<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_22">II</h2>

  <p class="normal">Seri, dikkatli bakışını hepimizin üzerinde gezdirdi. Bakışından dost mu, düşman mı olduğunu anlamak mümkün değildi. Ama daha önce Prens’in durumunu bütün ayrıntılarıyla anlatmam gerek. O gece üzerimde her zamankinden daha büyük bir etki bıraktı.</p>

  <p class="normal">Prens’i eskiden de gördüğüm olurdu. Kırk beşinden fazla göstermiyordu. Son derece düzgün, keskin hatları vardı; yüz ifadesi göz açıp kapanana kadar tatlılıktan somurtukluğa geçer ya da bunun tersi olurdu. Yüzündeki çizgilerin hepsini yöneten bir yay vardı sanki. Cildi esmere yakındı, dişleri çok güzeldi. Oldukça ince dudakları, uzunca bir burnu, henüz tek bir kırışığı olmayan yüksek alnı, iri gri gözleri yüz sahibini tam anlamıyla bir erkek güzeli haline getiriyordu. Ama her şeye rağmen adamın yüzündeki her ifadenin yapmacık, hesaplı, taklit olduğu seziliyor, bu da hiç hoş bir etki bırakmıyor, hatta ondan iyice soğutuyordu insanı. Bu yüzün gerçek manasını hiçbir zaman anlayamayacağınıza inanıyordunuz. Daha dikkatle bakınca içinize bu devamlı mankenin altında zararlı, hileci, son derece bencil bir yan olduğu şüphesi geliyordu. En çok, Prens’in görünüşte harika gülen, içten bakışlı eşsiz gri gözleri dikkati çekiyordu; fakat bunlar Prens’in iradesine pek uymuyordu. Bakışlarına istediği kadar tatlı, yumuşak bir ifade vermek istesin, gözlerindeki ışıltılar elinde olmadan ikileşiyor, okşayıcı, yumuşak parıltılar yanında sert, güvensizlik ifade eden, insanın içine işleyen, kötücül, soğuk bir ışık da seçiliyordu... Hayli uzun boyluydu, zayıflığına rağmen zarifti. Yaşından genç gösteriyordu. Koyu kumral, yumuşak saçlarına tek bir kır düşmemişti. Kulakları, elleri ve ayakları şaşılacak kadar kusursuzdu. Prens, gerçekten tam bir asalet örneğiydi. Tiril tiril, son derece zarif giyinmişti. Bir parça gençlere özgü olan giyimi de ona yakışıyordu. Alyoşa’nın ağabeyi gibiydi. Hiç değilse, böyle koskoca bir oğlana sahip baba hali yoktu.</p>

  <p class="normal">Doğruca Nataşa’nın yanına gitti. Bakışını yüzüne dikerek:</p>

  <p class="normal">— Bu saatte haber vermeden gelişim hem tuhaf, hem de görgü kurallarına aykırı, dedi. Davranışımın uygunsuzluğunu idrak ettiğime inanacağınızı umarım. Ben de karşımdakini takdir ediyor, anlayışlı iyi yürekli olduğunuzu biliyorum. Bana sadece on dakikanızı bağışlamanızı rica edeceğim. Beni anlayacağınızdan, haklı bulacağınızdan eminim.</p>

  <p class="normal">Prens bunu nezaketle, fakat tok sesle ve neredeyse ısrarla söylemişti. Henüz ilk şaşkınlığından, ürkekliğinden kurtulamayan Nataşa:</p>

  <p class="normal">— Buyurun, oturun, dedi.</p>

  <p class="normal">Prens başını hafifçe eğerek teşekkür etti, oturdu. Alyoşa’yı başıyla işaret ederek:</p>

  <p class="normal">— Önce buna birkaç söz söylememe izin verin. Alyoşa, beni beklemeden, hatta kimseyle vedalaşmadan gidince hemen arkasından Katerina Fyodorovna’nın fenalık geçirdiğini haber verdiler. Kontes, kızının yanına girmeye hazırlanırken Katerina Fyodorovna ansızın yanımıza geldi. Üzgündü, son derece heyecanlanmıştı. Kestirme yoldan, karın olamayacağını söyledi. Bir de manastıra girmeye karar verdiğini. Alyoşa’nın kendisinden yardım istediğini, Natalya Nikolayevna’yı sevdiğini itiraf ettiğini de açıkladı... Katerina Fyodorovna’nın bu akıl almaz hareketi ancak öyle bir anda ona söylediklerinin garipliğiyle açıklanabilir. Kendinde değildi. Nasıl şaşırıp endişelendiğimi tahmin edersin.</p>

  <p class="normal">Prens, Nataşa’ya dönerek devam etti:</p>

  <p class="normal">— Geçerken pencerenizde ışık gördüm. Epeydir kafamı kurcalayan bir düşünceye ansızın öyle kapıldım ki, size uğramadan edemedim. Nedenini size birazdan açıklayacağım. Yalnız önce açıklamamın kesinliğine şaşırmamanızı rica ederim. O kadar ani oldu ki...</p>

  <p class="normal">Nataşa kekeleyerek:</p>

  <p class="normal">— Ben de anlayacağımı ve... gerektiği gibi... değerlendireceğimi umarım, dedi.</p>

  <p class="normal">Prens gözlerini ondan ayırmıyordu, sanki bir dakikada bütün içini okumak istiyor gibiydi.</p>

  <p class="normal">— Ben de anlayışınıza güvenerek geldim zaten. Vaktiyle size karşı haksız davrandım, suçluyum. Yine de sizi takdir ediyorum. Beni dinleyin: Babanızla aramızda uzayıp giden birtakım tatsızlıklar var, bunları biliyorsunuz tabii. Kendimi haklı çıkarmaya kalkışacak değilim, belki ona karşı düşündüğümden çok suçluyum. Durum böyle olduğuna göre, benim de aldatılmış olmam ihtimali var. Pireyi deve yaparım, bunu gizlemiyorum. Hep iyiden önce kötüyü görmek huyumdur. Katı yürekli kişilere has kötü bir özellik. Yalnız kusurlarımı gizlemek alışkanlığım yok. Ailenizi bıraktığınız zaman arkanızdan söylenenlere inandım, Alyoşa hesabına ürperdim. Ama o zamanlar sizi tanımıyordum. Yaptığım soruşturmalar bana kuşkularımın yersiz olduğunu gösterdi. Ailenizle bozuştuğunuzu, babanızın oğlumla evlenmenizi aklından bile geçirmediğini de öğrendim. Alyoşa üzerinde bu kadar etkiniz, hatta daha doğrusu hâkimiyetiniz olduğu halde onu nikâhla bağlamak için çalışmamanız da şerefli bir hareket. Açık söylüyorum, bunu yapsaydınız engel olmak için elimden geleni ardıma koymazdım. Gerektiğinden fazla açık konuştuğumun farkındayım ama, şu anda samimi olmak zorundayım; beni sonuna kadar dinleyince buna siz de hak vereceksiniz. Ailenizi bıraktıktan az sonra ben Petersburg’dan ayrıldım; ama giderken Alyoşa’dan yana rahattım. Onurunuza güvenim vardı. Aile anlaşmazlığınız düzelmedikçe evlenmek istemeyeceğinizi sezmiştim. Öte yandan Alyoşa’yla aranızın açılmasına sebep olmak da istemiyordum; çünkü sizinle evlenmesini asla bağışlamayacaktım. Kimseye, bir Prens koca aradığınızı, ailemize zorla girmek istediğinizi söyletmeyecektiniz. Tam tersine, ailemize önem vermediniz, belki sizi oğluma istemek için ayağınıza gelmemi istiyordunuz. Ben yine de size düşman kalmakta ısrar ediyordum. Kendimi haklı göstermeye kalkışacak değilim ama, hareketimin nedenini açıklayacağım: Ne adınız, ne de zenginliğiniz var. Gerçi büsbütün parasız sayılmayız ama, bu bize yetmez. Ailemiz maddi sarsıntılar geçiriyor. Nüfuza, paraya ihtiyacımız var. Kontes Zinaida Fyodorovna’nın kızı bize nüfuz bakımından bir şey sağlayamaz ama, son derece zengindir. İşi uzatacak olursak başka talipler kızı elimizden alabilirler. Alyoşa henüz çok genç olduğu halde böyle bir fırsatı kaçırması akıllıca değil. Sizinle ne kadar açık konuştuğumun farkındasınız. Oğlunu, çıkarları, kibri yüzünden kötü bir harekete sürüklediğini açıklayan bir babayı hor görebilirsiniz, her şeyini feda etmiş, asil ruhlu bir kızı bırakmakla ona karşı tepeden tırnağa suçluyuz, bu berbat bir davranış. Zaten kendimi temize çıkarmaya da çalışmıyorum. Oğlumu Kontes Zinaida Fyodorovna’nın üvey kızıyla evlendirmek isteyişimin ikinci sebebi de, bu kızın sevgi ve saygıya gerçekten layık olmasıdır. Çok güzel bir kız, son derece iyi terbiye görmüş, yaşı küçük olduğu halde çok akıllı ve iyi huylu. Oysa Alyoşa iradesiz, havai, son derece düşüncesizdir; yirmi iki yaşında olduğu halde, tam anlamıyla çocuk kalmıştır, tek niteliği iyi yürekli oluşu, ama bu diğer kusurları yanında onun için tehlikeli oluyor. Üzerindeki etkimin azaldığının çoktandır farkındayım. Heyecan, gençlik taşkınlığı ağır basıyor, hatta bazen ona ödevlerini de unutturuyor. Belki oğlumu gereğinden fazla seviyorum, ama yalnız benim rehberliğimin ona yetmediğini de görüyorum. İyi etkiler altında kalmaya ihtiyacı var. Tabiatça zayıf, sevgiye düşkündür, hükmetmeyi boyun eğmeye her zaman tercih eder. Ömrünün sonuna kadar hep böyle kalacak. Oğlum için ideal bir hayat arkadaşı olarak düşündüğüm Katerina Fyodorovna’ya rastlayınca nasıl sevindiğimi tahmin edemezsiniz. Fakat sevincim boşunaymış; Alyoşa’nın etkinizden kurtulmasına imkân yok. Bir ay önce Petersburg dönüşü ondaki iyiliğe doğru gidişi görerek hayret ettim. Eski havailiği, çocuksu hali büsbütün gitmemişti ama, iyi telkinlerin tesiri belli oluyordu; eğlence düşkünlüğünden vazgeçmiş, kafasında iyi, yüksek düşünceler yer etmeye başlamıştı. Düşünceleri zaman zaman tuhaf, kararsız, hatta bazen anlamsızdı, ama manevi varlığına temel olan arzular ve ruhu iyi yola girmişti; bunlar hiç şüphesiz sizin eserinizdi. Alyoşa’ya yepyeni bir şekil verdiniz neredeyse. Ne yalan söyleyeyim, daha o zaman hiçbir kızın onu sizin kadar mutlu edemeyeceğini düşündüm. Düşündüm ama, yine de bu fikri kafamdan çıkarıp attım. Onu ne pahasına olursa olsun sizden ayırmam gerekiyordu; bunun üzerine harekete geçtim ve başardığımı sandım. Daha bir saat öncesine kadar zaferimden emindim. Fakat Kontes’in evinde olanlar tahminlerimi altüst etti; her şeyden önce, Alyoşa’daki o tuhaf, yepyeni ciddiyet, size karşı sarsılmaz bağlılık beni umulmadık bir şekilde yenilgiye uğrattı. Tekrar ediyorum, Alyoşa’yı bambaşka bir insan yapmışsınız. Bugün, onda şimdiye kadar hiç fark etmediğim bir zekâ, bir incelik gösterdi, içinde bulunduğu müşkül durumdan kurtulmak için en emin yolu seçmesini bildi. İnsan kalbinin en asil özelliğinden, bağışlamak ve kötülüğe iyilikle karşılık vermek özelliğinden faydalandı, incittiği insanın iyi yürekliliğine sığınarak yardımını diledi. Kendisini sevmeye başlayan kadına hayatında biri daha olduğunu açıklayarak kadınlık gururunu zedeledi ama, onda size yönelik bir sevgi uyandırarak kendisini bağışlatmayı ve bir çıkar gözetmeyen kardeşçe bir dostluk sözü almayı bildi. Böyle nazik bir durumdan tereyağından kıl çeker gibi kurtuluvermek en becerikli, en kafalı kişilerin bile harcı değildir. Ancak onun gibi genç, temiz kalpli, iyiye yönelmiş insanlar başarabilir bunu. Alyoşa’nın bugün yaptıklarında hiç parmağınız olmadığına yüzde yüz eminim Natalya Nikolayevna. Belki de bütün bunları biraz önce kendisinden öğrendiniz. Doğru değil mi?</p>

  <p class="normal">Nataşa:</p>

  <p class="normal">— Doğru, yanılmadınız, diye mırıldandı. Yüzü, gözleri garip bir heyecanla parlıyordu. Prens’in nutkunun etkisi altında kaldığı belliydi.</p>

  <p class="normal">— Alyoşa’yı beş gündür görmüyordum. Hepsini kendi başına başarmış.</p>

  <p class="normal">— Evet, evet, buna hiç şüphe yok. Ama yine de ondan umulmayan ince görüşü, görev duygusu ve asil azmi hep üzerindeki nüfuzunuzun eseridir. Eve dönerken boyuna bunları düşünüyordum, ansızın kendimde bir karar vermek için güç buldum. Artık Kontes’in ailesiyle birleşmemize imkân kalmadı, durum hiçbir biçimde onarılamaz; onarılsa bile bu yola gitmemek gerek. Oğlumu gerçekten mutlu edecek, ona en iyi rehber olacak tek kız sizsiniz, mutluluğunun temelini siz kurdunuz, buna iyice kanaat getirdim. Sizden hiçbir şey saklayacak değilim: Mevki, para, unvan, rütbe gibi şeylerin gözümde büyük değeri vardır. Bilinçli olarak düşününce bütün bunlara değer vermenin eski kafalılık olduğunu anlıyorum ama, yine de onlardan vazgeçemiyorum. Yalnız zaman zaman insan düşüncelerinden özveride bulunarak başka ölçülere ayak uydurmak zorunda kalıyor... Öte yandan oğlumu çok severim. Sözün kısası, Alyoşa sizden ayrılmamalı. Sizden ayrılmak onu mahveder. Şunu da söyleyeyim ki, ben bu karara varalı belki bir ay oluyor ama, kararımdaki isabeti henüz anlayabildim. Bütün bunları anlatmak için neden gece yarısını seçip sizi rahatsız ettiğimi, neden yarına kadar beklemediğimi merak edeceksiniz elbette. Gösterdiğim acelenin işi ne kadar ciddiye aldığıma ve ona candan sarıldığıma bir delil olacağını düşündüm. Çiçeği burnunda bir delikanlı değilim, benim yaşımda bir insan hesap kitap etmeden, aklına estiği gibi hareket edemez. Buraya gelirken her şeyi ölçmüş biçmiş, kararlaştırmıştım. Ama sizi samimi olduğuma inandırabilmem hayli zaman alacak sanırım... Eh, biz yine konumuza gelelim! Bilmem, buraya neden geldiğimi açıklamaya gerek kaldı mı? Size karşı görevimi yapmak, saygılarımı bildirerek oğlumu mutlu etmek için onunla evlenmenizi rica etmek için geldim. Yalnız sakın beni çocuklarının suçunu bağışlayarak mutlulukları için kerhen izin veren huysuz baba durumunda görmeyin! Asla! Böyle düşünürseniz beni küçültmüş olursunuz. Ayrıca oğluma şimdiye kadar gösterdiğiniz özveri yüzünden olumlu cevabınızı beklediğimi de sanmayın. Onun size layık olmadığını herkesten önce ben söyleyeceğim! İyi, dürüst bir çocuk olduğu için kendisi de bunu kabul eder. Buraya, bu saatte yalnız bunlar için gelmedim, dahası var. (Prens saygıyla, neredeyse resmi bir tavırla yerinden kalktı.) Ben buraya, dostluğunuzu dilemek için geldim! Buna hakkım olmadığını, hatta tam tersi bir durum bulunduğunu biliyorum. Fakat hiç değilse, bırakın da böyle bir söz vereceğinizi umut edeyim!</p>

  <p class="normal">Nataşa’nın önünde saygıyla eğilerek cevabını bekledi. Prens konuşurken bir an bile gözlerimi ondan ayırmamıştım. O da bunun farkındaydı.</p>

  <p class="normal">Nutkunu çok rahat, bir hatipliğe özenerek, bir sözlerine önem vermiyormuş gibi davranarak tamamladı. Nataşa’yla ilişkileri düşünülürse zamansız ziyaretinin ısrarla üstünde duran Prens’in konuşma şekli hiç de uygun değildi. Garip derecede uzayan nutku sırasında arada bir sanki duygulandığını saklamak maksadıyla şaklaban, babacan adam tavırları takınıyordu. Bunların gerçek anlamını sonraları anlayabildim. Prens, son sözlerini öyle candan, Nataşa’ya karşı o kadar içten bir sevgiyle söyledi ki, hepimizi kazanmıştı. Hatta kirpikleri nemlenmiş gibiydi. Nataşa teslim olmuştu. Prens’in peşi sıra o da ayağa kalktı, derin bir heyecanla elini uzattı. Prens uzatılan eli duygulu bir tavırla öptü. Alyoşa sevincinden kabına sığamıyordu.</p>

  <p class="normal">— Demiyor muydum Nataşa! diye bağırdı. Bana inanmıyordun. Babamın dünyanın en asil ruhlu adamı olduğuna inanmıyordun! Şimdi kendi gözlerinle gördün işte!..</p>

  <p class="normal">Babasının boynuna atılarak hararetle kucakladı. Prens, duygulanmak kendisine utanç veriyormuş gibi bu dokunaklı sahneyi kısa kesmek istedi. Şapkasını aldı.</p>

  <p class="normal">— Eh, yeter bu kadar, gideyim ben artık.</p>

  <p class="normal">Gülümseyerek:</p>

  <p class="normal">— Sözde on dakika için izin istemiştim, diye ekledi. Tam bir saat oturdum. Ama şimdi sizinle bir an önce tekrar buluşmak üzere ayrılıyorum. Size sık sık gelebilir miyim?</p>

  <p class="normal">Nataşa:</p>

  <p class="normal">— Evet, evet, hem de mümkün olduğu kadar sık gelin! diye cevap verdi. Sizi bir an önce... sevmek isterdim.</p>

  <p class="normal">Son sözlerini utanarak söylemişti. Prens gülümsedi:</p>

  <p class="normal">— Çok mert ve samimisiniz. Nezaket göstermek için beylik sözlere tenezzül etmiyorsunuz. Ama içtenliğiniz benim için yapmacık nezaketten bin kat değerli. Sevginizi kazanmamın daha çok zaman istediğini ben de biliyorum.</p>

  <p class="normal">Nataşa mahcup bir tavırla:</p>

  <p class="normal">— Yoo, bu kadar övmeyin beni, diye mırıldandı.</p>

  <p class="normal">Bunları söylerken ne kadar da güzeldi!</p>

  <p class="normal">— Peki, öyle olsun. Yalnız ana mesele hakkında bir iki söyleyeceğim daha var. Bunun için üzülüyorum ama, size ne yarın, ne de öbür gün gelebileceğim. Bu akşam önemli bir iş mektubu aldım. Yarın sabah Petersburg’dan ayrılmak zorundayım. Yalnız sakın sizi bu saatte ziyaret edişimin yarın ve öbür gün gelemeyecek oluşumdan ileri geldiğini sanmayın. Hoş, bu zaten aklınıza gelmez zaten ya, neyse vesveseliliğime verin. Nereden de aklıma düştü şimdi bu? Doğrusu şu kuşkuculuğumdan hayatta epey zarar gördüm. Ailenizle bozuşmamıza da en çok bu sebep olmuştur!.. Bugün salı. Çarşamba, perşembe ve cuma günleri Petersburg’da olmayacağım. Cumartesi yüzde yüz dönmek istiyorum, hemen o gün gelirim size. Gece oturmaya gelebilir miyim?</p>

  <p class="normal">Nataşa heyecanla:</p>

  <p class="normal">— Tabii efendim! diye bağırdı. Mutlaka gelin. Cumartesi akşamı sizi bekleyeceğim. Sabırsızlıkla bekleyeceğim.</p>

  <p class="normal">— Çok sevindim! Sizi daha iyi tanıyabileceğim!</p>

  <p class="normal">Prens ansızın bana döndü:</p>

  <p class="normal">— Tabii elinizi sıkmadan gidemem. Kusura bakmayın! Hep birden konuşuluyor da. Sizinle daha önce de birkaç kere karşılaşmıştık. Hatta birbirimize tanıştırıldık da... Gitmeden önce buluştuğumuza ne kadar memnun olduğumu tekrarlamayı borç biliyorum.</p>

  <p class="normal">Prens’in elini sıkarak:</p>

  <p class="normal">— Karşılaştığımızı ben de hatırlıyorum, dedim. Ancak, yanılıyorsam bağışlayın ama tanıştığımızdan pek emin değilim.</p>

  <p class="normal">— Geçen yıl Prens R.’de tanışmıştık.</p>

  <p class="normal">— Kusuruma bakmayın, unutmuşum. Artık bu sefer unutmayacağımdan emin olabilirsiniz. Bu gece hatırımda kalacak.</p>

  <p class="normal">— Haklısınız, benim için de öyle. Natalya Nikolayevna’yla oğluma gerçek dost olduğunuzu öteden beri biliyordum. Dilerim üçünüzün arasına ben de dördüncü olarak katılırım.</p>

  <p class="normal">Nataşa’ya dönerek:</p>

  <p class="normal">— Ne dersiniz? diye sordu.</p>

  <p class="normal">Nataşa duygulandı:</p>

  <p class="normal">— Evet, Vanya bizim en yakın dostumuzdur. Ondan hiç ayrılmayacağız!</p>

  <p class="normal">Zavallıcık! Prens’in beni de ihmal etmediğini görünce yüzü sevinçten parlamıştı. Beni ne çok seviyordu!</p>

  <p class="normal">Prens:</p>

  <p class="normal">— Eserlerinizin birçok hayranını tanırım, diye devam etti. Hele onların içinde en samimi olanlardan iki hanım var ki sizinle tanışmayı çok istiyorlar. Bunlar, samimi dostum Kontes’le, üvey kızı Katerina Fyodorovna Filimonova’dır. Sizi onlarla tanıştırmak zevkinden beni yoksun bırakmayacağınızı umarım.</p>

  <p class="normal">— Şeref duyarım. Gerçi şu sıralar pek az kimseyle görüşüyorum ama...</p>

  <p class="normal">— Bana ev adresinizi verirsiniz, değil mi? Nerede oturuyorsunuz? Ziyaretinize gelmek...</p>

  <p class="normal">— Evimde misafir kabul etmiyorum Prens, hiç değilse şimdilik öyle.</p>

  <p class="normal">— Peki ama, hak etmediğim halde benim için bir istisna yapamaz mısınız?</p>

  <p class="normal">— Olur. Bu kadar arzu ediyorsanız sevinirim. ... Sokağı’nda Klugen’in evinde oturuyorum.</p>

  <p class="normal">Prens şaşırmış gibiydi:</p>

  <p class="normal">— Klugen’in evinde mi? diye bağırdı. Ne diyorsunuz! Ne zamandan beri oradasınız?</p>

  <p class="normal">İster istemez ona dikkat ettim.</p>

  <p class="normal">— Çok olmuyor. 44 numarada oturuyorum.</p>

  <p class="normal">— 44’te mi? Şey... yalnız mısınız?</p>

  <p class="normal">— Tam anlamıyla.</p>

  <p class="normal">— Ev-veet!.. Şey... O evi biliyorum galiba. Daha iyi. Mutlaka geleceğim, mutlaka! Sizinle bazı meseleler hakkında görüşmek istiyorum. Hem görüşmemizden çok umutluyum. Bana epey iyiliğiniz dokunabilir. Görüyorsunuz ya, daha başlangıçta angarya peşindeyim. Şimdilik hoşça kalın! Elinizi bir kere daha sıkmama izin verin lütfen.</p>

  <p class="normal">Alyoşa’yla ve benimle yeniden el sıkıştıktan sonra Nataşa’nın elini bir daha öptü ve çıktı. Alyoşa’ya, birlikte gelmesi için hiçbir şey söylemedi.</p>

  <p class="normal">Üçümüz, şaşırdık kaldık. Her şey o kadar ani, o kadar beklenmedik şekilde olmuştu ki, bir anda çok şeyin değiştiğini, yepyeni, hiç tanımadığımız bir döneme girdiğimizi hissediyorduk. Alyoşa, Nataşa’nın yanına oturmuş, sessizce elini öpüyordu. Arada bir ne söyleyeceğini bekler gibi kızın yüzüne bakıyordu. Sonunda Nataşa:</p>

  <p class="normal">— Kuzum Alyoşa, yarından tezi yok, Katerina Fyodorovna’ya git, dedi.</p>

  <p class="normal">— Ben de bunu düşünüyordum. Yarın giderim.</p>

  <p class="normal">— Ya sizi görmek ona acı gelirse? diye söze karıştım.</p>

  <p class="normal">— Bilmem ki. Bu da aklımdan geçmedi değil. Neyse, durumu görür ona göre hareket ederim. Artık her şey değişti, değil mi Nataşa?</p>

  <p class="normal">Nataşa gülümsedi, Alyoşa’yı sevgi dolu bir bakışla uzun uzun süzdü.</p>

  <p class="normal">— Babam ne kadar nazik adam. Evin fakirliğinin farkına vardığı halde, en ufak bir imada bulunmadı.</p>

  <p class="normal">— Ne konuda?</p>

  <p class="normal">— Şey... Başka eve çıkmak ya da bir şeyler yapmak için.</p>

  <p class="normal">Alyoşa son sözleri söylerken kızardı.</p>

  <p class="normal">— Ne münasebet Alyoşa!</p>

  <p class="normal">— Ben de onun incelik gösterdiğini söylüyorum zaten. Sana nasıl iltifat etti! Böyle olduğunu hep söylerdim. Ne dersen de, anlayışlı, duygulu bir insandır o! Benden de çocukmuşum gibi söz etti. Herkes beni öyle tanır. Hoş zaten öyleyim ya.</p>

  <p class="normal">— Çocuksun ama, hepimizden derin görüşlüsün Alyoşa. Altın gibi bir kalbin var.</p>

  <p class="normal">— Ama babam iyi kalplilikten zarar gördüğümü söyledi. Neden acaba? Anlayamadım doğrusu. Şey, Nataşa, ben de hemen eve gitsem mi dersin? Yarın sabah erkenden gelirim.</p>

  <p class="normal">— Git canım, git. iyi düşündün. Evde ona muhakkak görün, anladın mı? Yarın da mümkün olduğu kadar erken gel.</p>

  <p class="normal">Alyoşa’ya şefkatle bakarak:</p>

  <p class="normal">— Artık bundan sonra benden beş gün için kaçmayacaksın, değil mi? diye takıldı.</p>

  <p class="normal">Hepimiz sakin, katıksız bir sevinç içindeydik. Alyoşa odadan çıkarken, bana:</p>

  <p class="normal">— Sen de geliyor musun, Vanya? diye seslendi.</p>

  <p class="normal">Nataşa benden önce cevap verdi:</p>

  <p class="normal">— Hayır, o kalacak. Konuşalım biraz Vanya. Hadi Alyoşa, yarın gün doğar doğmaz gel e mi?</p>

  <p class="normal">— Olur. Hoşça kal Mavra!</p>

  <p class="normal">Mavra pek heyecanlıydı. Prens’in konuşmasını kapıdan dinlemişti, çoğunu anlayamadığından sormak için sabırsızlanıyordu. Ama önce çok ciddi, neredeyse azametli bir tavır takındı. Hayli değişiklik olduğunun o da farkındaydı.</p>

  <p class="normal">Yalnız kalmıştık. Nataşa elimi eline alarak bir süre sessizce durdu. Sonra halsiz halsiz:</p>

  <p class="normal">— Yoruldum! dedi. Beni dinle Vanya: Yarın bizimkilere gidecek misin?</p>

  <p class="normal">— Tabii.</p>

  <p class="normal">— Anneme hepsini anlat ama, babama söyleme.</p>

  <p class="normal">— Zaten onunla senden söz etmiyoruz.</p>

  <p class="normal">— En iyisi bu, nasıl olsa öğrenecek. Fakat annemin sözlerine, haberi nasıl karşılayacağına dikkat et. Tanrım, ya evlendiğim için bana sahiden lanet ederse? Hayır, imkânsız bu!</p>

  <p class="normal">— Prens’in her şeyi yola koyması gerek. Babanla mutlaka barışmalı, o zaman her şey düzelir.</p>

  <p class="normal">Nataşa, içten yalvararak:</p>

  <p class="normal">— Ah, Tanrım! Keşke, keşke olsa! diye bağırdı.</p>

  <p class="normal">— Üzülme Nataşa, düzelir bunlar, işler yoluna girmeye başladı bile.</p>

  <p class="normal">Bana dikkatle baktı:</p>

  <p class="normal">— Prens hakkında ne düşünüyorsun Vanya?</p>

  <p class="normal">— Konuştuklarının hepsinde samimiyse şerefli bir insan olması gerekir.</p>

  <p class="normal">— O da ne demek? Samimi olmadan öyle konuşulabilir mi?</p>

  <p class="normal">— Bana da öyle geliyor. “İçi rahat değil gibi, tuhaf!” diye düşündüm.</p>

  <p class="normal">— Gözünü ondan ayırmıyordun.</p>

  <p class="normal">— Biraz garibime gitti de.</p>

  <p class="normal">— Bana da öyle geldi. Konuşması bir hoş. Yorgunum Vanya’cığım. İstersen sen de eve git. Yarın bizimkilere uğradıktan sonra elinden geldiği kadar çabuk dön. Ama dur, onu bir an önce sevmek istediğimi söylemem ayıp kaçmadı mı?</p>

  <p class="normal">— Yoo. Neden ayıp olsun?</p>

  <p class="normal">— Bana budalaca bir söz gibi geldi. Böylece onu henüz sevmediğimi apaçık söylemiş oldum.</p>

  <p class="normal">— Tam tersine, hareketin çok güzel, çok saf ve içtendi. O anda çok güzeldin! Sosyete görmüş biri olarak bunu anlayamazsa, ahmaklığına vermek gerek.</p>

  <p class="normal">— Ona kızgın gibisin Vanya? Ben de amma kötü, kuşkulu, kendini beğenmiş kızım! Gülme, senden hiçbir şey saklamıyorum. Ah, Vanya, canım kardeşim benim! Bir daha mutsuz olursam, felaket bir kere daha kapımı çalarsa eminim sen yine burada, yanımda olacaksın. Belki de senden başkası bulunmayacak! Hakkını nasıl ödeyeceğimi bilemiyorum. Bana hiçbir zaman lanet etme Vanya!</p>

  <p class="normal">Eve döner dönmez soyunup yattım. Odam mahzen gibi rutubetli ve karanlıktı. İçim birtakım garip düşüncelerle, duygularla doluydu. Uzun zaman uyuyamadım.</p>

  <p class="normal">O anda bir başkası, ihtişamlı yatağında uyumak üzereyken bize nasıl gülmüştü kim bilir. Tabii bize gülmeye tenezzül ettiyse! Ama etmemiştir herhalde!</p>
</body>
</html>
