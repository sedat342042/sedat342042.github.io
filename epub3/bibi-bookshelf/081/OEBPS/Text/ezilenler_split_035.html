<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_35">IV</h2>

  <p class="normal">Bir süre hepimiz sessiz kaldık. Nataşa düşünceli, hüzünlü, canından bezmiş gibi oturuyordu. Bütün taşkınlığı bir anda sönüvermişti. Görmeyen bakışlarını önüne dikmiş, dalgın bir tavırla Alyoşa’nın elini elinden bırakmıyordu. Delikanlı, sessizce ağlayarak üzüntüsünü boşaltmaya çalışıyor, arada bir ürkek bir merakla Nataşa’yı süzüyordu.</p>

  <p class="normal">Sonunda çekine çekine onu avutmaya, darılmaması için yalvarmaya başladı. Hep kendini suçluyordu. Olanca çabasıyla babasının suçsuz olduğunu ispata çalışıyordu. Birkaç kere konuyu açacak oldu ama, Nataşa’yı yeniden kızdırma korkusuyla vazgeçti. Nataşa’ya sarsılmaz aşkı üzerine yeminler yağdırırken bir yandan da Katya’ya yakınlığını haklı göstermeye çalışıyordu. Katya’yı sadece kardeşi, sevimli, iyi kalpli bir öz kardeşi gibi sevdiğini, durup dururken ondan yüz çevirmesinin kaba, haşin bir hareket olacağını söylüyordu. Nataşa’yla Katya tanışacak olurlarsa bir daha birbirlerinden ayrılmayacaklar, bütün anlaşmazlıklar ortadan kalkacaktı. Alyoşa bu düşüncesine bayılıyordu. Nataşa’nın kuşkularını anlamadığı gibi, babasının söylediklerini de iyice kavrayamamıştı. Anladığı tek şey ikisinin bozuşmuş olduğuydu ve bu da çok ağrına gidiyordu.</p>

  <p class="normal">— Babanın yüzünden beni suçlu buluyorsun, değil mi? diye sordu Nataşa.</p>

  <p class="normal">— Bütün suç bende olduktan sonra seni nasıl suçlayabilirim Nataşa! Kızmana ben sebep oldum. Kızdıktan sonra da beni temize çıkarmak için bütün suçu babama yükledin. Oysa onun olanlardan haberi bile yok.</p>

  <p class="normal">Alyoşa iyice heyecanlanmıştı:</p>

  <p class="normal">— Adamcağız buraya niçin geldi, ne buldu? Aklından bile geçirmediği şeyler oldu.</p>

  <p class="normal">Nataşa’nın üzülerek sitemle baktığını görünce yutkundu:</p>

  <p class="normal">— Peki, peki, söylemeyeceğim bir daha, söylemeyeceğim. Bağışla beni! Sebep hep benim.</p>

  <p class="normal">— Evet Alyoşa, baban aramıza girerek huzurumuzu kaçırdı. Sen eskiden en çok bana inanırdın. Baban kalbine şüphe, güvensizlik soktu. Aramıza kara kedi gibi girip kalbinin yarısını benden aldı.</p>

  <p class="normal">— Öyle deme Nataşa! Kendisini “kara kedi” gibi gördüğünü duysa kim bilir nasıl alınırdı!</p>

  <p class="normal">— Seni yalancı büyüklüğüyle, düzmece iyilikleriyle büyüledi. Ve gitgide aramızı daha çok açacak.</p>

  <p class="normal">Alyoşa, artan bir heyecanla:</p>

  <p class="normal">— Yemin ederim ki hayır! diye bağırdı. “Acele ettik” dediğine bakma, kızdı da ondan söyledi. Göreceksin, ya yarın, ya öbür gün öfkesi geçer. Ama evlenmemize engel olmayı düşünecek kadar kızmışsa, söz veriyorum, onu dinlemeyeceğim! Bunu yapacak kadar güçlüyüm...</p>

  <p class="normal">Birden, aklına gelen olağanüstü fikre sevinerek:</p>

  <p class="normal">— Hem bize bu işte kimin yardımının dokunacağını biliyor musun? diye bağırdı. Katya’nın! Göreceksin, ne eşsiz bir insan olduğunu göreceksin! O zaman seninle rekabet etme, bizi birbirimizden ayırma isteği olup olmadığını da anlarsın. Hele demin benim için, evliliğinin ikinci günü karısından soğuyan erkeklerden olduğumu söylerken pek haksızdın! Bu sözüne üzüldüm doğrusu. Öyle değilim ben! Katya’ya sık sık gittimse...</p>

  <p class="normal">— Aman, istediğin kadar git Alyoşa. Ben bunu söylemek istemedim, iyice anlayamamışsın. Kiminle istersen mutlu ol. İçinden gelenden fazlasını isteyemem.</p>

  <p class="normal">Odaya Mavra girdi.</p>

  <p class="normal">— Çay getireyim mi? Semaver iki saattir kaynayıp duruyor, saat on bir oldu.</p>

  <p class="normal">Kaba kaba, çıkışır gibi konuşuyordu. Mavra’nın neşesiz, Nataşa’ya kızgın olduğu belliydi. Salıdan beri, pek sevdiği küçük hanımı evleneceği için sevincinden kabına sığamıyordu. Hayırlı haberi bütün apartmana, bakkalına, kapıcısına kadar mahalleye yaymıştı. Övüne övüne, çok zengin, ayrıca general rütbesine sahip olan Prens’in, küçük hanımı oğluna istemek için nasıl geldiğini, neler konuştuklarını kendi kulaklarıyla duyduğunu anlatıp duruyordu. Oysa şimdi hepsi yıkılıvermişti. Prens kızgın bir tavırla gitmişti, çay isteyen yoktu. Tabii bütün suç küçük hanımdaydı. Mavra, onun Prens’le nasıl saygısızca konuştuğunu da duymuştu.</p>

  <p class="normal">— Getir bari, dedi Nataşa.</p>

  <p class="normal">— Kahvaltılıkları da getireyim mi?</p>

  <p class="normal">— Onları da getir.</p>

  <p class="normal">Nataşa bozuldu. Mavra hırçın bir biçimde:</p>

  <p class="normal">— Dünden beri hazırlanmaktan bir hal olduk, diye söyleniyordu. Şarabı almak için ta Nevski’ye gittim. Şimdi de...</p>

  <p class="normal">Hırsla kapıyı vurarak çıktı. Nataşa kızardı, bana tuhaf tuhaf baktı. Mavra o aralık çayla yiyecekleri getirdi. Av etiyle birkaç çeşit balık vardı. Yeliseyev’den iki şişe nefis şarap getirerek masaya dizdi. “Bu hazırlık neden acaba?” diye düşündüm.</p>

  <p class="normal">Nataşa mahcup bir tavırla masaya yaklaştı. Benden utanmışa benziyordu.</p>

  <p class="normal">— Ben böyleyim Vanya! dedi. Böyle olacağını önceden hissettiğim halde yine de, “Belki sonu böyle gelmez,” diye düşündüm. “Alyoşa gelir, gönlümü alır, barışırız, şüphelerim haksız çıkar, beni ikna edersiniz,” diyordum. Her ihtimale karşı ufak tefek hazırlık yaptım. Belki geç vakte kadar oturup konuşacağımızı düşündüm.</p>

  <p class="normal">Zavallı Nataşa! Bunları söylerken fena halde kızarıyordu. Alyoşa pek memnun göründü:</p>

  <p class="normal">— Aşkolsun Nataşa! diye bağırdı. Demek daha iki saat öncesine kadar bütün bu söylediklerine inanmıyordun. Yoo, her şeyi düzeltmeliyiz. Madem bütün bu tatsızlığın sebebi benim, olanları düzeltmek de bana düşer, izin ver Nataşa, hemen babama gideyim. Onu mutlaka görmem gerek. Alınmış, kırılmıştır. Avutmalıyım. Her şeyi söyleyeceğim ama seni karıştırmadan, yalnız kendi hesabıma konuşacağım. Durumu düzelteceğim, görürsün. Seni bırakarak ona gitmek isteyişime darılmıyorsun ya? Aklına bir şey gelmesin, ona da acıyorum. Göreceksin, suçsuz olduğunu ispat edecek. Ben yarın şafakla buradayım, bütün gün yanından ayrılmayacağım. Katya’ya da gitmeyeceğim...</p>

  <p class="normal">Nataşa onu engellemedi, hatta gitmesinin iyi olacağını söyledi. Şimdi içinde başka bir kuşku uyanmıştı. Alyoşa, kendini zorlayarak sabahtan akşama kadar burada oturmaya başlarsa, mutlaka bıkacaktı. Babasıyla konuşurken kendi hesabına bir şey söylememesini ayrıca öğütledi. Onu uğurlarken neşeli görünmeye çalıştı. Alyoşa çıkmak üzereyken birden döndü. Nataşa’yı ellerinden tutarak yanına oturdu. Derin bir sevgiyle yüzüne bakıyordu.</p>

  <p class="normal">— Nataşa, canım, meleğim, kızma bana! Artık hiç kavga etmeyelim e mi? Hem bana bundan sonra kesin olarak inanacağına söz ver. Ben de öyle yapacağım. Bak, şimdi aklıma ne geldi meleğim: Seninle bir kere bilmem ne yüzünden kavga etmiştik. Suçlu bendim. Birbirimize küsmüş, konuşmuyorduk. Af dilemek istemiyordum ama, içim içimi yiyordu. Şehirde sokak sokak dolaştım, arkadaşlarıma uğradım, yine avunamadım. Aklımdan, ya birdenbire hastalanıp ölürsen diye geçiyordu. Bunu düşünür düşünmez seni gerçekten ebediyen kaybetmiş gibi sonsuz bir kedere kapıldım. Gözümün önünde birbirinden kötü sahneler canlanıyordu. Mezarına gelip nasıl üzerine kapandığımı düşünüyordum. Mezarını öperken seni bir an için olsun bir daha görmek için yalvararak Tanrı’dan bir mucize diliyordum. O anda dirilip karşıma çıksan, seni bir an eskisi gibi kollarımda tutabildiğim için mutluluktan ölecektim belki. Bunları hayalimden geçirirken birden şöyle düşündüm: Tanrı’ya sadece bir anlık kavuşma için böyle yalvarıyordum. Oysa altı aydır birbirimizle ne çok kavga etmiş, küsmüştük. Dargın durduğumuz her gün mutluluğumuzdan bir parça yitirmiştik. Şimdi, bir an mezardan çıkman için hayatımı vermeye razıydım... Bunları düşündükçe dayanamadım, sana koştum. Geldiğim zaman beni bekliyordun. O kavgadan sonra nasıl kucaklaştığımız, gerçekten kaybedecekmişim gibi sana nasıl sarıldığım hâlâ hatırımda. Hiç kavga etmeyelim Nataşa! Her kavgadan sonra sonsuz bir üzüntü duyuyorum. Tanrım seni bırakabileceğimi nasıl düşünebiliyorsun?</p>

  <p class="normal">Nataşa ağlıyordu. Birbirlerine sımsıkı sarıldılar. Alyoşa bir kere daha ondan asla ayrılmayacağına yemin etti. Sonra aceleyle babasına koştu. Her şeyi yoluna koyacağından kesin olarak emindi.</p>

  <p class="normal">Nataşa elimi sımsıkı kavrayarak:</p>

  <p class="normal">— Her şey bitti! Her şey mahvoldu! dedi. Beni seviyor, bu sevgiden asla vazgeçmeyecek. Ama Katya’yı da seviyor ve bir süre sonra benden daha çok sevecek. Bu yılan Prens de fırsat kollayarak...</p>

  <p class="normal">— Dur Nataşa. Prens’in mertçe hareket etmediğine ben de inanıyorum ama...</p>

  <p class="normal">— Söylediklerimin hepsini doğru bulmuyorsun, değil mi? Bunu yüzünden anladım. Biraz sabırlı ol, haklı çıkıp çıkmadığımı göreceksin. Ben içimden geldiği gibi konuştum, onun içinden neler geçirdiğini Tanrı bilir! Korkunç adam. Bu dört gün odamda mekik dokuyup dururken her şeyi anladım. Alyoşa’yı içinde bulunduğu manevi üzüntüden, bana olan sevgisinin verdiği sorumluluktan sıyırmak istiyordu. Evlenme masalını da bu maksatla uydurmuştu. Aramıza nüfuz etmek, ruh asaletiyle, yüce gönüllülüğüyle Alyoşa’nın gözünü boyamak için fırsattı bu. Böyle Vanya, böyle! Alyoşa’nın da öyle bir karakteri var ki. Durum düzelmeye yüz tutunca benimle ilgili üzüntüsü, merakı da yatışır. Kendi kendine, “Bundan sonra nasıl olsa karım olacak, ölünceye kadar benim,” diyecek. Elinde olmadan Katya’yla daha çok ilgilenecek. Prens sanırım Katya’yı iyice incelemiş, oğlunu benden çok etkileyebileceğini anlamış. Oh, Vanya, şimdi bütün umudum sende. Nedense sana yaklaşmak istiyor. Reddetme, bir an önce de Kontes’in evine girmeye çalış. Ne olur Vanya’cığım! Şu Katya’yla tanış, iyice incele, ne biçim bir kız olduğunu haber ver bana. Senin fikrin benim için çok önemli. Beni senin kadar kimse anlamaz. Nelerle ilgilendiğimi bilirsin. Alyoşa’yla arkadaşlığının derecesini, neler konuştuklarını anlamaya çalış. Ama en önemlisi, Katya’yı, şu Katya’yı iyice incele! Bana bir kere daha arkadaşlığını ispat et canım sevgili Vanya’cığım! Bu işte yalnız sana güveniyorum!..</p>

  <p class="normal">Eve döndüğüm zaman, saat bire geliyordu. Nelli uykulu bir yüzle kapıyı açtı. Bana neşeyle gülümseyerek baktı. Zavallı uyuduğu için kendi kendine kızıyor, beni beklemesi gerektiğine inanıyordu. Birinin gelip beni sorduğunu, biraz oturduktan sonra mektup bırakarak gittiğini anlattı. Mektup Masloboyev’dendi. Beni yarın öğleden sonra, saat bire doğru çağırıyordu. Nelli’ye daha fazla soracaktım ama, yarına bırakıp yatmaya yolladım. Çocukcağız zaten beni beklemekten yorulmuş, ancak yarım saat kadar uyuyabilmişti.</p>
</body>
</html>
