<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_36">V</h2>

  <p class="normal">Ertesi sabah Nelli bir gün önceki ziyaret hakkında epey tuhaf şeyler anlattı. Masloboyev’in akşam gelişi de tuhaftı. Evde olmadığımı kesin olarak biliyordu. Bunu son buluşmamızda söylemiştim. Nelli, önce korktuğu için kapıyı açmak istememişti, çünkü saat sekizi buluyordu. Ama Masloboyev pek yalvarmış, mektup bırakmasa başıma bir kötülük geleceğini söylemişti. Nelli onu içeri alınca hemen mektubu yazmış, sonra kızın yanına kanepeye oturmuştu.</p>

  <p class="normal">— Kalktım, konuşmak istemedim, diye anlatmaya devam etti Nelli. Korktum ondan. Bana Bubnova’dan, kadının kendisine nasıl kızdığından, beni bundan sonra alamayacağından söz etti. Sonra sizi övmeye başladı. Çok iyi arkadaş olduğunuzu, çocukluğunuzdan beri sizi tanıdığını anlattı. Alıştım ona. Cebinden şeker çıkardı, ille bana vermek istedi. Almadım. O zaman iyi bir adam olduğunu, şarkı, oyun bildiğini söyledi. Bir de yerinden fırlayıp oynamaya başlamaz mı. Güleceğim geldi. Sonra, “Biraz daha oturayım, belki Vanya şimdi gelir!” dedi. Kendisinden korkmamamı, yanına oturmamı rica etti. Oturdum ama, konuşmadım. Annemle dedemi tanıdığını söyleyince konuşmaya başladım. Çok oturdu.</p>

  <p class="normal">— Neler konuştunuz?</p>

  <p class="normal">— Annemden... Bubnova’dan... dedemden. İki saat kadar oturdu.</p>

  <p class="normal">Neler konuştuklarını anlatmak istemiyor gibiydi. Masloboyev’den öğrenmeyi umduğumdan üstelemedim. Masloboyev’in ben yokken gelişinden Nelli’yi yalnız görmek istediğini anladım ama, sebebini kavrayamadım.</p>

  <p class="normal">Nelli, verdiği üç şekeri gösterdi. Kırmızı yeşil kâğıtlı, herhalde rasgele bir bakkaldan aldığı, adi meyveli şekerlerdi. Nelli bunları gösterirken güldü.</p>

  <p class="normal">— Niye yemedin? diye sordum.</p>

  <p class="normal">Kaşlarını çattı:</p>

  <p class="normal">— İstemem, dedi. Zaten almak istemiyordum, sedirin üstüne bıraktı.</p>

  <p class="normal">O gün dolaşacak epey yerim vardı. Nelli’yle vedalaştım. Çıkarken:</p>

  <p class="normal">— Yalnız sıkılmıyor musun? diye sordum.</p>

  <p class="normal">— Hem sıkılıyorum, hem sıkılmıyorum. Geç geldiğiniz için sıkılıyorum.</p>

  <p class="normal">Sevgi dolu gözleriyle bana baktı. O sabah neşeliydi, bakışları tatlıydı, hem sokulgan, hem utangaç, hatta ürkek bir hali vardı. Beni üzmekten, sevgimi kaybetmekten ve ağzından bir şey kaçırmaktan korkuyor gibiydi.</p>

  <p class="normal">— Peki, sıkılmayışının sebebi ne? “Hem sıkılıyor, hem sıkılmıyorum” diyorsun?</p>

  <p class="normal">Elimde olmadan gülümsedim. Bu çocuğa gitgide daha çok ısınıyordum.</p>

  <p class="normal">— Bunu ben bilirim.</p>

  <p class="normal">Nelli tekrar mahcup mahcup gülümsedi. Eşikte, açık kapının önünde konuşuyorduk. Nelli karşımda durmuş, yere bakarak bir eliyle omzuma tutunuyor, öbürüyle ceketimin kolunu çekiştiriyordu.</p>

  <p class="normal">— Sır mı bu?</p>

  <p class="normal">— Yoo, sır değil. Ben... siz yokken kitabınızı okumaya başladım.</p>

  <p class="normal">Bunu yavaşça, tatlı, içime işleyen bakışlarını gözlerime dikerek söyledi ve kıpkırmızı kesildi.</p>

  <p class="normal">— Ya, öyle mi? Ee, nasıl, beğendin mi?</p>

  <p class="normal">Yüzüne karşı övülen yazarın mahcupluğunu duyuyordum. O an onu öpmek istiyordum. Ama yakışık almazdı bu. Nelli bir süre sustu. Sonra, derin bir kederle beni süzerek:</p>

  <p class="normal">— Neden, neden öldü? diye sorup gözlerini yere indirdi.</p>

  <p class="normal">— Kim öldü?</p>

  <p class="normal">— O genç, veremli... hani kitaptaki?</p>

  <p class="normal">— Ne yapalım, öyle gerekiyordu Nelli.</p>

  <p class="normal">— Hiç de gerekmiyordu.</p>

  <p class="normal">Bunu fısıltı halinde, neredeyse kızar gibi, sertçe söyledi, somurtarak yere bakmaya devam etti.</p>

  <p class="normal">Bir dakika geçti. Kolumu hırsla çekiştirmeye devam ederek:</p>

  <p class="normal">— Peki o... şey onlar... o kızla ihtiyar ne olacak? diye fısıldadı. Beraber oturacaklar mı? Fukaralıktan kurtulacaklar mı?</p>

  <p class="normal">— Hayır Nelli, kız uzaklara gidip bir derebeyiyle evlenecek, ihtiyar yalnız kalacak.</p>

  <p class="normal">Üzüntüyle konuşuyordum. Avutucu bir şey söyleyemediğim için gerçekten üzülmüştüm.</p>

  <p class="normal">— Ya! Neden öyle? Demek böyle? Artık okumayacağım o kitabı.</p>

  <p class="normal">Hırçınlıkla kolumu itti, hışımla sırtını dönerek masaya gitti. Duvara dönmüş, bakışları yerde duruyordu. Kızarmıştı, büyük bir kedere kapılmış gibi sinirli bir halle kesik kesik soluk alıyordu.</p>

  <p class="normal">— Niçin darıldın kızım? Kitaptakiler doğru değil, uydurma hep. Bunda darılacak üzülecek ne var? Ne kadar içli çocuksun sen!</p>

  <p class="normal">Işıldayan, sevgi dolu bakışını yüzüme çevirerek, ürkek ürkek:</p>

  <p class="normal">— Darılmadım, dedi ve birden elimi kaparak yüzünü göğsüme sakladı ve nedense ağlamaya başladı.</p>

  <p class="normal">Ama hemen o anda da gülüverdi. Hem ağlıyor, hem gülüyordu. İçimi tatlı bir duygu kapladı. Nelli bir türlü başını kaldırmak istemiyor, ben yüzünü omzumdan ayırmaya çalışırken o daha çok sokuluyor, daha hızlı gülüyordu.</p>

  <p class="normal">Bu duygulu sahne bitince vedalaştık. Acele ediyordum. Nelli, yanakları pembeleşmiş, yıldız gibi parlayan gözleri ve hep o utangaç haliyle arkamdan merdivene kadar koştu, erken dönmemi rica etti. Tez geleceğimi, hatta belki yemeğe yetişeceğimi söyledim.</p>

  <p class="normal">Önce ihtiyarlara uğradım, İkisi de keyifsizdi. Hele Anna Andreyevna iyice hastaydı. Nikolay Sergeyiç odasına kapanmıştı. Geldiğimi duymuştu ama, konuşmamıza vakit bırakmak için yanımıza bir çeyrek saatten önce gelemeyeceğini biliyordum. Anna Andreyevna’yı fazla üzmemek için dünkü olayı, gerçeği saklamamakla beraber yumuşatarak anlattım. İhtiyar kadının, üzüldüğü halde ayrılma ihtimalini fazla şaşkınlık göstermeden dinlemesi tuhafıma gitti.</p>

  <p class="normal">— Bunu tahmin ediyordum zaten, dedi. Sen o gün gidince uzun uzun düşündüm. Bu işin olamayacağını aklım kesti. Ulu Tanrı bize bunu layık görmez. Adam da alçağın biri zaten, insana hayrı dokunmaz onun. Utanıp sıkılmadan on binimizin üstüne oturdu. Paranın havadan geldiğini bildiği halde alıyor, İhmenevka’yı satarlarsa son nafakamız da elimizden gider. Nataşa’cığım doğru, akıllı kız, kanmadı onlara.</p>

  <p class="normal">Sesini alçaltarak devam etti:</p>

  <p class="normal">— Sana bir şey söyleyeyim mi oğlum? Bizimki de bu evlenmeye öyle bir ayaklandı ki! Arada bir, “İstemem!” diye ağzından kaçırıyor. Önce nazlanıyor sandım. Ama değilmiş, sahiden istemiyor. Peki yavrum, kızım ne olacak şimdi? Babası istemez onu. Alyoşa olacak herif ne diyor?</p>

  <p class="normal">Anna Andreyevna uzun uzun sordu, verdiğim cevapları oflamalarla puflamalarla karşıladı, sızlandı. Zaten son zamanda zavallının şaşkın bir hali vardı. Ne duysa çok sarsılıyor, Nataşa’nın üzüntüsü onu yiyip bitiriyordu.</p>

  <p class="normal">İhtiyar yanımıza sırtında sabahlığı, ayağında terlikleriyle geldi. Ateşi olduğundan yakınıyor, şefkat dolu gözlerini karısından ayırmıyordu. Orada olduğum sürece bir dadının çocuğa baktığı gibi baktı. Gözlerinde hem şefkat, hem garip bir ürkeklik vardı. Karısının hastalığı onu iyice korkutmuştu, onu kaybederse hayatının tamamen anlamsızlaşacağını anlıyordu.</p>

  <p class="normal">Bir saat kadar yanlarında oturdum. Kapıda vedalaşırken İhmenev, Nelli’den söz açtı. Kızı evlatlık almaya ciddi olarak niyetlenmişti. Anna Andreyevna’yı kandırmak için benden yardım istedi. Nelli hakkında bilgi istiyor, yeni bir şey öğrenip öğrenmediğimi bambaşka bir merakla soruyordu. Ayaküstü anlattım. Sözlerim pek etkiledi onu. Kesin bir tavırla:</p>

  <p class="normal">— Bunu ayrıca konuşuruz Vanya, dedi. Şimdilik... hele, biraz iyileşeyim, sana uğrayacağım. O zaman karar veririz.</p>

  <p class="normal">Tam on ikide Masloboyev’deydim. Girer girmez Prens’le karşılaştım ve şaştım. Girişteydi, çıkmak üzereydi. Masloboyev, telaşlı telaşlı giyinmesine yardım ediyor, bastonunu tutuyordu. Prens’i tanıdığından söz ettiği halde bu karşılaşma beni son derece hayrete düşürdü.</p>

  <p class="normal">Prens beni görünce bozulur gibi oldu. Gerektiğinden fazla hararetle:</p>

  <p class="normal">— Oo, siz misiniz! diye bağırarak karşıladı. Ne rastlantı, değil mi! Hoş ahbaplığınızı Bay Masloboyev’den demin öğrenmiştim. Çok sevindim, burada sizinle karşılaştığıma cidden çok sevindim. Sizi görmek istiyordum, hatta niyetim bir an önce size uğramaktı, izin verirseniz tabii. Sizden bugünkü durumumuzu açıklama konusunda yardım rica edecektim. Dün olanlardan söz ettiğimi anladınız elbet.... O tarafla dostça görüşüyorsunuz, işin yürüyüşünü baştan beri izlediniz, nüfuzunuz var... Keşke hemen sizinle gelebilseydim! Hep iş. Ama bugünlerde, belki de pek yakında sizi ziyaret etmek zevkini tadacağımı umuyorum. Şimdilik...</p>

  <p class="normal">Aşırı bir hararetle elimi sıkıp Masloboyev’e göz kırptıktan sonra çıktı. İçeri girerken:</p>

  <p class="normal">— Söyle ne olursun! diye başladım, ama Masloboyev birden aceleyle şapkasını kaptı, kapıya koştu.</p>

  <p class="normal">— Hiçbir şey söylemeyeceğim! diye sözümü kesti, işim var, kaçıyorum. Geç kaldım zaten!</p>

  <p class="normal">— On ikide gelmemi isteyen sen değil misin?</p>

  <p class="normal">— Ne çıkar canım! Dün yazmıştım bunu. Bugün de bana öyle bir şey yazdılar ki, kafam çatlayacak neredeyse. Ne işler, ne işler! Kusura bakma Vanya. Boşuna rahatsız ettiğim için gönlünü nasıl alacağımı bilmiyorum, istersen bana temiz bir dayak çek. Döv, ama İsa aşkına çabuk ol, çünkü işim pek acele.</p>

  <p class="normal">— Yok canım, işin varsa git. Olur böyle şeyler. Yalnız...</p>

  <p class="normal">Masloboyev fırladı, paltosunu giyerken:</p>

  <p class="normal">— Yo, şimdi yalnızı malnızı bırak. Bunların sırası da gelecek. Sana bir işim düşecek, hem çok önemli. Seni bu iş için çağırmıştım zaten. Doğrudan doğruya seni ilgilendiriyor. Bunu böyle ayaküstü, bir dakikada anlatamayacağıma göre, Tanrı aşkına bugün saat yedide, ama dakikası dakikasına yedide geleceğine söz ver. O saatte evde olacağım.</p>

  <p class="normal">Kararsızlıkla:</p>

  <p class="normal">— Bugün şey, dedim. Canım, bu akşam bir yere gidecektim...</p>

  <p class="normal">— Kardeşim, akşam gideceğin yere şimdi git. Akşam da bana gelirsin. Sana neler anlatacağımı tahmin edemezsin Vanya.</p>

  <p class="normal">— Hayhay, gelirim. Ama ne olduğunu merak ettim doğrusu.</p>

  <p class="normal">Sokağa çıktık, yaya kaldırımında duruyorduk. Masloboyev ısrarla:</p>

  <p class="normal">— Geleceksin, değil mi? diye sordu.</p>

  <p class="normal">— Dedim ya, geleceğim.</p>

  <p class="normal">— Söz ver.</p>

  <p class="normal">— Amma yaptın ha! Söz veriyorum.</p>

  <p class="normal">— Mükemmel. Ne tarafa?</p>

  <p class="normal">Sağı gösterdim.</p>

  <p class="normal">— Ben de bu yana gidiyorum.</p>

  <p class="normal">Sola döndü.</p>

  <p class="normal">— Güle güle Vanya! Unutma, yedide.</p>

  <p class="normal">Arkasından bakarak, “Tuhaf şey!” diye düşündüm.</p>

  <p class="normal">Akşam Nataşa’ya gitmek istiyordum. Ama Masloboyev’e söz verince hemen uğramaya karar verdim. Orada Alyoşa’yı bulacağımdan emindim. Gerçekten oradaydı. Ben gelince pek sevindi.</p>

  <p class="normal">Nataşa’ya karşı son derece iyi, candandı. Ben gelince büsbütün neşelendi. Nataşa ona uymak için çabalıyor, ama kendini nasıl zorladığı belli oluyordu. Gece iyi uyumadığı için yüzü solgun, hastaydı. O da Alyoşa’ya karşı her zamankinden sevecen davranıyordu.</p>

  <p class="normal">Alyoşa onu neşelendirmek, dudaklarına bir gülümseme getirebilmek için boyuna konuşuyor, yalnız Katya’yla babasından söz açmaktan açıkça kaçınıyordu. Sanırım dünkü barışma denemesi başarısızlığa uğramıştı. Bir aralık Mavra’ya bir şey söylemek için mutfağa çıkınca, Nataşa bana aceleyle:</p>

  <p class="normal">— Buradan gitmek için can atıyor ama çekiniyor, diye fısıldadı. Ben de bir şey söyleyemiyorum. Belki aklına bir şey gelir, sırf gönlüm hoş olsun diye kalır. Oysa en çok, onu bıktırıp kendimden soğutmaktan korkuyorum! Ne yapmalı ki?</p>

  <p class="normal">— Tanrım, kendi kendinize neler icat ediyorsunuz! Birbirinizi kolluyorsunuz neredeyse. Açıkça konuşun, olsun bitsin! Yoksa bu hal onu gerçekten bıktırır.</p>

  <p class="normal">— Ne yapmalı? diye telaşla tekrarladı Nataşa.</p>

  <p class="normal">— Dur, ben hallederim.</p>

  <p class="normal">Mavra’ya çamurlanmış lastiğimi sildirmek bahanesiyle mutfağa geçtim. Nataşa arkamdan:</p>

  <p class="normal">— Aman dikkatli hareket et Vanya! diye seslendi.</p>

  <p class="normal">Dışarı çıkar çıkmaz Alyoşa, bekliyormuş gibi bana atıldı:</p>

  <p class="normal">— Kuzum İvan Petroviç, ne yapayım? Dün Katya’ya söz vermiştim, tam bu saatte orada bulunmam gerek. Gitmezlik edemem. Nataşa’yı çok seviyorum, onun için kendimi ateşe atmaya hazırım. Ama o tarafı da ihmal edemem. Bana hak verirsiniz, değil mi?</p>

  <p class="normal">— Gidin öyleyse.</p>

  <p class="normal">— Ya Nataşa? Üzülür. Ne olur İvan Petroviç, yardım edin bana...</p>

  <p class="normal">— Bence gitmeniz daha iyi olur. Sizi ne kadar sevdiğini biliyorsunuz. Şimdi yanında sıkıldığınız, zorla oturduğunuz aklına gelir. Rahat hareket etmek en iyisi. Beraber yanına gidelim, size yardım ederim.</p>

  <p class="normal">— Canım İvan Petroviç, ne iyi insansınız siz!</p>

  <p class="normal">Nataşa’nın yanına döndük. Bir an sonra Alyoşa’ya:</p>

  <p class="normal">— Demin babanızı gördüm, dedim.</p>

  <p class="normal">Telaşlandı:</p>

  <p class="normal">— Nerede? Nerede gördünüz?</p>

  <p class="normal">— Sokakta karşılaştık. Beni durdurdu, daha yakından ahbap olmak istediğini tekrarladı. Sizi, şimdi nerede olduğunuzdan haberim olup olmadığını sordu. Görüşmeniz gerekliymiş, bir şeyler söyleyecekmiş size.</p>

  <p class="normal">Sözü nereye getirmek istediğimi anlayan Nataşa, beni destekledi:</p>

  <p class="normal">— Öyleyse hemen git Alyoşa, görün ona.</p>

  <p class="normal">— İyi ama nerede bulurum? Eve mi gitti acaba?</p>

  <p class="normal">— Hayır, hatırımda kaldığına göre, Kontes’e gidecekti.</p>

  <p class="normal">Alyoşa hüzünle Nataşa’ya bakarak saf bir edayla:</p>

  <p class="normal">— Ne yapayım şimdi? diye sordu.</p>

  <p class="normal">— Ne demek “ne yapayım” Alyoşa? Ben üzülmeyeyim diye o aileyle ilişkini kesecek değilsin ya! Çocukluk etme. Sonra bu Katya’ya karşı düpedüz kabalık olur. Arkadaşsınız; arkadaşlık bağları böyle hoyratça koparılmaz. Hem seni bu derece kıskandığımı sanmakla bana da hakaret ediyorsun. Git, çok rica ederim hemen git! Babanın da içi rahatlar.</p>

  <p class="normal">Alyoşa hem sevinç, hem pişmanlık içinde:</p>

  <p class="normal">— Ah, sen bir meleksin Nataşa! Küçük parmağına bile layık değilim! diye bağırdı. O kadar iyisin ki... Oysa ben... ben... Bak, sana gerçeği söyleyeceğim. Demin mutfakta, İvan Petroviç’ten şimdi buradan ayrılabilmek için yardım istedim. Bunları o uydurdu. Beni ayıplama Nataşa, seni dünyada her şeyden çok seviyorsam suç mu? Bakın, şu anda aklıma ne geldi: Katya’ya her şeyi açıklayıp bugünkü durumumuzu, dünkü olayları olduğu gibi anlatacağım. O bizi kurtarmanın çaresini bulur, bize candan bağlıdır...</p>

  <p class="normal">Nataşa gülümseyerek:</p>

  <p class="normal">— Peki, git, dedi. Şey, ben de Katya’yla tanışmak isterdim. Bunu nasıl yaparız acaba?</p>

  <p class="normal">Alyoşa’nın sevinci sınırsızdı. Hemen tanışma tasarılarına geçti. Ona göre bu iş çok kolaydı. Bunu da Katya hazırlayacaktı. Alyoşa alabildiğine coştu; fikrini geliştirmeye devam ediyordu. Sonunda, bir iki saat sonra bir cevap getirerek akşamı Nataşa’da geçirmeye söz verdi. Nataşa onu uğurlarken:</p>

  <p class="normal">— Sahiden gelecek misin? diye sordu.</p>

  <p class="normal">— Şüphen mi var? Hoşça kal Nataşa’cığım, hoşça kal sevgilim, biricik, ebedi sevgilim benim! Sen de hoşça kal Vanya. Tanrım, ağzımdan kaçtı, size “Vanya” dedim. Bana bakın İvan Petroviç, sizi çok seviyorum. Neden hâlâ resmiyiz? Senli benli konuşsak olmaz mı yani?</p>

  <p class="normal">— Hayhay.</p>

  <p class="normal">— Hele şükür! Yüz kere aklıma geldi de bir türlü söylemeye cesaret edemedim. Bakın, hâlâ siz diyorum. Senli benli konuşmak çok zor. Galiba Tolstoy’un bir yazısında bununla ilgili bir bölüm var: İki kişi senli benli konuşmaya karar verir ama, bunu bir türlü yapamazlar. Hep şahıs zamiri kullanmaktan kaçınarak konuşurlar. Ah, Nataşa, bir gün onun Çocukluk ve İlk Gençlik’ini tekrar okuyalım; ne nefis eserdir!</p>

  <p class="normal">Nataşa gülüyor, onu kapıya doğru iterek:</p>

  <p class="normal">— Peki canım, peki. Git artık! Sevincinden yine gevezeliğe başladın, diyordu.</p>

  <p class="normal">— Hoşça kal!</p>

  <p class="normal">Alyoşa elini öptü, telaşla çıktı. Genç kız arkasından:</p>

  <p class="normal">— Gördün ya Vanya! dedi ve gözlerinden yaşlar boşandı.</p>

  <p class="normal">İki saat kadar yanında kaldım, avuttum, sonra inandırdım da. Şüphesiz bütün kuşkularında haklıydı. Haline baktıkça içim parçalanıyordu, onun hesabına korkuyordum. Ama elimden ne gelirdi?</p>

  <p class="normal">Alyoşa’yı da pek tuhaf buluyordum: Nataşa’ya olan aşkı azalmamış, belki duyduğu pişmanlık ve minnet duygusu yüzünden eskisine göre daha da artmış, keskinleşmişti. Bir yandan da yeni bir sevgi kalbinde iyice yer ediyordu. Sonunun ne olacağını şimdiden kestirmek imkânsızdı. Ben de Katya’yı görmeyi çok istiyordum. Onunla tanışma sözümü Nataşa’ya bir daha tekrarladım.</p>

  <p class="normal">Sonunda o da biraz açıldı, neşelenir gibi oldu. Şundan bundan konuşurken Nelli’den, Masloboyev’den, Bubnova’dan söz açtım. Masloboyev’de Prens’le karşılaşmamızı ve saat yedide buluşacağımızı anlattım. Anlattıklarım onu epey ilgilendirdi. İhtiyarlardan fazla konuşmadım bu sefer. Babasının bana gelişini hiç anlatmadım. Nikolay Sergeyiç’in Prens’le yapmayı tasarladığı düello onu meraka düşürürdü. Prens’in Masloboyev’le ilgisi ve benimle yakından tanışma arzusu onun da tuhafına gitti. Oysa bugünkü durum her şeyi yeter derecede açıklıyordu...</p>

  <p class="normal">Saat üçe doğru eve döndüm. Nelli beni neşe içinde karşıladı...</p>
</body>
</html>
