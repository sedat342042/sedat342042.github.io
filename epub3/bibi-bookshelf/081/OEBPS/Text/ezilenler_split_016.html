<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_18">XIII</h2>

  <p class="normal">Odaya ihtiyar girdi. Bizi merakla, biraz da utangaç bir halle süzdü, masaya yaklaştı:</p>

  <p class="normal">— Semaver nerede? Hâlâ hazırlanmadı mı?</p>

  <p class="normal">Anna Andreyevna telaşlandı:</p>

  <p class="normal">— Getiriyor canım, getiriyor. Geldi işte.</p>

  <p class="normal">Matryona, Nikolay Sergeyiç’i görür görmez, onun gelmesini bekliyormuş gibi elinde semaverle çıkageldi. Emektar kadın, İhmenevlere candan bağlıydı ama dünyanın en hırçın, en dırdırcı hizmetçisiydi; sürekli homurdanır dururdu. Nikolay Sergeyiç’ten ödü patlar, karşısında ağzını açmazdı. Hıncını sonradan Anna Andreyevna’dan çıkarırdı. Nataşa’yla onu candan sevdiği halde hanımını adım başında tersler, açıktan açığa ona hükmetmeye kalkışırdı. Ben Matryona’yı İhmenevka’dan beri tanıyordum.</p>

  <p class="normal">İhtiyar:</p>

  <p class="normal">— Sucuk gibi oldum, üstelik çay hazırlamak için zahmet edilmemiş, diye homurdandı.</p>

  <p class="normal">Anna Andreyevna hemen bana göz kırptı. İhmenev böyle anlamlı işaretlerden nefret ederdi; o anda bize bakmamaya çalıştığı halde yüzünden Anna Andreyevna’nın göz kırptığını fark ettiği belliydi.</p>

  <p class="normal">Ansızın:</p>

  <p class="normal">— İş için gittim Vanya, diye başladı. Aksilik aksilik üstüne. Sana söylemiş miydim? Beni suçlu çıkarıyorlar. Elimde delil yokmuş, gerekli evrak yokmuş, tahkikat yanlışmış! Yaa...</p>

  <p class="normal">Prens’le arasındaki davadan söz ediyordu; dava bir türlü bitmek bilmiyor, üstelik Nikolay Sergeyiç’e karşı dönüyordu. Ne cevap vereceğimi kestiremediğim için ses çıkarmadım. Beni şüpheyle süzdü. Sonra susmama kızmış gibi birden:</p>

  <p class="normal">— Aman, ne olursa bir an önce olsun, dedi. Tazminata bile mahkûm olsam namusum lekelenmedi ya! Vicdanım rahat, varsın mahkûm etsinler. İşin sonu gelir hiç olmazsa. Tek yakamı bıraksınlar, elimde ne varsa almalarına razıyım. Hepsini bırakıp Sibirya’ya giderim.</p>

  <p class="normal">Anna Andreyevna dayanamadı:</p>

  <p class="normal">— Aman Tanrım, gidilir mi dünyanın öbür ucuna?</p>

  <p class="normal">Karısının cevabına neredeyse sevinerek, kaba bir tavırla:</p>

  <p class="normal">— Burada ne varmış sanki? diye sordu.</p>

  <p class="normal">— Ne olacak... insanlar...</p>

  <p class="normal">Anna Andreyevna kederli kederli bana baktı. İhmenev kızgın gözlerini bir ona, bir bana çevirerek:</p>

  <p class="normal">— Ne insanları? diye bağırdı. Soyguncular, iftiracılar, hainler mi? Merak etme, böylelerini her yerde bulursun, Sibirya’da da çok. Ama benimle gelmek istemezsen kendin bilirsin, zorlayacak değilim.</p>

  <p class="normal">Anna Andreyevna:</p>

  <p class="normal">— Ne diyorsun Nikolay Sergeyiç, sensiz olabilir miyim ben! diye bağırdı. Senden başka dünyada kimim var? Hiç kim...</p>

  <p class="normal">Yutkunarak sustu ve himaye, yardım bekliyormuş gibi ürkek ürkek bana baktı. İhtiyar iyice sinirlenmişti. Aklına ne gelirse takılıyordu. O anda ona karşı gelmemek en iyisiydi.</p>

  <p class="normal">— Üzülmeyin Anna Andreyevna, dedim. Sibirya dedikleri kadar kötü yer değildir. İşler ters gider de İhmenevka’yı satmak zorunda kalırsanız Nikolay Sergeyiç’in düşündüğü çok yerinde olur. Sibirya’da iyi bir iş bulunabilir, bulunca da...</p>

  <p class="normal">— Bak aferin, hiç olmazsa sen akıllıca söz ediyorsun İvan. Ben de böyle düşünüyordum. Dediğim gibi hepsini bırakıp giderim.</p>

  <p class="normal">Anna Andreyevna üzüntüyle:</p>

  <p class="normal">— Bunu beklemezdim senden Vanya! dedi. Aşkolsun İvan Petroviç, beklemezdim doğrusu. Sanırım bizden iyilikten başka şey görmedin, ama şimdi...</p>

  <p class="normal">— Kah, kah kah! Ne sandın ya? Burada nasıl geçineceğimizi düşündüğün oldu mu hiç? Paramız suyunu çekti, son kapiklerimizi harcıyoruz! Gidip Pyotr Aleksandroviç’ten af dilememi mi buyurursunuz yani?</p>

  <p class="normal">Prens’in sözünü duyan ihtiyar kadın korkudan titremeye başladı. Elindeki çay kaşığı bardağının altlığına çarparak şıngırdıyordu. İhmenev hırçın, inatçı bir sevinçle kendi kendini coşturarak:</p>

  <p class="normal">— Yok, ciddi söylüyorum, diye devam etti. Prens’e gitmeli mi dersin Vanya? Sibirya’ya gitmekten kurtulmuş oluruz! Yarın Anna Andreyevna bana yeni bir gömlek hazırlar, süslenir püslenirim (böyle yüksek kişilerle başka nasıl konuşulur ki?); dört başı mamur olsun diye bir de eldiven almalı, böylece doğruca haşmetlinin huzuruna çıkarım: “Prens Hazretleri, velinimetim, anam, babam!” derim. “Ne olursa senden olur. Ben ettim sen etme, bize bir lokma ekmeği çok görme. Çoluk çocuğuma acı!..” İyi mi Anna Andreyevna? İstediğin bu mu?</p>

  <p class="normal">— Canım... bir şey istediğim yok. Aptallığımdan söyledim, gücendirdimse bağışla, yalnız Tanrı aşkına bağırma!</p>

  <p class="normal">Anna Andreyevna korkudan zangır zangır titriyordu. Zavallı hayat arkadaşının ürkek halini, gözyaşlarını gören İhmenev’in içinin sızladığına, karısından daha çok acı duyduğuna emindim; yine de kendini tutamıyordu. Son derece iyi, ama zayıf, sinirli kişilerde ara sıra böyle olur; iyiliklerine rağmen üzülmek, öfkelenmek, onları sanki sarhoş eder, bundan zevk alırlar ve mutlaka başkalarına, suçsuz, çoğunlukla da en yakınlarından birine çatarlar. Örneğin kadınlar, ortada incir çekirdeği dolduracak bir sebep yokken kendilerini mutsuz, kırgın hissetmek ihtiyacı duyarlar. Pek çok erkek de böyle durumlarda kadınlara benzer, üstelik ruhça zayıf, kadın tabiatlı erkekler de değildir bunlar. İhtiyar sebepsiz yere hır çıkarmak istiyor, bu isteğini yenemediği için üzülüyordu.</p>

  <p class="normal">Hiç unutmam, o anda, “Yoksa gerçekten Anna Andreyevna’nın tahmin ettiği şeyleri yapmış olmasın?” diye düşünmüştüm. “Örneğin Nataşa’ya gitmeye karar verip ya yarı yolda vazgeçmiş –kesin öyle olmuştur– ya da bir aksilik çıkıvermiştir; öfkeli, küçülmüş, deminki istekleriyle duygularından utanç duyarak eve dönünce de zayıflığının hıncını çıkaracak birisini aramış ve bunun için de aynı istek ve duyguları taşıdığından şüphelendiği kişiyi seçmiştir. Kızını bağışlamak isteyişinde zavallı Anna Andreyevna’nın duyacağı sevinç ve heyecanın büyük payı vardır tabii, ama isteği gerçekleşmeyince kabak elbette herkesten önce onun başında patlayacaktır.”</p>

  <p class="normal">Yine de, karşısında korkudan ezile büzüle titreyen kadının hali ihtiyara dokundu. Sanki öfkesinden utanmış, bir an kendine hâkim olmuştu. Hepimiz susuyorduk; İhmenev’e bakmamaya çalışıyordum. Ama bu iyilik anı kısa sürdü: İçini şöyle ya da böyle boşaltması zorunluydu.</p>

  <p class="normal">— Sana bir şey söyleyeyim Vanya, diye başladı. Doğrusu bundan söz açmayı gönlüm hiç istemiyor, ama sırası geldi ve dürüst bir adam gibi dolambaçlı yollara sapmadan açıklamayı gerekli görüyorum... anlıyor musun Vanya? Geldiğine çok sevindim ve sana başkalarının da duyabileceği kadar yüksek sesle, bütün bu saçmalıkların, gözyaşlarıyla iç çekmelerin artık gına getirdiğini söylemek istiyorum. Kalbimden, belki de acıya katlanarak koparıp attığım bir varlığın yeniden oraya girmesine izin veremem. Evet! Bunu böylece söyledim ve dediğimi yapacağım. Altı ay önce olanlardan söz ediyorum, anlıyorsun, değil mi Vanya?</p>

  <p class="normal">Alevlenen bakışını karısından kaçırıp bana çevirerek ekledi:</p>

  <p class="normal">— Sözlerim yanlış anlaşılmasın diye bu kadar açık, içten konuşuyorum. Tekrar ediyorum: bunların hepsi benim razı olamayacağım saçmalıklar!.. En çok herkesin beni aptal yerine koymasına, alçakça bir zaafa kapılacak kadar yumuşak olduğuma inanmasına kızıyorum... Kederimden aklımı oynattığımı sanıyorlar... Saçma! Eski duygularımın hepsini gömdüm, silkip attım. Hatıra nedir bilmiyorum artık... Evet, böyle bu, böyle!</p>

  <p class="normal">İskemlesinden fırlayıp, masaya bardakları şıngırdatan bir yumruk indirdi.</p>

  <p class="normal">Kendimi tutamadım. Neredeyse öfkeyle yüzüne:</p>

  <p class="normal">— Anna Andreyevna’ya hiç mi acımıyorsunuz Nikolay Sergeyiç! diye bağırdım. Kadını ne hale getirdiğinize bakın bir.</p>

  <p class="normal">Fakat sözlerim ihtiyarı büsbütün hırçınlaştırdı. Yüzü kireç kesildi, titreyerek:</p>

  <p class="normal">— Acımam! diye bağırdı. Bana acımadıkları için, ben de acımıyorum! Acımam, çünkü şerefim çamura bulanırken evimde bedduayı da, her türlü laneti de hak etmiş ahlaksız kızımı korumak için komplolar hazırlanıyor!</p>

  <p class="normal">Anna Andreyevna:</p>

  <p class="normal">— Nikolay Sergeyiç, ne olursun lanet okuma, iki gözüm! diye bağırdı. İstediğini yap, tek kızıma lanet etme!</p>

  <p class="normal">İhtiyar perde perde yükselttiği sesiyle:</p>

  <p class="normal">— Edeceğim! diye bağırdı. Lanet edeceğim, çünkü ezilen, hakarete uğrayan ben olduğum halde, bu melun kızın yanına gidip ondan af dilememi istiyorlar! Evet, evet, böyle işte! Tanrı’nın günü evimde gece gündüz demeden gözyaşlarıyla, göğüs geçirmelerle, anlamsız imalarla azap çekiyorum! Hep acındırmak için...</p>

  <p class="normal">Titreyen elleriyle acele acele ceketinin yan cebinden birtakım kâğıtlar çıkardı.</p>

  <p class="normal">— Bak Vanya, bak, dava dosyasından çıkardığım notlar bunlar. Onlara göre ben hırsızın, dalaverecinin biriymişim, velinimetimi soymuşum!.. Ben ki onun yüzünden namusumu beş paralık ettim, rezil, kepaze oldum! Bak işte, bak, bak!..</p>

  <p class="normal">Cebinden çıkarttığı kâğıtları bir bir masaya fırlatmaya başladı. Göstermek istediği kâğıdı aralarında sabırsızca arıyor, kâğıt da aksi gibi bir türlü çıkmıyordu. Sonunda cebinde ne varsa hırsla çekti ve o anda birden masaya şıngırdayarak ağır bir şey düştü... Anna Andreyevna çığlığını tutamadı. Bu kayıp madalyondu.</p>

  <p class="normal">Gözlerime inanamıyordum. İhtiyarın beynine kan hücum etti, yanakları al al oldu, ürperdi. Anna Andreyevna ayakta, ellerini bitiştirmiş, yalvaran gözlerle ona bakıyordu. Yüzünde sevinçli, umut dolu bir ifade belirmişti. İhtiyarın kızarıp bozarması, karşımızda mahcup durması... evet yanılmamıştı, madalyonun nasıl kaybolduğunu biliyordu artık. Anna Andreyevna kayıp madalyonu kocasının bulduğunu, belki sevinçten titreyerek, herkesten kıskanarak sakladığını da anlamıştı. Belki de yalnız kaldığı zamanlar biricik evladının yüzünü sonsuz bir sevgiyle seyrediyor, bakmaya doyamıyordu. Belki o da zavallı ananın yaptığı gibi, biricik Nataşa’sıyla konuşmak için odasına kapanıyor, resme sorular soruyor, kızın ağzından cevaplar veriyordu; geceleri içi derin bir kederle yanarak sevgili resmi öpüyor, yüzünü görmek istemediği, herkesin yanında lanetler okuduğu evladını bağışlıyor, onun için dualar ediyordu. Bir dakika önce Nataşa’sına lanetler eden haşin babanın karşısında kendini daha fazla tutamayan Anna Andreyevna:</p>

  <p class="normal">— Sen de onu hâlâ seviyorsun demek! diye bağırdı.</p>

  <p class="normal">İhmenev bu haykırışı duyar duymaz gözlerinde çılgınca bir öfke yandı. Madalyonu kaptığı gibi yere fırlattı ve kudurmuş gibi çiğnemeye başladı. Tıkanarak:</p>

  <p class="normal">— Kahrolsun! Yerin dibine batsın! diye homurdanıyordu.</p>

  <p class="normal">— Tanrım! Kızımı... Nataşa’mı... Yüzünü çiğniyor! Ayaklarıyla! Hain, duygusuz, katı yürekli, kibirli adam!</p>

  <p class="normal">Çılgına dönmüş ihtiyar, karısının çığlığını duyunca ne yaptığını anladı ve dehşet içinde durakladı. Madalyonu yerden kaparak kapıya yöneldi ama bir iki adım ilerledikten sonra dizüstü çöktü, kanepeye tutundu, başı halsizce öne sarktı.</p>

  <p class="normal">Çocuk gibi, kadın gibi hıçkırarak ağlıyordu. Boğuk hıçkırıklar göğsünü paralıyordu. Korkunç ihtiyar bir anda çocuk kadar acizleşmişti. Bedduaları kesilmişti, az önce ayağının altına aldığı portreyi artık hiçbirimizden çekinmeden, coşkun bir sevgi nöbetiyle öpüyor, öpüyordu. Sanki o ana kadar set çekmeye çalıştığı sevgisi, şefkati yenilmez bir güçle ansızın taşıvermiş, hızı, şiddetiyle bütün varlığını yıkmıştı. Kocasını kucaklayan Anna Andreyevna hıçkırıklar arasında:</p>

  <p class="normal">— Bağışla onu, bağışla! diye yalvarıyordu. Geri getir yuvamıza, ne olursun! Bu sevabının, alçakgönüllülüğün karşılığını Tanrı katında alırsın!</p>

  <p class="normal">İhtiyar kısık, hırıltılı bir sesle:</p>

  <p class="normal">— Hayır, asla! diye bağırdı. Asla, asla!</p>
</body>
</html>
