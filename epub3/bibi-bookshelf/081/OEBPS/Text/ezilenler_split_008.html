<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_10">V<br class="chapter"/></h2>

  <p class="normal">Böylece İhmenevler Petersburg’a taşındılar. O uzun ayrılıktan sonra Nataşa’yla yeniden nasıl karşılaştığımızı yazmayacağım. Aradan geçen dört yılda onu, bir an bile unutmamıştım. Doğrusu Nataşa’yı ne gibi duyguların etkisi altında aklımda tuttuğumu iyice anlamıyordum; ama tekrar kavuştuğumuz anda bizi kaderin birleştirdiğine inandım. Önce, gelişlerinin ilk günlerinde, aradan geçen yıllarda Nataşa bana pek az gelişmiş, hemen hemen hiç değişmemiş gibi göründü; hep o ayrılmamızdan önceki küçük kız olarak kalmıştı sanki. Sonra her geçen gün onda yepyeni, o zamana kadar tanımadığım, sanki mahsus benden sakladığı özellikler keşfetmeye başladım. Gerçekten genç kızda bunları gizlemek ister gibi bir hal vardı. Her buluşum beni ölçüsüz bahtiyar ediyordu! İhtiyarsa Petersburg’a ilk geldiği sıralar hırçın, sinirliydi. İşleri gittikçe sarpa sarıyordu; kızıp köpürdüğü, davaya ait evrakla uğraştığı için, bizimle ilgilendiği yoktu. Anna Andreyevna da kendini kaybetmiş gibiydi, geldiğinden beri şaşkın haldeydi. Petersburg onu ürkütüyordu. Ağlayıp sızlanıyor, İhmenevka’daki eski günlerin özlemiyle iç çekiyor, gelinlik çağına gelen Nataşa’nın geleceğini düşünen olmadığına içlenerek, benden daha yakın, daha güvenilir bir dost bulamadığı için bana dert yanıyor, garip bir içtenlikle iç döküyordu.</p>

  <p class="normal">Tam onların gelmesine yakın, meslekte ilk adımım sayılan birinci romanımı bitirmiştim ve işin acemisi olduğumdan nereye vereceğimi bir türlü kestiremiyordum. İhmenevlere bunun hiç sözünü etmemiştim; aylak gezdiğim, daha doğrusu kendime bir iş bulmaya çalışmadığım için az kalsın benimle kavga edeceklerdi. İhtiyar, şüphesiz babaca bir ilgiyle bana acı acı, hatta bazen hırçınlaşarak sitemde bulunuyordu. Ben de neyle uğraştığımı açıklamaya basbayağı utanıyordum. Bütün çabalarıma rağmen iş bulamadığımı söyleyerek bir zaman onları kandırdığımı, memur olmak istemediğimi, roman yazmak hevesimi nasıl açıklayabilirdim? İhmenev’in söylediklerimi denetleyecek vakti yoktu. Hiç unutmam, Nataşa bir gün konuştuklarımızı dinledikten sonra beni bir yana çekti, gözleri nemlenerek yarınımı ihmal etmemem için yalvardı; sorguya çekerek ne yaptığımı, neyle uğraştığımı öğrenmeye çalıştıktan sonra, ağzımdan bir şey alamayınca, kendimi tembelliğe, serseriliğe bırakmayacağıma yemin ettirdi. Gerçi meşguliyetimin ne olduğunu söylemedim ama, eserim, ilk romanım hakkında onun bir tatlı sözü, daha sonra eleştirmenlerle işin erbabının en büyük iltifatlarından daha değerli olacaktı. Sonunda romanım çıktı. Basılmadan çok önce edebiyat dünyasında, hakkında epey gürültü olmuştu. Romanımı müsvedde halinde okuyan B.<sup class="calibre2"><a href="../Text/ezilenler_split_053.html#footnote-600-11" id="footnote-600-11-backlink">[11]</a></sup> çocuk gibi seviniyordu. Ben de mutluluk duyduysam başarımın ilk sarhoşluk anlarında değil, müsveddemi henüz kimseye okumadan, göstermeden duydum: Ben, coşkun umutlar, hayaller ve esere karşı tutku derecesinde bir sevgiyle dolu olduğum uzun gecelerde, hayal gücümün yarattığı, canlı, yakınlarımmış gibi bağlandığım, birlikte sevinip kederlendiğim insanları düşünürken, hatta alçakgönüllü kahramanımın haline içten ağlarken mutluydum. İhtiyarlar başlangıçta şaşkınlık derecesinde hayrete düşseler de başarıma tarif edemeyeceğim kadar sevinmişlerdi. Pek tuhaflarına gitmişti! Örneğin Anna Andreyevna, herkesin öve öve bitiremediği yeni yazarın Vanya hem de Vanya’nın ta kendisi olduğuna falan bir türlü inanmak istemiyor, sadece başını sallıyordu. İhtiyar İhmenev uzun zaman teslim olmak istemedi, hatta kitabıma ait ilk söylentileri duyunca korkmuştu; memurluk geleceğimin mahvolduğunu, bütün yazarların derbeder insanlar olduğunu söylüyordu. Ama ardı kesilmeyen övgüler, dergilerdeki ilanlar, özellikle de tapınırcasına saydığı birkaç kişinin hakkımdaki iyi sözleri görüşünü düzeltti. Elime epeyce para geçtiğini, edebi eserlerin nasıl para getirebildiğini öğrenince son endişeleri de dağıldı. Şüpheden coşkun bir inanca çabucak geçen, mutluluğuma çocuk gibi sevinen ihtiyar, geleceğim hakkında en çılgın umutlara kapılmaya, göz kamaştırıcı hayallere dalmaya başladı. Benim için her gün yeni yeni işler uyduruyor, yeni planlar kuruyordu, hem de ne planlar! Bana; o zamana kadar alışmadığım, bambaşka bir saygı göstermeye başlamıştı. Yine de bazen hülyalara daldığı en coşkun anlarında bile içine şüphe düştüğü oluyordu:</p>

  <p class="normal">— Yazarmış, şairmiş! Tuhaf şey... Hiç şairlerden adam olan, rütbe kazanan olmuş mudur? Tafracı, zevzek insanlar bunlar!</p>

  <p class="normal">Onda bu türden şüphelerin, nazik soruların, çoğunlukla akşamüzeri, alacakaranlıkta doğduğunu fark etmiştim. (O tatlı, unutulmaz zamana ait hiçbir şey aklımdan çıkmamıştı!) Karanlık basarken ihtiyarımız daima daha sinirli, duygulu ve vesveseli oluyordu. Biz Nataşa’yla bunu bilir, ona takılırdık. Hiç unutmam, Sumarokov’un<sup class="calibre2"><a href="../Text/ezilenler_split_053.html#footnote-600-12" id="footnote-600-12-backlink">[12]</a></sup> generallik rütbesini, Derjavin’in<sup class="calibre2"><a href="../Text/ezilenler_split_053.html#footnote-600-13" id="footnote-600-13-backlink">[13]</a></sup> altın dolu enfiye kutusuyla taltif edilişini ve Çariçe’nin Lomonosov’u<sup class="calibre2"><a href="../Text/ezilenler_split_053.html#footnote-600-14" id="footnote-600-14-backlink">[14]</a></sup> bizzat ziyaret edişini anlatarak onu inandırmak istiyordum; Puşkin’le Gogol’den de söz ettim bir ara.</p>

  <p class="normal">Bunları belki de ömründe ilk olarak duyan ihtiyar:</p>

  <p class="normal">— Biliyorum canım, hepsini biliyorum! diye cevap veriyordu. Şey, bilir misin Vanya, senin şu yazdıklarının şiir olmadığına seviniyorum. Şiir, saçmalık birader; yo, itiraz etme inan şu ihtiyarın sözlerine, iyiliğin için söylüyorum: Saçma bunlar, boşuna vakit öldürmekten başka işe yaramaz! Şiir yazmak lise öğrencilerinin işi; şiirler sizin gibi gençleri akıl hastanesine götürür... Gerçi Puşkin büyük şair, kimsenin buna itirazı olamaz! Ama alt tarafı yine de şiir yazıyor, hava-cıva yani... Zaten pek az şiirini okudum... Düzyazı başka! Düzyazıda yazar bir şeyler öğretebilir, örneğin vatan sevgisinden, erdemlerden filan söz açabilir... evet! Anlatmasını pek beceremedim ama ne demek istediğimi anlarsın sen; sevdiğim için söylüyorum sana bunları.</p>

  <p class="normal">Nihayet kitabımı eve getirmiştim; akşam çayından sonra hepimiz yuvarlak masanın başına geçtiğimizde bir ihsanda bulunuyormuş gibi:</p>

  <p class="normal">— Ee, oku bakalım şu karalamalarını! dedi. Herkesin ağzındasın. Görelim bakalım!</p>

  <p class="normal">Kitabı açıp okumaya hazırlandım. Romanım daha o akşam baskıdan çıkmıştı, birini ele geçirip soluğu İhmenevlerde almıştım.</p>

  <p class="normal">Bunu daha önceden, yayınevinde bulunan müsveddemden okuyamadığıma ne kadar üzülüp hayıflanmıştım! Nataşa öfkesinden ağlamıştı bile, elin adamları romanımı kendisinden önce okuyacakları için sitem etmiş, azarlamıştı beni... Sonunda masa başında toplanmıştık işte. Bizim ihtiyar çok ciddi, eleştiriye hazır bir tavır takındı. Dürüstçe “kendi yargısını” vermek istiyordu. İhmeneva Ana’nın hali de pek resmiydi; neredeyse yeni başlığını takacaktı. Biricik kızına dikilmiş sevgi dolu bakışlarımın çoktandır farkındaydı; Nataşa’yla konuşurken tıkanır gibi olduğumu, gözlerimin önünde her şeyin silindiğini, kızının da bana eskisinden çok daha güler yüzle baktığını görüyordu. Evet! Sonunda olmuştu bunlar: Başarılar, altın umutlar ve pürüzsüz mutluluk anları, hepsi bir anda gelmişti! Kadıncağız, ihtiyar kocasının beni bir yandan göklere çıkarırken bir yandan da kızıyla ikimize pek anlamlı baktığını da fark etmiş ve... birden ürkmüştü: Ne de olsa bir kont, hanedandan bir prens, hatta genç, yakışıklı, birkaç nişan sahibi hukukçulardan altıncı derece bir memur bile değildim! Anna Andreyevna yarım şeylerle yetinmeyi sevmezdi.</p>

  <p class="normal">Hakkımda, “Adamı övüyorlar ama ne için, belli değil...” diye düşünüyordu. “Yazar, şair... Yazar da neyin nesi acaba?”</p>
</body>
</html>
