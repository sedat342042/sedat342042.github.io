<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_50">IX</h2>

  <p class="normal">Babası onu yerden kaldırarak kucakladı. Kendi koltuğuna oturttu, önünde diz çöktü. Kızını yeniden kaybedecekmiş gibi ellerini, ayaklarını hızlı hızlı öpüyor, yüzüne bakmaya doyamıyordu. Sanki aralarında oluşuna inanmıyordu. Anna Andreyevna hıçkırıklar arasında Nataşa’ya sarıldı, başını göğsüne bastırdı.</p>

  <p class="normal">İhmenev, kızının ellerini ellerine almış, solmuş, süzgün, ama hâlâ güzel yüzüne, içinde yaşlar parıldayan gözlerine bir âşık gibi bakıyor:</p>

  <p class="normal">— Canım benim, hayatım! Biricik kızım! diye kekeliyordu. Hayatımın nuru, evladım.</p>

  <p class="normal">İhmenev bunları durmadan tekrarlıyor, sonra birden susup kendinden geçerek Nataşa’yı seyre dalıyordu. Hâlâ diz çökmüş halde, yüzünde bir an beliren çocukça bir gülümsemeyle hepimizi süzdü:</p>

  <p class="normal">— Yavrumun zayıfladığını da nereden uydurmuşlar? dedi. Belki biraz süzülmüş, rengi uçuk ama, bakın ne kadar güzel! Eskisinden de, yemin ederim ki eskisinden de güzel!</p>

  <p class="normal">İhmenev yüreğini paralayan sevincin verdiği sızıyla elinde olmadan sustu.</p>

  <p class="normal">— Kalkın babacığım, ben de sizi öpmek istiyorum, diye yalvardı Nataşa.</p>

  <p class="normal">— Sevgili yavrum benim! Duydun mu Annuşka, ne tatlı konuşuyor, duydun mu?</p>

  <p class="normal">Kızını yeniden derin bir sevgiyle kucakladı.</p>

  <p class="normal">— Hayır Nataşa, kalbinin beni bağışladığını hissedene kadar ayaklarının dibinde yatmalıyım, çünkü bağışlanmaya asla layık değilim. Seni reddettim, lanet ettim! Yapabildim bunu. Sen de beddua ettiğime inanabildin. Öyle ya, inanabildin! Oysa inanmamalıydın. Ah, hırçın çocuk! Niye şimdiye kadar aramadın beni? Sana bağrımı açacağımı biliyordun. Eskiden seni nasıl sevdiğimi unutmadın herhalde? Oysa şimdi, şu sıralar iki kat, bin kat daha çok seviyorum. Bütün kanımla, canımı verecek, kalbimi koparıp lime lime ederek ayaklarının altına atacak kadar seviyorum!.. Hayatım, kızım benim!</p>

  <p class="normal">Nataşa sevinç gözyaşları arasında halsiz halsiz:</p>

  <p class="normal">— Öyleyse öp beni zalim babam! diye mırıldandı. Annem gibi, dudaklarımdan, yüzümden öp!</p>

  <p class="normal">İhmenev kızını uzun uzun kucakladı.</p>

  <p class="normal">— Gözlerinden de öpeceğim! Gözlerinden de, eskiden yaptığım gibi. Hatırlar mısın Nataşa? Ah, Nataşa! Bizi düşte görüyor muydun bari? Ben hemen hemen her gece görürdüm seni. Her keresinde yanıma geliyordun, ben de ağlayıp duruyordum. Bir keresinde küçüklük halinle gördüm... On yaşında piyano dersi almaya yeni başladığın sıradaki gibi kısa etek, güzel pabuçlar giymiştin... Elceğizlerin kıpkırmızıydı... o zaman elleri hep kırmızıydı, değil mi Annuşka? Geldin, kucağıma oturdun, boynuma sarılıyordun... Oysa sen, kötü çocuk, bedduama, bana gelecek olursan seni gerisingeriye yollayacağıma inandın demek!.. Dinle Nataşa. Ben kaç kere ayağına geldim! Bundan ne annenin, ne kimsenin haberi vardı. Ya odanın penceresinin dibinde dururdum, ya sokağa çıkınca seni hiç değilse uzaktan göreyim diye karşı kaldırımda saatlerce beklerdim... Akşamları pencerende sık sık mum yandığını görürdüm. Kaç kere, bari o ışığı, penceredeki gölgeni göreyim, seni kutsayayım diye geldim. Ya sen geceleri, hayalinde, babanı kutsamayı düşünüyor muydun? Hiç aklına geldim mi Nataşa? Kalbin, sokakta, pencerenin dibinde nöbet beklediğimi hissetti mi acaba? Kış aylarında, gece vakti, yukarı çıkıp karanlık sahanlıkta sesini, gülüşünü duymak için kulağımı kapına dayadığım az mı oldu! Sana lanet etmişim! Daha o gece seni bağışlamak için geliyordum da kapıdan döndüm... Ah, Nataşa!</p>

  <p class="normal">Nataşa’yı oturduğu koltuktan kaldırarak olanca özlemiyle bağrına bastı.</p>

  <p class="normal">— Evladım yine burada, kalbimin üstünde! diye bağırdı. Ulu Tanrım, gazabına, lütfuna, verdiğin her şeye şükürler olsun! Fırtınadan sonra bizi ışıklarıyla aydınlatan güneşe, yaşadığımız mutlu ana şükürler olsun! Varsın ezilmiş, aşağılanmış olalım, madem hep beraberiz, önemi yok bunun; varsın bizi şimdi ezen, aşağılayan, o çıtkırıldım, kibirli yaratıklar zafer kazansınlar! Bizi diledikleri gibi taşlasınlar! Korkma Nataşa... el ele yürüyeceğiz. Onlara, “İşte bakın, yanımdaki aziz, sevgili kızım!” diyeceğim. “Hakaret ettiğiniz, küçülttüğünüz ama, günahsız ve her şeye rağmen sevdiğim kızım!..”</p>

  <p class="normal">Babasının kolları arasından bana elini uzatan Nataşa, duyulur duyulmaz bir sesle:</p>

  <p class="normal">— Vanya, Vanya! diye seslendi.</p>

  <p class="normal">O anda beni hatırlamış olmasını asla unutamayacağım.</p>

  <p class="normal">İhmenev çevresine bakınarak, birden:</p>

  <p class="normal">— Nelli nerede? diye sordu.</p>

  <p class="normal">Karısı telaşlandı:</p>

  <p class="normal">— Sahi, nerede o? Evladım, unuttuk onu.</p>

  <p class="normal">Nelli odada yoktu, usulca yatak odasına kaçmıştı. Yanına gittik. Kapının arkasına, köşeye sinmiş, bizden saklanıyordu. İhmenev onu kucaklamak istedi. Nelli uzun, garip bir bakışla onu süzdü. Sonra kimseyi tanımıyormuş gibi:</p>

  <p class="normal">— Annem nerede, annem? dedi, titreyen ellerini bize uzatarak. Nerede? Anneciğim nerede?</p>

  <p class="normal">Birden korkunç bir çığlık attı, yüzü çarpıldı, müthiş bir buhran içinde yere yığıldı...</p>
</body>
</html>
