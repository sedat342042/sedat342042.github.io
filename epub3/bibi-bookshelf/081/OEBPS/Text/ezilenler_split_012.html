<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">IX</h2>

  <p class="normal">O zamana kadar Alyoşa’yı pek çok kereler gördüğüm halde derin bir merakla inceliyor, gözlerinin içine bakıyordum; sanki bakışları bana bu çocuğun Nataşa’yı nasıl büyülediğini, o güne dek kutsal saydığı her şeyi çiğnetecek kadar kendine âşık edebildiğini anlatacaktı. Genç Prens ellerimi ellerine alarak kuvvetle sıktı, mazlum, temiz bakışı son derece cana yakındı.</p>

  <p class="normal">Sırf düşmanım olduğu için hakkında yanlış fikre sahip olduğumu düşündüm. Evet, onu sevmiyordum, hem yalana ne gerek var, Prens Alyoşa’yı tanıyanlar içinde belki yalnız ben ona bir türlü ısınamıyordum. Ondaki pek çok şey beni rahatsız ediyordu; hatta fazlasıyla zarif dış görünüşünü bile sevmiyordum. Sonradan, bu konuda tarafsız hüküm veremediğimi anladım. Uzun, ince, güzel yapılı bir vücudu, sarı saçları vardı; iri mavi gözlerinin tatlı, düşünceli bakışında zaman zaman tam çocukça, saf bir neşe parlıyordu. Biçimli, ufak, dolgun dudaklarından ciddi bir kıvrım hiç eksik olmazdı; ansızın beliren candan gülümseyişi o kadar saf, o kadar çekiciydi ki, neşeli olsanız da olmasanız da karşılık vermeden yapamazdınız. Giyiminde fazla incelik yoktu, ama yine de hep zarif görünürdü; bu konuda en ufak bir çaba harcamadığı halde her haliyle, sanki doğuştan zarifti. Kibarlara has olan kimi sevimsiz huyları, kötü alışkanlıkları olduğunu da itiraf etmek gerek: Havailik, kendini beğenmişlik, kibarca bir küstahlık. Ama son derece temiz ruhlu, sade bir insan olduğu için, bunların herkesten önce farkına vararak kendi kendini ayıplar, alaya alırdı. Bu çocuğun şakadan bile yalan söylemeyeceğini, söylese bile bunu kötülükle yapmayacağını tahmin ediyorum. Bencilliği bile sinsi değil de, apaçık olduğundan insana batmıyordu. İçi dışı birdi. Ruhça zayıftı, çabuk kanardı, ayrıca ürkekti, zerre kadar da iradesi yoktu. Küçük bir çocuk gibi, ona da kötülük etmek, aldatmak günahtı. Yaşından çok saf olan Alyoşa’nın gerçek hayat hakkında hiçbir bildiği yoktu; herhalde kırkına kadar da öyle sürüp gidecekti. Böyle insanlar ömürlerinin sonuna kadar olgunlaşamaz. Alyoşa’yı sevmeyen bir insanı düşünemiyorum, çocuk gibi sokulgandı. Nataşa’nın dediği doğruydu: Kendi iradesi dışında, başkasının etkisiyle kötü bir şey yapabilirdi ama sonucunu öğrenince pişmanlığından ölürdü sanırım. Nataşa, bir önseziyle, ona hükmedebileceğinin, hatta Alyoşa’nın onun için kendini feda edebileceğinin farkındaydı. Nataşa da çılgınca sevilmeyi bekliyordu zaten; sevdiğine sırf sevdiği için işkence etmenin de tadına varmıştı ve belki de bu yüzden kendini feda etmeye bu kadar hevesliydi. O anda erkeğin gözleri aşk doluydu, Nataşa’ya hayranlıkla bakıyordu. Nataşa beni zafer kazanmış bir tavırla süzdü. O dakikada ailesini, ayrılışını, şüphelerini, hepsini unutmuştu... Mutluydu.</p>

  <p class="normal">— Vanya! diye bağırdı. Ona karşı suçluyum, layık değilim ona. Senin artık gelmeyeceğini sanmıştım Alyoşa. Bu kötü düşüncelerimi bir daha hatırlatma Vanya!</p>

  <p class="normal">Sonra Alyoşa’ya sonsuz bir sevgiyle bakarak ekledi:</p>

  <p class="normal">— Hepsini unutturacağım!</p>

  <p class="normal">Alyoşa gülümseyerek elini öptü, sonra elini bırakmadan bana döndü:</p>

  <p class="normal">— Sakın beni suçlu bulmayın. Sizi kardeşçe kucaklamayı ne zamandır istiyordum. Nataşa’dan hakkınızda çok şey duydum! Ama birbirimizi tanıyor sayılmayız. Nedense bir türlü yıldızımız barışmadı. Dost olalım ve... bizi bağışlayın!</p>

  <p class="normal">Son sözlerini yavaşça, hafif kızararak söyledi. Yüzünde öyle güzel, temiz bir gülümseme vardı ki, bütün kalbimle ona karşılık vermekten kendimi alamadım.</p>

  <p class="normal">Nataşa:</p>

  <p class="normal">— Evet, öyle Alyoşa, diye atıldı. Vanya bizim kardeşimiz, bizi bağışlar, onsuz mutlu olamayız. Sana söyledim ya. Zalim çocuklarız Alyoşa! Ama ne olursa olsun, üçümüz hep birlikte olacağız.</p>

  <p class="normal">Sonra:</p>

  <p class="normal">— Vanya, diye bana döndü ve dudakları titremeye başladı. Sen şimdi onlara, bizimkilere dön. Altın gibi kalbin vardır, biliyorum; onlar beni bağışlamazlarsa bile, senin bağışladığını görünce belki biraz yumuşarlar. Hepsini anlat onlara, olanı biteni içinden nasıl gelirse öyle anlat... Beni savun, koru beni; kendi dilinle bütün nedenleri sırala. Sana bir şey söyleyeyim mi Vanya, bugün yanımda olmasan belki bu kararı veremezdim. Kurtuluşum sende, o anda sana güvendim. Onlara durumu, hiç olmazsa ilk acılarını hafifletecek şekilde anlatabilirsin. Ah Tanrım, Tanrım... Artık bağışlanmayı beklemediğimi de söylersin. Dersin ki, onlar bağışlasa bile Tanrı bağışlamaz; ama bana beddua etseler de ömrümün sonuna kadar onları kutsayacağım, sağlıklarına duacı olacağım. Kalbim onlarla beraber! Neden herkes aynı anda mutlu olamıyor, neden? Tanrım, ne yaptım, ne yaptım ben!</p>

  <p class="normal">Nataşa birden kendine gelmiş gibi, dehşet içinde ürperdi, yüzünü elleriyle örttü. Alyoşa onu kollarına alarak sessizce göğsüne bastırdı. Kısa bir sessizlik oldu.</p>

  <p class="normal">Alyoşa’ya sitemle bakarak:</p>

  <p class="normal">— Ondan bu özveriyi nasıl isteyebildiniz! dedim.</p>

  <p class="normal">— Beni suçlamayın Vanya. Felaketimiz büyük ama, çabuk geçer. Buna kesin olarak eminim. Yalnız o ana dayanmalıyız. Nataşa da aynı şeyi söylüyordu. Biliyorsunuz ya, hepsinin başı şu gereksiz kavgalarla bilmem ne davaları!.. Yalnız, –size yemin ederim, bunu çok düşündüm– hepsi bitecek. Yine hepimiz bir arada, tam anlamıyla mutlu olacağız, hatta ihtiyarlar bile bize bakarak barışacak. Ne malum, belki evlenmemiz barışmaları için ilk adım olacak! Zaten başka türlü olamaz. Ne dersiniz?</p>

  <p class="normal">Nataşa’ya baktım.</p>

  <p class="normal">— Evlenmeden söz açıyorsunuz Alyoşa. Nikâhınız ne zaman?</p>

  <p class="normal">— Ya yarın ya öbür gün. Herhalde öbür gün kesin. Bakın işte, kendim bile iyice bilemiyorum. Açığını söyleyeyim: Henüz hiçbir hazırlığım yok. “Belki Nataşa bugün gelmez,” diye düşünüyordum. Üstelik babam bugün beni evlendirmek istediği kızın evine götürmek için tutturdu. Ya, beni evlendirmek istiyorlar. Nataşa söylemedi mi? Ama ben istemiyorum. Zaten bu yüzden işi kesin olarak düzenleyemedim. Yine de öbür gün nikâhımız yüzde yüz kıyılacak. Öyle tahmin ediyorum, başka türlü olmaz. Yarın Pskov yolundan hareket ederiz. Şurada, köylerden birinde liseden bir arkadaşım var, çok iyi çocuktur, belki sizi tanıştırırım. Köylerinde papaz da var. Hoş belki de yok ya, iyice bilmiyorum. Bunu önceden öğrenmem gerekirdi ama, elim değmedi bir türlü... Zaten bunlar önemsiz ayrıntılar. Asıl kararı verdik ya. Papaz başka köyden de bulunur, öyle değil mi? Adım başında bir köy var. Yazık ki çocuğa bir iki satır yazamadım, haber versem daha iyi olurdu. Belki evde değildir. Zaten bunlar en son düşünülecek şeyler! Bir kere kararı verdikten sonra hepsi kendiliğinden yürür, değil mi? Nataşa şimdilik yarına ya da öbür güne kadar bende kalır. Ayrı bir daire kiraladım, döndüğümüz zaman orada oturacağız. Artık babamla oturamam tabii, değil mi? Bize gelir görürsünüz, hoş olacak. Lise arkadaşlarım evimize gelir, toplantılar yaparız...</p>

  <p class="normal">Alyoşa’yı şaşkınlıkla, üzülerek süzüyordum. Nataşa, bakışıyla, ayıplamamam, hoş görmem için yalvarıyordu bana. Bir yandan Alyoşa’nın hikâyesini hüzünlü bir gülümsemeyle dinlerken, bir yandan karşısında boş, fakat tatlı tatlı gevezelik eden sevimli bir çocuk varmış gibi seyretmekten kendini alamıyordu. Sitemle baktım. Görünüşü pek dokundu bana. Alyoşa’ya:</p>

  <p class="normal">— Babanızın sizi bağışlayacağından emin misiniz? diye sordum.</p>

  <p class="normal">— Kesinlikle. Zaten başka ne yapabilir ki? Tabii baştan bana beddua eder, buna da eminim. Tabiatı öyledir, bana karşı hep sert davranır. Belki beni şikâyet de eder, yani babalığını yapar bir kere. Ama bunları ciddiye almamak gerek, çünkü beni deli gibi sever. Biraz kızar, sonra bağışlar. O zaman hepsi barışır, biz de bahtiyar oluruz. Nataşa’nın babası da.</p>

  <p class="normal">— Ya bağışlamazsa? Bunu düşündünüz mü hiç?</p>

  <p class="normal">— Yo, kesinlikle bağışlar. Bağışlar da belki hemencecik olmaz. Ne olacak ki? Razıyım. Ben de ona karakter sahibi olduğumu göstereceğim. Hep iradesiz, havainin biri olduğumu söyler durur. Bundan sonra havai miyim, değil miyim anlasın. Evli barklı adam olacağım, şaka değil... Beni çocuk göremez o zaman. Yani demek istiyorum ki, ben de... herkes gibi, bütün evli erkekler gibi olacağım. Kazandığım parayla geçineceğiz. Nataşa bunun, şimdi yaptığımız gibi, başkasının sırtından geçinmekten daha iyi olduğunu söylüyor. Duysanız bana neler, ne iyi şeyler söyler! Bana kalırsa bunlar aklımdan bile geçmezdi, böyle yetişmedim. Hoş havai, beceriksiz olduğumu kendim de biliyorum; ama size bir şey söyleyeyim mi, evvelsi gün aklıma olağanüstü bir fikir geldi. Gerçi bundan söz açmanın sırası değil ama, yine de anlatacağım size. Hem Nataşa duysun, hem de belki bize bir akıl verirsiniz. Ben de sizin gibi roman falan yazıp dergilere satmayı düşünüyorum. Bana o çevrede yardım edersiniz, değil mi Vanya? Hatta size güvenerek bu gece deneme kabilinden bir roman tasarladım bile. Hoş bir şey olacak! Konuyu, Scribe’in<sup class="calibre2"><a href="../Text/ezilenler_split_053.html#footnote-600-21" id="footnote-600-21-backlink">[21]</a></sup> bir komedisinden aldım. Sonra anlatırım. En önemlisi para meselesi. Size para veriyorlar, değil mi?</p>

  <p class="normal">Gülümsememi tutamadım. O da gülümseyerek:</p>

  <p class="normal">— Gülüyorsunuz, dedi. Sonra aklın almayacağı bir saflıkla:</p>

  <p class="normal">— Siz görünüşüme bakmayın, dedi. Çok dikkatliyimdir. Gözümden hiçbir şey kaçmaz, göreceksiniz. Denemekten ne çıkar sanki! Belki beceririm... Ama belki de siz haklısınız. Hayatı pek tanımıyorum, Nataşa da öyle diyor. Hoş yalnız o değil, herkes öyle söylüyor. Şu halde yazar olamam belki de. Gülün siz, gülün ama, kusurlarımı düzeltin. Nataşa’nın hatırı için yapın bunu, onu seviyorsunuz. Ben ona layık olmadığımı itiraf ediyorum, bunu hissediyorum. Acı bu. Nasıl olup da beni sevdiğine şaşıyorum. Tabii ben ona canımı vermeye hazırım! İnanır mısınız, şu ana kadar hiçbir şeyden korkmuyordum, şimdi içime bir ürkeklik geldi. Sonumuz neye varacak acaba? İnsanın görevine dört elle sarıldığı halde beceriksizliği, iradesizliği yüzünden başaramaması mümkün mü? Bari siz, dostumuz olarak bize yardım edin! Tek dostumuz sizsiniz. Ben tek başıma hiç başaramayacağım bu işi! Kusura bakmayın Vanya, size pek yükleniyorum ama, sizi asil, kendimden çok iyi bir adam biliyorum da ondan. Ama düzeleceğim emin olun, ikinize de layık olacağım.</p>

  <p class="normal">Burada Alyoşa tekrar elimi sıktı, güzel gözlerinde iyilik ve mertlik ışığı parladı. Bana o kadar inançla elini uzatmıştı, dostu olduğuma öyle emindi ki!</p>

  <p class="normal">— Düzelmeme Nataşa da yardım eder, diye devam etti. Sakın hatırınıza fena bir şey gelmesin, bizim için pek fazla üzülmeyin. Epey umutluyum, maddi durumdan yana kuşkulanacak şey yok. Romanım başarılı olmazsa, –doğrusu roman falan saçma şeyler, bunu sırf fikrinizi öğrenmek için söyledim–, yani yazı yazmayı beceremezsem müzik öğretmeni olurum. Müzikle ilgimden haberiniz yok mu? Bu şekilde hayatımı kazanmaktan hiç çekinmem, bu bakımdan açık fikirliyim. Ondan başka evimde bir sürü pahalı biblo, gereksiz tuvalet takımlarım var. Bunları ne yapayım? Satarım; aldığım parayla uzun zaman geçiniriz. Sonunda, en son çare olarak, belki gerçekten bir işe girerim. Babam buna pek sevinir. Zaten ikide bir beni çalışmaya teşvik ediyor, ben de hep rahatsızlığımı öne sürerek atlatıyorum. –Hatta bir yere kaydedilmişim galiba.– Evlenmenin bana yaradığını, ağırbaşlı olup uslandığımı, çalışmaya başladığımı da görse sevinir, bağışlar beni.</p>

  <p class="normal">— Peki ama Aleksey Petroviç, bu durumda babanızla Nataşa’nın babası arasında kopacak gürültüyü hiç düşünmediniz mi?</p>

  <p class="normal">Acımasız konuşuyordum. Sözlerime, ölü gibi sararmış Nataşa’yı göstererek:</p>

  <p class="normal">— Bu gece evlerinin halini gözünüzün önüne getiriyor musunuz? diye devam ettim.</p>

  <p class="normal">— Evet, haklısınız, çok feci şey! Bunu düşündüm ve içten kederlendim... Ama ne yapayım? Haklısınız, bari onun ailesi bağışlasa bizi. İhtiyarları ne kadar sevdiğimi bilseniz! Öz ailemmiş gibi seviyorum!.. Oysa onlara yaptığım şey... Ah şu kavgalar, davalar yok mu! Buna nasıl üzülüyorum inanmazsınız. Zorları nedir sanki? Hepimiz birbirimizi sevdiğimiz halde kavgalıyız. Barışsalar da bitse bu tatsızlık. Onların yerinde olsam yemin ederim ki böyle yapardım... Sözleriniz beni ürküttü. Korkunç bir işe giriştik Nataşa! Bunu önce de söylemiştim... Baksanıza İvan Petroviç, belki her şey düzelir, ne dersiniz? Eninde sonunda barışırlar ya! Barıştıralım onları. Kesinlikle böyle olacak, aşkımıza karşı koyamazlar... Varsın şimdi lanet etsinler bize, biz yine sevelim onları, sonunda dayanamazlar. Şu bizim pederin bazen nasıl yufka yürekli olduğuna inanmazsınız. Kaşlarını çatıp bakmasına aldırmayın, aslında pek duyguludur. Bugün beni nasıl tatlı tatlı kandırmaya çalıştığını duysaydınız! Oysa ben tam isteğinin tersine hareket ediyorum, buna da üzülmüyor değilim. Hep bu önyargılar yüzünden! Delilikten başka bir şey değil. Ne olur Nataşa’ya daha dikkatli baksaydı, yarım saat yanında kalsaydı? Fikri değişir, o saat bizden yana olurdu.</p>

  <p class="normal">Alyoşa, Nataşa’ya sevgi ve hayranlıkla baktıktan sonra gevezeliğine devam etti:</p>

  <p class="normal">— Nataşa’yı tanıdıktan sonra ne kadar seveceğini, çevremizin nasıl hayrete düşeceğini hayalimde binlerce kere canlandırmaktan öyle zevk alıyorum ki. Böyle bir kızı dünyada görmemiştir onlar! Oysa babam onun adi bir entrikacı olduğuna inanıyor. Onurunu kurtarmak borcumdur, kurtaracağım da! Ah, Nataşa, herkes sevecek seni, herkes. (Taşkın bir heyecanla ekledi.) Sevmeyecek adam olamaz zaten! Sana ne kadar layık değilsem de yine sev beni Nataşa! Ben de... eh, beni biliyorsun! Esasen mutlu olmamız için çok şey gerekli değil ki! Ne derseniz deyin, bu akşamın hepimize mutluluk, barış ve huzur getireceğine eminim, evet eminim! Bu akşam için de Tanrımıza çok şükür, değil mi Nataşa? Ama senin neyin var? Tanrım, neyin var Nataşa?</p>

  <p class="normal">Nataşa ölü gibi sararmıştı. Alyoşa’nın çenebazlığı devam ederken gözlerini ondan ayırmıyordu. Ama bakışı gittikçe donuklaşıp sabitleşiyor, yüzü soluyordu. Sonunda dinlemez olmuştu sanırım, kendinden geçmiş gibi bir hali vardı. Alyoşa’nın seslenişi onu uyandırmıştı sanki. Kendini toparladı, çevresine bakındı, sonra birden bana doğru atıldı. Hızla, aceleyle ve Alyoşa’dan saklamak istiyormuş gibi cebinden bir mektup çıkarıp verdi. Büyüklerine bir gün önce yazdığı mektuptu bu. Uzatırken kenetlenmiş gibi bakışlarını benden ayırmıyordu.</p>

  <p class="normal">İçinde öyle bir umutsuzluk vardı ki bu acı bakışı ömrümün sonuna kadar unutamam. Beni de korku sardı; Nataşa’nın ancak o anda yaptığı hareketin korkunç gerçeğini anladığını gördüm. Bir şeyler söylemek için bocalıyordu, hatta konuşmaya da başlamıştı ki birden kendini kaybetti. Düşmesine kalmadan onu yakaladım. Alyoşa korkudan sapsarı, kızın şakaklarını ovuyor, ellerini, dudaklarını öpüyordu. Bir iki dakika sonra Nataşa kendine geldi. Az ötede Alyoşa’yı getiren araba duruyordu, onu çağırdık. Nataşa arabaya binerken çılgın gibi elime yapıştı. Bir damla gözyaşı parmaklarımı yaktı. Araba hareket etti. Durduğum yerde uzun uzun arkasından baktım. O anda mutluluğum yıkılmıştı, hayatım ikiye bölünüyordu. Derin bir acı duydum... Ağır ağır, aynı yoldan ihtiyarlara döndüm. Onlara ne söyleyeceğimi, içeri nasıl gireceğimi bilmiyordum. Aklım durur gibi oluyor, ayaklarım gitmiyordu...</p>

  <p class="normal">İşte mutluluğumun hikâyesi bundan ibaret. Aşkımın kesin sonu böyle oldu işte. Şimdi bıraktığım hikâyeye devam edeceğim.</p>
</body>
</html>
