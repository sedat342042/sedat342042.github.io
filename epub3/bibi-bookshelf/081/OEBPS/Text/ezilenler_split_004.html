<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_6">I</h2>

  <p class="normal">Geçen yıl yirmi iki mart akşamı başıma çok garip bir olay geldi. Bütün gün kentte dolaşıp kendime bir daire aradım. Eski dairem pek rutubetli olduğu için, kötü kötü öksürmeye başlamıştım. Daha sonbaharda çıkacaktım oradan, ama ha bugün ha yarın derken, baharı ettim. Bütün bir gün dolaştığım halde işe yarar bir tek yer bulamadım. Önce diğer kiracılarla paylaşmayacağım, ayrı bir daire isterken, sonradan bir odanın dahi yetişeceğini düşündüm ama, mutlaka büyük ve tabii mümkün olduğu kadar ucuz olmalıydı. Dar bir evde düşüncelerin de daraldığını fark etmiştim. Oysa ben öteden beri yazacağım hikâyeleri tasarlarken odamda dolaşmayı severdim. Aklıma gelmişken söyleyeyim: Eserlerimi tasarlayıp, nasıl kaleme alacağım konusunda hayaller kurmak, oturup onları yazmaya başlamaktan daha çok hoşuma gidiyordu, ama tembellikten değildi bu doğrusu. Nedendi acaba?</p>

  <p class="normal">Daha sabahtan kendimi kötü hissediyordum, güneş batarken iyice rahatsızlandım, nöbet gibi bir şey başladı. Üstelik bütün gün dolaşıp yorulmuştum. Akşama doğru, ortalık kararmak üzereyken Voznesenski Caddesi’nden geçiyordum. Petersburg’un mart güneşini, hele gurubunu pek severim, berrak, ayaz akşamlarda elbet. Ansızın parlak bir ışığa boğulan tüm sokak parıldar. Evlerin hepsi ansızın ışıldamaya başlar sanki. Boz, sarımtırak, kirli yeşil renkler bir anda tüm somurtkanlıklarını kaybederler; sanki içiniz birden ferahlar, sanki biri sizi dirseğiyle dürtmüş gibi irkilirsiniz. Yepyeni bir görüş, yepyeni düşünceler... Bir tek güneş ışığı insan ruhunda neler yapabiliyor, hayret!</p>

  <p class="normal">Fakat güneş ışığı kayboldu; ayaz sertleşip burnumun ucunu sızlatmaya başladı; alacakaranlık koyulaştı ve mağazalarda, dükkânlarda gaz lambaları parladı. Miller Pastanesi’nin önüne gelince birden pat diye durdum ve olağanüstü bir şeyle karşılaşacağımı sezmiş gibi sokağın karşı yanına bakmaya başladım, tam o sırada da ihtiyarla köpeğini gördüm. Kalbimi son derece tatsız bir duygu kapladığını ve bunun ne tür bir duygu olduğunu tam olarak kestiremediğimi gayet iyi hatırlıyorum.</p>

  <p class="normal">Dindar değilim, önseziye, altıncı hisse falan hemen hiç inanmam; yine de belki herkeste olduğu gibi benim hayatımda da açıklanması hayli güç birkaç olay olmuştur. Örneğin o ihtiyar; onunla karşılaştığımda neden daha o akşam başıma olağanüstü bir şey geleceğini sezmiştim ki? Hoş ben o sırada hastaydım, marazi duygular da hemen her zaman aldatıcıdır.</p>

  <p class="normal">İhtiyar ağır, halsiz adımlarla, iki sopayı andıran bacaklarını hiç bükmeden yürüyor, sırtını kamburlaştırmış, bastonunu kaldırımda hafifçe tıkırdatarak pastaneye yaklaşıyordu. Ömrümde onun kadar garip, biçimsiz bir insan görmedim. O günkü karşılaşmamızdan önce de onu Miller’de her görüşümde üzerimde çarpıcı bir etkisi olurdu. Uzun boyu, kamburlaşmış sırtı, seksenlik cansız yüzü, dikişleri patlamış eski paltosu, hepten kır değil de sarı-beyaz bir tutam saç kalmış çıplak kafasını örten yirmi yıllık ezik büzük yuvarlak hasır şapkası, gayriihtiyari, kurulu bir yaya bağlıymış gibi hareket etmesi daha ilk görüşte herkesin ilgisini çekiyordu. Gerçekten ömrünün son günlerinde bir ihtiyarı böyle bakıcısı olmadan, tek başına dolaşırken görmek insanın tuhafına gidiyordu; zaten adamda gardiyanlarının elinden kurtulmuş bir tımarhane kaçkını hali vardı. İhtiyarın aşırı zayıflığı da şaşırtıyordu beni; neredeyse hiç eti yok da kemikleri doğrudan doğruya deriyle kaplanmış gibiydi. Mor halkalarla çevrilmiş iri fakat donuk gözleri, sağa sola kaymadan hep önüne bakar ve eminim, bir şey de görmezdi. Size bakar gibi göründüğü halde, önünde boşluk varmış gibi dosdoğru üzerinize yürürdü. Bu durum birkaç kez dikkatimi çekmişti. Miller’e yeni yeni gelmeye başlamıştı. Nereden çıktığı belli değildi, köpeğini yanından hiç eksik etmezdi. Pastanede kimse onunla konuşmaya cesaret edemiyor, o da kimseyle konuşmuyordu.</p>

  <p class="normal">Sokağın öbür yanında durup adamdan gözlerimi ayırmadan, “Bunu Miller’e sürükleyen ne, ne işi var orada?” diye düşünüyordum. Herhalde hastalık ve yorgunluğun etkisiyle içimde bir çeşit öfke kabarıyordu. “Ne düşünüyor acaba? Kafasında ne var?” diye devam ediyordum kendi kendime. “Hem bir şey düşünebiliyor mu bakalım? Yüzü öylesine cansız ki hiçbir ifade yok neredeyse. Sanki kopmaz bir parçasıymış gibi hiç yanından ayrılmayan, üstelik tıpkı kendisine benzeyen şu pis köpeği nereden bulmuş peki?”</p>

  <p class="normal">Zavallı köpek de seksenlikti galiba; evet mutlaka öyle olmalıydı. İlkin, hiçbir köpekte görülmemiş derecede yaşlıydı. İkincisi, onu görür görmez her nedense diğerlerine hiç benzemeyen, eşsiz, kesinlikle fantastik ya da büyülü bir köpek, belki de köpek kılığına girmiş bir Mefisto olduğu, yazgısının da birtakım esrarlı, bilinmeyen bağlarla efendisinin yazgısına bağlı bulunduğu aklıma gelmişti. Ona baktığınızda son olarak en az yirmi yıl önce yemek yediğini siz de kabul ederdiniz. İskelet gibi ya da –ve belki de daha doğrusu– efendisi gibi zayıftı. Tüyleri neredeyse tamamen dökülmüş, sopayı andıran sarkık kuyruğunu hep bacaklarının arasına kıstırırdı. Uzun kulaklı kafasını da somurtarak öne eğerdi. Hayatımda bu derece sevimsiz köpek görmedim. İkisi birlikte sokakta –efendisi önde, köpek ardında– yürürlerken, hayvanın burnu sanki yapışmış gibi adamın eteğinden ayrılmazdı. Yürüyüşleri ve tüm görüntüleriyle her adımlarında şöyle diyorlardı sanki:</p>

  <p class="normal">“İhtiyarız biz, ihtiyar, Tanrım, ne kadar ihtiyarız!”</p>

  <p class="normal">Bir keresinde de ihtiyarla köpeğinin, Gavarni’nin resimlendirdiği Hoffmann Masalları’ndan fırlayıp yeryüzünde kitabın canlı afişi olarak gezdiklerini düşünmüştüm. Karşıya geçip ihtiyarın arkasından pastaneye girdim.</p>

  <p class="normal">İhtiyar, pastanede de garip duruyordu ve tezgâhının arkasında oturan Miller da son zamanlarda davetsiz misafirin dükkâna her girişinde suratını ekşitmeye başlamıştı. Her şeyden önce bu garip misafir asla bir şey istemezdi. Her gelişinde doğruca sobanın bulunduğu köşeye gider, bir sandalye çekerdi. Soba başındaki yerine başka biri oturmuşsa, adamın karşısına dikilip bir süre şaşkın şaşkın durduktan sonra aynı şaşkınlıkla öbür köşedeki pencerenin yanına geçerdi. Orada bir iskemle bularak yavaşça oturur, şapkasıyla bastonunu yere bırakır, sandalyenin arkalığına dayanarak üç dört saat kıpırdamadan otururdu. Asla eline bir gazete almaz, tek sözcük etmez, hiç ses çıkarmazdı; sadece gözlerini alabildiğine açarak önüne bakardı, ama bu öyle cansız, donuk bir bakıştı ki, etrafında hiçbir şey görüp duymadığına bahse bile girilebilirdi. Köpeğiyse olduğu yerde iki üç defa döndükten sonra adamın ayaklarının dibine çöker, suratını kunduralarının arasına sokarak derin derin iç geçirir ve boylu boyunca yere uzanır, o da bütün akşam ölü gibi hareketsiz kalırdı. Gün boyunca bir yerlerde cansız yatan bu iki yaratık, sırf Miller’in pastanesine uğrayarak esrarlı, kimsenin bilmediği bir ödevi yerine getirmek için güneşin batışıyla ansızın dirilivermişlerdi sanki. Üç dört saat kıpırdamadan oturan ihtiyar sonunda doğrulur, şapkasını alarak herhalde evine giderdi. Köpek de kalkar, yine kuyruğunu bacaklarının arasına kıstırıp başını öne eğer ve her zamanki ağır adımlarıyla makine gibi efendisini takip ederdi. Sonunda pastanenin öbür müşterileri tiksiniyormuş gibi ihtiyardan uzak durmaya, yanına dahi oturmamaya başladılar. Ama o hiçbir şeyin farkında değildi.</p>

  <p class="normal">Pastanenin müşterilerinin çoğu Almandı. Voznesenski Caddesi’nde ne kadar çilingir, fırıncı, boyacı, şapkacı, saraç ve Alman ölçüleriyle saygıdeğer örnek aile reisi varsa hepsi orada toplanırdı. Miller’de aile havasına önem verilirdi. Patron çoğu zaman tanıdık müşterilerin masalarına oturur, hep birlikte birkaç bardak punç yuvarlarlardı. Patronun çocuklarıyla köpeklerinin de bazen müşterilerin yanına çıktığı olurdu; onlar da çocukları ve köpekleri severlerdi. Hepsi birbirini tanır, karşılıklı saygı gösterirdi. Müşteriler Alman gazetelerine dalarken dükkânın iç kapısının öbür yanından, patronun dairesinden, tıngırtılı bir klavsenin tın tınları duyulurdu. Patronun, sarı bukleli, beyaz fareye benzeyen büyük kızı klavsende “Augustin”i çalardı.<sup class="calibre2"><a href="../Text/ezilenler_split_053.html#footnote-600-1" id="footnote-600-1-backlink">[1]</a></sup> Vals zevkle dinlenirdi. Ben, Miller’e her ayın ilk günleri alınan Rusça dergileri okumak için uğrardım.</p>

  <p class="normal">Pastaneye girerken ihtiyarın çoktan pencerenin önüne yerleştiğini, köpeğin de her zamanki gibi ayaklarının dibine uzandığını gördüm. Sessizce köşeye oturdum ve içimden “Burada hiç işim yokken, üstelik hastayken ve bir an önce eve gidip çay içtikten sonra yatağa uzanmam gerekirken, neden girdim buraya sanki? Sırf şu ihtiyarı seyretmeye mi yani?” diye sordum kendime. Birden canım sıkılmıştı. Daha sokakta ona bakarken duyduğum garip, tatsız hissi hatırlayarak, “Bana ne bu adamdan?” diye düşündüm, “Tüm bu can sıkıcı Almanlardan bana ne? Nereden çıktı bu hayalci ruh hali? Son zamanlarda kendimde fark ettiğim, böyle incir çekirdeği doldurmaz şeyler yüzünden tasalanmalar, son öykümü öfkeyle didik didik eden, pek derin fikirli bir eleştirmenin de dikkat çektiği üzere bu tasaların yaşamıma ve yaşama vazıh bakışıma ket vurması nereden çıktı?” Ama bunları düşünüp sızlanmama rağmen yerimden kıpırdamıyordum, bu arada rahatsızlığım gittikçe artıyordu; sonunda sıcak odadan çıkmaya kıyamadım. Elime “Frankfurt Gazetesi”ni aldım, ama iki satır sonra dalıverdim. Almanlar engel olmuyordu. Okuyor, sigara içiyor, ancak yarım saatte bir birbirlerine, o da pes perdeden bir Frankfurt haberi veriyor, ünlü Alman mizahçısı Safir’in bir witz’ini<sup class="calibre2"><a href="../Text/ezilenler_split_053.html#footnote-600-2" id="footnote-600-2-backlink">[2]</a></sup> ya da bir vecizesini tekrarlıyor, sonra da kabarmış bir ulusal gururla yeniden okumaya dalıyorlardı.</p>

  <p class="normal">Yarım saat kadar kestirdikten sonra müthiş bir ürpertiyle kendime geldim. Artık eve gitmekten başka çare yoktu. Fakat o anda odada geçen sessiz bir sahne bir kere daha gitmeme engel oldu. Önceden de söylemiştim; ihtiyar iskemlesine oturur oturmaz bakışlarını bir yere diker, bütün akşam artık hiç başka yana bakmazdı. Benim de manasız bir ısrarla ve hiçbir şey görmeden insanın üzerine dikilen bu bakışlara yakalandığım olurdu; böyle anlarda kendimi son derece rahatsız hisseder, hatta dayanamayarak yer değiştirirdim. O anda ihtiyarın avı ufak tefek, tombalak, temizlikten pırıl pırıl parlayan bir Almancıktı. Dik, sert kolalı yaka takmıştı, kıpkırmızı bir yüzü vardı. Rigalı bir tüccar olan Adam İvaniç Şultz’un Miller’le yakın akrabalığı bulunduğunu sonradan öğrendim. Ama ihtiyarı ve müşterilerin çoğunu henüz tanımıyordu. Keyifle “Dorfbarbier”i<sup class="calibre2"><a href="../Text/ezilenler_split_053.html#footnote-600-3" id="footnote-600-3-backlink">[3]</a></sup> okuyup puncunu yudumlarken birden başını kaldırdı ve ihtiyarın kendisine dikilmiş bakışlarını fark etti. Şaşırdı. Adam İvaniç çok alıngan ve bütün “kibar” Almanlar gibi pek hassastı. Birinin kendisine öyle dik dik, saygısızca bakması hem tuhafına gitmiş, hem onuruna dokunmuştu. Öfkesini bastırarak gözlerini patavatsız adamdan öteye çevirdi, bir şeyler homurdanarak sessizce gazeteyi siper aldı. Ama dayanamadı, bir iki dakika sonra tekrar gazetenin üstünden şüpheyle bir göz attı; aynı sabit bakış, aynı manasız seyrediş. Adam İvaniç yine ses çıkarmadı. Fakat bu durum üçüncü defa tekrarlanınca kıpkırmızı kesildi, asaletini korumayı ve seçkin bir topluluğun huzurunda, herhalde kendisini temsilcisi saydığı güzel şehri Riga’nın şerefine leke sürmemeyi ödev bildi. Sinirli bir hareketle fırlattığı gazetenin çıtası masaya hızla vurdu; yüzü punçtan ve hırstan kızarmış bir halde, küçücük öfkeli gözlerini menhus ihtiyara dikti. Almanla hasmı, kim daha önce bozulup gözlerini kaçıracak diye bakışlarının mıknatıs etkisini birbirleri üzerinde dener gibiydiler. Çıtanın çıkardığı ses ve Adam İvaniç’in garip duruşu, pastanede oturanların dikkatini çekmişti. Hepsi meşgul oldukları şeyleri bir yana bırakmış vakur, sessiz bir merakla iki hasmı seyrediyordu. Epey komik bir sahneydi. Fakat alı al, moru mor Adam İvanoviç’in küçücük gözlerinin meydan okuyan bakışları boşa gitti. İhtiyar hiçbir şeye aldırmıyor, kudurmuş Bay Şultz’un suratına bakmaya devam ediyordu. Sanki yeryüzünde değil de, aydaymış gibi çevresinde uyandırdığı ilginin de hiç farkında değildi. Sonunda Adam İvaniç’in sabrı tükendi, öfkelendi. Tehdit edercesine sert, tiz bir sesle, Almanca:</p>

  <p class="normal">—Neden bana öyle dikkatle bakıyorsunuz? diye bağırdı.</p>

  <p class="normal">Ama hasmı anlamamış, hatta soruyu duymamış gibi yine ses çıkarmadı. Adam İvaniç, Rusça konuşmaya karar verdi.</p>

  <p class="normal">İki kat artan bir öfkeyle:</p>

  <p class="normal">— Size soruyorum, niçin bana öyle dikkatli bakıyorsunuz? diye haykırdı. Beni sarayda bile tanırlar, sizi sarayda tanımazlar.<sup class="calibre2"><a href="../Text/ezilenler_split_053.html#footnote-600-4" id="footnote-600-4-backlink">[4]</a></sup></p>

  <p class="normal">Ama ihtiyarın kılı kıpırdamadı. Almanlar arasında kızgın homurtular duyuldu. Gürültüyü duyan Miller içeri girdi. Meseleyi anlayınca, ihtiyarı sağır sanarak kulağına eğildi, garip müşterisinden gözlerini ayırmadan, olanca sesiyle:</p>

  <p class="normal">— Bay Şultz, kendisine dikkatle bakmamanızı rica ediyor! dedi.</p>

  <p class="normal">İhtiyar, gayri ihtiyari Miller’e baktı ve o ana kadar hareketsiz olan yüzünde ansızın bir kuşku, huzursuz bir heyecan belirdi. Telaşlandı, şapkasını almak için inleyerek eğildi, acele, bastonuyla birlikte kaptı ve sandalyesinden kalkarak yüzünde yabancı bir yerden kovulan fakirin zavallı, utangaç gülümsemesiyle salondan çıkmaya davrandı. Bitkin ihtiyarın uysal, mütevekkil telaşında öyle acıma uyandıran, yürek parçalayıcı bir zavallılık vardı ki, Adam İvaniç’ten başlayarak pastanede bulunanların hepsinin tutumu değişiverdi. İhtiyarın birine hakaret etmek şöyle dursun, oradan her an bir dilenci gibi kovulabileceğinin farkında olduğu belliydi.</p>

  <p class="normal">Miller iyiliksever, yufka yürekli bir adamdı. Sıcak bir tavırla ihtiyarın omzuna vurarak:</p>

  <p class="normal">— Yok, yok, oturmak!.. dedi. Aber Herr Schultz<sup class="calibre2"><a href="../Text/ezilenler_split_053.html#footnote-600-5" id="footnote-600-5-backlink">[5]</a></sup> kendisine dikkatli bakmamanızı rica etti. Onu sarayda tanıyorlar.</p>

  <p class="normal">Gelgelelim fukara yine anlamadı; eskisinden çok telaşlanıp şapkasının içinden düşen eski, delik deşik lacivert mendilini almak için eğildi, sonra da suratını ön ayakları arasına alarak yerde deliksiz bir uykuya dalmış gibi hareketsiz yatan köpeğini çağırdı.</p>

  <p class="normal">— Azorka, Azorka! diye mırıldandı titrek, ihtiyar sesiyle. Azorka!</p>

  <p class="normal">Azorka kıpırdamadı bile. İhtiyar acı dolu bir sesle:</p>

  <p class="normal">— Azorka, Azorka diye tekrarladı ve köpeği bastonuyla hafifçe dürttü ama hayvan durumunu değiştirmedi.</p>

  <p class="normal">Baston ihtiyarın elinden düştü. Eğildi, diz çöküp Azorka’nın kafasını iki eliyle kaldırdı. Zavallı Azorka ölmüştü! Efendisinin ayaklarının dibinde, belki ihtiyarlıktan, belki de açlıktan sessizce gidivermişti. İhtiyar bir an şaşkınlıkla, Azorka’nın öldüğünü anlamıyormuş gibi ona baktı, sonra da emektar hizmetkârı ve dostunun üzerine eğilerek solgun yüzünü cansız başına dayadı. Bir sessizlik oldu. Hepimiz duygulanmıştık... Sonunda zavallı adam kalktı. Yüzünde bir damla kan kalmamıştı, hummalı gibi titriyordu.</p>

  <p class="normal">İhtiyarı avutmak isteyen yufka yürekli Miller, koyu Alman şivesiyle:</p>

  <p class="normal">— Buna saman doldurulabilir, dedi. Güzelce saman doldurulabilir; Fyodor Karloviç Krieger mükemmel yapar.</p>

  <p class="normal">Yerden kaldırdığı bastonu ihtiyara uzatırken:</p>

  <p class="normal">— Fyodor Karloviç Krieger hayvan doldurmakta ustadır, diye tekrarlayıp duruyordu.</p>

  <p class="normal">Öne çıkan Herr Krieger, alçakgönüllülükle:</p>

  <p class="normal">— Evet, evet, çok güzel hayvan doldururum, diye onayladı.</p>

  <p class="normal">Herr Krieger uzun boylu, sıska, erdemli bir Almandı; tepesinde tutam tutam kırmızı saçları, gagamsı burnunda gözlüğü vardı. Fikrinden pek heyecanlanmaya başlayan Miller:</p>

  <p class="normal">— Fyodor Karloviç Krieger’in hayvan doldurma konusunda büyük yeteneği vardır, diye ekledi.</p>

  <p class="normal">Herr Krieger, bir kere daha onayladı:</p>

  <p class="normal">— Evet, dedi, her çeşit hayvanı doldurma konusunda büyük yeteneğim vardır.</p>

  <p class="normal">Sonra büyük bir yüce gönüllülükle sözünü tamamladı:</p>

  <p class="normal">— Hem köpeğinizi parasız dolduracağım.</p>

  <p class="normal">Kendini bütün bu felaketin sebebi sayan, bu yüzden bir kat daha kızaran Adam İvaniç Şultz:</p>

  <p class="normal">— Hayır, efendim, diye itiraz etti, emeğinizin karşılığını ben vereceğim!</p>

  <p class="normal">İhtiyar tüm bunları anlamazmış gibi dinliyor ve tüm vücuduyla titremeye devam ediyordu. Esrarengiz müşterinin gitmeye davrandığını gören Miller:</p>

  <p class="normal">— Durun! diye haykırdı. Size bir kadeh nefis konyak ikram edeyim!</p>

  <p class="normal">Konyak getirdiler. İhtiyar, gayri ihtiyari kadehini aldı fakat elleri titriyordu, dudaklarına götüremeden yarısını döktü ve bir damla bile içmeden kadehi tepsiye bıraktı. Sonra garip, duruma hiç uymayan bir biçimde gülümseyerek hızlı, düzensiz adımlarla pastaneden çıktı, Azorka’yı da olduğu yerde bıraktı.</p>

  <p class="normal">Birbirlerine şaşkınlıkla bakan Almanlar:</p>

  <p class="normal">— Schwerenot! Was für eine Geschichte!<sup class="calibre2"><a href="../Text/ezilenler_split_053.html#footnote-600-6" id="footnote-600-6-backlink">[6]</a></sup> diye tekrarlıyorlardı.</p>

  <p class="normal">İhtiyarın peşinden koştum. Pastanenin birkaç adım ötesinde, sağda, büyük binalarla dolu dar, karanlık bir çıkmaz vardı. İçimden bir ses ihtiyarın bu çıkmaza saptığını söylüyordu. Çıkmazın sağındaki ikinci ev inşa halindeydi, iskeleyle çevrilmişti. Evin etrafındaki tahta perde neredeyse sokağın ortasına kadar uzanıyordu. Tahta perde boyunca yayalar için bir sıra kalas döşenmişti. İhtiyarı tahta perdeyle evin arasındaki karanlık köşede buldum. Kalas kaldırımın bir ucuna oturmuş, dirseklerini dizlerine dayamış başını elleriyle tutuyordu. Yanına oturdum. Nerden başlayacağımı bilemiyordum:</p>

  <p class="normal">— Bana bakın, dedim. Azorka için bu kadar üzülmeyin. Hadi sizi evinize götüreyim. Kendinize gelin. Gidip bir araba çağırayım. Eviniz nerede?</p>

  <p class="normal">İhtiyar cevap vermiyordu. Ne yapacağımı bilemiyordum. Gelen geçen de yoktu. Birdenbire elimi yakaladı. Boğuk, duyulur duyulmaz bir sesle:</p>

  <p class="normal">— Boğuluyorum! dedi, boğuluyorum!</p>

  <p class="normal">Adamı oturduğu yerden zorla kaldırarak:</p>

  <p class="normal">— Hadi evinize gidelim! diye bağırdım. Çay içer yatarsınız... Hemen bir araba bulayım... Doktor da çağırırım... tanıdık bir doktor var...</p>

  <p class="normal">Daha başka neler söylediğimi şimdi hatırlamıyorum. Kalkmak istedi ama, doğrulurken tekrar yere düştü ve yine hep o boğuk, kısık sesiyle bir şeyler mırıldanmaya başladı. Üzerine eğilerek dinlemeye başladım. İhtiyar:</p>

  <p class="normal">— Vasilyevski-Ostrov’da<sup class="calibre2"><a href="../Text/ezilenler_split_053.html#footnote-600-7" id="footnote-600-7-backlink">[7]</a></sup>... Altıncı Sokak... Al-tıncı So-kak... diye hırıldadı ve sustu.</p>

  <p class="normal">— Vasilyevski’de mi oturuyorsunuz? Şu halde yanlış gelmişiz, sağa değil sola gitmemiz gerekirdi. Ben götürürüm sizi...</p>

  <p class="normal">İhtiyarda hareket yoktu. Elini tuttum, eli cansız düştü. Yüzüne baktım, dokundum, ölmüştü. Bütün bunlar sanki düşte olup bitivermişti.</p>

  <p class="normal">Bu serüvenin telaşıyla titreme nöbetim kendiliğinden geçmişti. İhtiyarın evini bulduk. Ama söylediği gibi Vasilyevski-Ostrov’da değil, öldüğü yerin iki adım ötesinde, Klugen’in evinin çatı katında, küçücük bir girişle çok büyük, basık bir odadan ibaret sözde pencere görevi yapan üç de yarığı olan, ayrı bir dairede oturuyordu. Son derece fakir yaşıyordu. Eşyası bir masayla iki sandalye, bir de taş gibi sert, eski mi eski, bir yanından kıtığı fırlamış bir kanepeden ibaretti; hem bunlar da ona değil, ev sahibine aitti. Soba uzun zaman yakılmamıştı anlaşılan; mum da yoktu. Bunları görünce, ihtiyarın Miller’e sırf ışıklı, sıcak bir yerde oturmak için geldiğine inandım. Masanın üstünde boş bir toprak maşrapayla bayat, kaskatı olmuş bir ekmek kabuğu duruyordu. Para olarak bir tek kapiği bile çıkmadı. Değişecek çamaşırı yoktu. Gömülmesi için komşulardan biri bir gömlek verdi. Adamın dünyada böyle sipsivri olmadığı, arada bir de olsa birinin onu yokladığı açıktı. Masanın gözünde kimlik cüzdanı bulundu. Merhum, Rus uyruklu bir yabancıydı. Adı Yeremia Smith’ti, makinistti, yetmiş sekiz yaşındaydı. Masada iki kitap vardı: Biri kısa bir coğrafya kitabı, öbürü sayfa kenarları kurşun kalemle çizilmiş, kimi yerlerinde de tırnak işaretleri görülen Yeni Ahit’in Rusça çevirisiydi. Bu kitapları ben aldım. Binanın kiracılarıyla mal sahibinden, ihtiyar hakkında bilgi almak mümkün olmadı. Bina pek kalabalıktı, oturanların çoğu da fabrika ustaları, pansiyon olarak oda kiralayan Alman kadınlarıydı. Binanın idare işlerine bakan kibar adam da eski kiracı hakkında sadece, oturduğu yerin kirasının ayda altı ruble olduğunu ve dört aydır orada kaldığını söyleyebildi; fakat son iki aydır bir kapik bile vermediği için evden çıkarılmak üzereydi. Geleni gideni olup olmadığı sorulunca buna da tatmin edici bir cevap veren çıkmadı. Nuh’un Gemisi gibi koskoca binaya girip çıkan kimin aklında kalırdı! Belki binanın beş yıllık kapıcısından aydınlatıcı bir şeyler öğrenilebilirdi ama, o da iki hafta önce memleketine izinli gitmişti; yerine bıraktığı genç yeğeni henüz kiracıların yarısını tanımıyordu. Bütün bu araştırmaların nereye vardığını iyice bilemiyorum ama, sonuçta ihtiyarı toprağa verdiler. O günlerde, başka işlerimin arasında Vasilyevski-Ostrov’daki Altıncı Sokak’a gitmiştim; oraya vardığım zaman, sırıtmaktan kendimi alamadım: Altıncı Sokak’ta sıradan iki dizi evden başka ne bulacaktım? “Ama ihtiyar ölürken niçin Altıncı Sokak’tan, Vasilyevski-Ostrov’dan söz etti? Sayıklıyor muydu yoksa?” diye düşündüm.</p>

  <p class="normal">Smith’in boşalan dairesini görünce beğendim, tutmaya karar verdim. Odanın çok büyük olması işime geliyordu. Bununla birlikte tavanı o kadar basıktı ki ilk zamanlar hep kafamı çarpmaktan korkuyordum. Ama çabuk alıştım. Aylığı altı rubleye daha iyisini bulamazdım. Müstakil olması da hoşuma gitmişti. Böylelikle sadece işimi görecek birini bulmak kalıyordu, büsbütün adamsız yapamazdım çünkü. Kapıcı başlangıçta günde hiç olmazsa bir kere uğrayıp en lüzumlu işleri yapacağına söz verdi. “Hem kim bilir,” diye düşünüyordum, “belki günün birinde birileri ihtiyarı ziyarete gelir!” Ama öleli beş gün geçtiği halde gelen giden çıkmamıştı.</p>
</body>
</html>
