<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_33">II</h2>

  <p class="normal">Neşeden, sevinçten parlayan yüzüyle tam anlamıyla bir içeri dalıştı bu. Dört gününü çok hoş, mutlu geçirdiği belliydi. Halinden bir haber vermek için sabırsızlandığı anlaşılıyordu. Odayı çınlatan bir sesle:</p>

  <p class="normal">— İşte geldim! dedi. Herkesten önce gelmeliydim ya! Ama şimdi size hepsini bir bir anlatacağım. Baba, demin seninle iki söz edemedik, bak neler anlatacağım!</p>

  <p class="normal">Alyoşa bana dönerek:</p>

  <p class="normal">— Babam kendisiyle ancak iyi anlarında senli benli konuşmama izin verir. Başka zamanlar yemin ederim ki yasak. Hem de nasıl yapar bilir misiniz? Bana siz diye hitap etmeye başlar. Ama bugünden sonra hep iyi olmasını dilerim, bunu sağlayacağım da! Zaten şu dört gün içinde yepyeni bir adam oldum, kökten değiştim. Size hepsini anlatacağım, ama biraz sonra. Şimdi en önemlisi o! Yine o! Nataşa, ruhum, meleğim, nasılsın?</p>

  <p class="normal">Nataşa’nın yanına oturarak hasretle ellerini öpmeye başladı.</p>

  <p class="normal">— Seni bugünlerde nasıl özlediğimi bilsen! Ama ne yapayım, gelemedim. Yetişemedim. Canım benim! Biraz süzülmüşsün, rengin soluk...</p>

  <p class="normal">Coşkun bir heyecanla Nataşa’nın ellerini öpüyor, güzel gözlerine bakmaya doyamıyormuş gibi ondan ayırmıyordu. Nataşa’ya baktım, yüzünden aynı şeyi düşündüğümüzü anladım. Alyoşa tamamen masumdu. Zaten bu saf insan nasıl suçlu olabilirdi! Kalbindeki bütün kan hücum etmiş gibi Nataşa’nın solgun yanakları birden kızarıverdi. Gözleri parladı, Prens’e gururla baktı. Tutuk, kesin bir sesle:</p>

  <p class="normal">— Kaç gündür... ne... neredeydin, Alyoşa? diye mırıldandı.</p>

  <p class="normal">Güçlükle, düzensiz soluk alıyordu. Tanrım, ne kadar seviyordu bu çocuğu!</p>

  <p class="normal">— Görünüşte sana karşı gerçekten suçlu gibiyim. Hoş gibisi de ne oluyor, düpedüz suçluyum; bunu biliyorum, bile bile geldim. Zaten Katya dün de bugün de hiçbir kadının böyle bir ihmali bağışlamayacağını söyledi durdu. Salı günü aramızda olanları biliyor, ertesi gün anlattım ona. Tartıştık onunla, deliller gösterdim, söz konusu kadının adının Nataşa olduğunu, dünyada da Katya’dan başka eşi bulunmadığını söyledim. Buraya tartışmayı kazandığımdan emin olarak geldim. Senin gibi bir melek bağışlamasın, mümkün mü? “Alyoşa gelmedi, ama bu beni sevmediğinden değildir, mutlaka bir engel çıkmıştır.” Benim Nataşa’m böyle düşünür. Seni sevmemeye imkân var mı? Aklım fikrim sendeydi. Ama yine de büsbütün suçsuz değilim! Yalnız olanı biteni öğrenince, önce sen beni haklı bulacaksın. Hemen anlatayım da içim rahatlasın, buraya bunun için geldim zaten. Bugün gündüz uğrayıp seni bir kerecik öpeyim dedim, biraz boş zamanım vardı, ama yine de olmadı. Katya çok önemli işler için çağırmıştı. Babam beni arabada gördüğü zaman değil, daha önce. Bu sefer Katya’nın mektubunu bir yere götürüyordum. Böyle işte, bütün gün evden eve koşup duruyoruz. (Bana döndü) Mektubunuzu ancak dün gece okuyabildim İvan Petroviç. Yazdıklarınız hep doğru ama, ne yapayım, maddi imkânsızlık! “Yarın akşam hepsini açıklarım,” diye düşünüyordum çünkü bu akşam sana gelmemem imkânsızdı Nataşa.</p>

  <p class="normal">Nataşa:</p>

  <p class="normal">— Ne mektubuymuş o? diye sordu.</p>

  <p class="normal">— İvan Petroviç dün bana uğramış, evde bulamayınca bir mektup bırakarak sana gelmiyorum diye beni bir güzel haşlamış. Hakkı var tabii. Dün oldu bu.</p>

  <p class="normal">Nataşa yüzüme baktı. Prens:</p>

  <p class="normal">— İyi ama, sabahtan akşama kadar Katerina Fyodorovna’da... diye başladı. Alyoşa sözünü kesti:</p>

  <p class="normal">— Biliyorum, biliyorum. “Katya’ya gidebildiğine göre buraya gelmeyi iki kat borçluydun,” diyeceksin. Yerden göğe kadar haklısın baba! Hatta ben, iki kat değil, milyon kat borçluyum, diyeceğim. Ama hayatta bazen tuhaf, beklenmedik, bütün planları altüst eden olaylar oluyor. Başıma böyle bir şey geldi. Söyledim ya size, bugünlerde tepeden tırnağa değiştim. Başımdan pek önemli olaylar geçmese, böyle olur muydu?</p>

  <p class="normal">Alyoşa’nın heyecanlanmasına gülümseyen Nataşa:</p>

  <p class="normal">— Aman üzme artık, anlat şu başına gelenleri! diye bağırdı.</p>

  <p class="normal">Gerçekten Alyoşa’nın hali biraz gülünçtü. Aceleyle konuşuyor, kelimeler ağzından hızla ardı ardına, bir gürültü halinde dökülüyordu. Ne varsa hepsini birden söylemek, anlatmak istiyordu. Bir yandan da Nataşa’nın elini bırakmıyor, ikide bir dudaklarına götürerek öpüyordu.</p>

  <p class="normal">— Bakın neler oldu. Aah, dostlarım, neler gördüm, neler yaptım, nasıl insanlarla tanıştım bir bilseniz! İlkin Katya: Tepeden tırnağa bir mükemmellik örneği! Meğer o zamana kadar onu hiç tanımıyormuşum. Hatta salı günü Nataşa, sana ondan o kadar hayranlıkla söz ederken bile hemen hemen tanımıyormuşum. Son zamana kadar bana hiç açılmadı. Ama artık birbirimizi iyice tanıdık. Senli benli konuşuyoruz. Durun, baştan başlayayım. Ertesi gün, yani çarşamba günü aramızda olanları ona anlatınca senin için söylediklerini bir duysaydın... Bak, aklıma geldi. Çarşamba sabahı sana geldiğim zaman ne ahmakça hareket ettiğimi hatırladım şimdi! Beni sevinç içinde karşıladın, yeni durumumuzun etkisindeydin, bundan söz açmak istiyordun, hüzünlüydün ama, içinden bana takılmak geliyordu. Oysa ben, nereden esmişse esmiş, ağırbaşlılık taslıyordum. Behey aptal, budala! Yemin ederim ki yakında kocan olacağım için gösteriş yapıyordum sana! Kim bilir o vakit benimle nasıl alay ettin. Alayı hak ettim doğrusu!</p>

  <p class="normal">Prens ses çıkarmadan oturuyor, Alyoşa’yı zafer kazanmış, alaycı bir gülümsemeyle süzüyordu. Oğlunun kendisini bu kadar boş kafalı, hatta gülünç göstermesinden memnundu neredeyse.</p>

  <p class="normal">O gece hep onu inceledim, sonunda ikide bir taşkın baba sevgisinin sözünü ettiği halde, oğlunu hiç de sevmediğine inandım.</p>

  <p class="normal">— Senden sonra Katya’ya gittim. Dediğim gibi, ancak o gün birbirimizi iyice tanıdık. Öyle de tuhaf oldu ki... nasıl olduğunu hatırlayamıyorum bile... Birkaç hararetli söz, açıkça ifade edilen birkaç duygu, fikir, bunlar bizi birbirimize ebediyen yaklaştırdı. Onunla mutlaka tanışmalısın Nataşa, mutlaka! O seni bana nasıl anlattı, nasıl tahlil etti, bilemezsin. Benim için nasıl bir değer ifade ettiğini açıkladı. Daha sonra hayat üzerindeki genel görüşlerini, fikirlerini de anlatmaya başladı. Çok ciddi, çok duygulu bir kız! Görevlerimizden, amacımızdan, insanlığa hizmet borcumuzdan söz etti. Bu beş altı saatlik konuşmamız bizi o derece yakınlaştırdı ki, sonunda, ölünceye kadar dost olup her konuda beraberce hareket edeceğimize yemin ettik!</p>

  <p class="normal">Prens hayretle:</p>

  <p class="normal">— Ne demekmiş bu? diye sordu.</p>

  <p class="normal">— Ben baştan aşağı değiştim baba, daha çok şaşıracaksın sen. Hatta itirazlarını şimdiden tahmin ediyorum. Siz hepiniz maddi insanlarsınız, bir sürü eskimiş, ciddi, sert ilkeleriniz var. Yeni, genç olan her şeye güvensizlikle, düşmanca, alayla bakıyorsunuz. Ama ben birkaç gün önce bildiğin Alyoşa değilim. Bambaşka bir insan oldum! Herkese ve her şeye cesaretle karşı koyabilirim, inançlarımızın doğruluğuna inandığıma göre, bunları sonuna kadar savunacağım, yolumu şaşırmazsam namuslu bir insanım demektir. Bu kadarı bana yeter. Bundan sonra istediğinizi söyleyin, ben kendimden eminim.</p>

  <p class="normal">Prens, oğlunun sözlerini alaylı bir “Yaa!” sesiyle karşıladı. Nataşa hepimize kuşkuyla baktı. Alyoşa hesabına korkuyordu. Çok defa bu coşkun konuşmalar onun aleyhine dönerdi ve Nataşa bunu bilirdi. Alyoşa’nın karşımızda, hele babasının önünde gülünç düşmesini istemiyordu.</p>

  <p class="normal">— Aman, nereden çıkardın bunları Alyoşa, bayağı felsefe yapıyorsun, dedi. Birinden duydun herhalde? Sözüne devam etsen daha iyi olur.</p>

  <p class="normal">Alyoşa:</p>

  <p class="normal">— Anlatıyorum işte! diye bağırdı. Dinle, Katya’nın iki uzak akrabası var, kuzenleri mi ne oluyor. Levinka’yla Borinka. Biri üniversiteli, öteki de öyle bir delikanlı işte. Katya onlarla görüşüyor, eşsiz insanlar! Kontes’in evine ilkelerine aykırı olduğundan gitmiyorlar. Katya, insan hayatındaki amaçlardan, görevlerden söz ederken, o iki genci de anlattı. Tanışmam için bana bir mektup verdi, evlerine koştum. Görüştük, hemen o gece canciğer olduk. Onlarda da on iki kişi kadar bir kalabalık vardı. Üniversiteliler, subaylar, ressamlar, bir de yazar... Hepsi sizi tanıyorlar İvan Petroviç, yani eserlerinizi okumuşlar, ilerisi için sizden çok şeyler bekliyorlar. Öyle dediler. Ahbap olduğumuzu söyledim ve sizi onlarla tanıştıracağıma söz verdim. Hepsi beni tam anlamıyla kardeşçe, kollarını açarak karşıladılar. Gelir gelmez, pek yakında çoluk çocuğa karışacağımı anlattım. Bana evli barklı bir adammışım gibi davrandılar. Beşinci katta bir tavan arasında oturuyorlar. Levinka’yla Borinka’da sık sık, genellikle çarşamba günleri toplanıyorlar. Hepsi insanlara karşı en sıcak sevgiyle dolu, körpe ruhlu gençler! Oturduk, bugünümüzden, yarınımızdan, bilimden, edebiyattan söz ettik. Öyle güzel, sade, candan konuşuyorduk ki... Aralarında bir de liseli var. Konuşmalarını duysanız ne asil insanlar! Şimdiye kadar böyle insanlara hiç rastlamamıştım. Zaten nereye gittim, ne gördüm ki? Yalnız sen buna benzer şeylerden söz açardın Nataşa. Ah Nataşa, onlarla mutlaka tanışmalısın, Katya hepsini tanıyor zaten. Onlar da Katya’dan büyük saygıyla söz ediyorlar. Katya, Levinka’yla Borinka’ya, servetini kullanma hakkını kazanır kazanmaz toplum için bir milyon harcayacağına söz vermiş.</p>

  <p class="normal">— Tabii bu milyon, Levinka’yla Borinka ve avanesinin idaresine geçecek, değil mi? diye sordu Prens.</p>

  <p class="normal">Alyoşa heyecanlandı:</p>

  <p class="normal">— Hiç de değil! Ayıp ediyorsun baba! Ne düşündüğünü tahmin ediyorum. Milyon konusu aramızda geçti. Bunu nasıl kullanacağımızı uzun uzun konuştuk. Sonunda, en başa eğitim davasını almaya karar verdik...</p>

  <p class="normal">Prens hep aynı alaylı gülümsemesiyle kendi kendine söylüyormuş gibi:</p>

  <p class="normal">— Gerçekten Katerina Fyodorovna’yı hiç tanımıyormuşum, dedi. Ondan çok şey bekliyordum ama, bu kadarı...</p>

  <p class="normal">Alyoşa araya girdi:</p>

  <p class="normal">— Bu kadarı ne? Bunun tuhaflık neresinde? Alıştığınız hayat kurallarına biraz aykırı gelmesi mi? Şimdiye kadar kimse bir milyonluk bağışta bulunmadığı için Katya’nın hareketi garibinize gidiyor. O, başkasının sırtından geçinmek istemiyor, bu milyonlarla yaşamanın başkasının sırtından geçinmek olduğunu da yeni öğrendim. Katya vatanına faydalı olmak, gücüne göre topluma bir şeyler vermek istiyor. Bu aşta onun da bir tutam tuzu olsun istiyor. Tabii bu tuz bir milyon olunca mesele değişiyor, değil mi? Şu ha bire övüp durduğun, o kadar inandığın sağduyuyu ayakta tutan ne? Bana neden öyle bakıyorsun baba, karşında bir şaklaban, bir aptal varmış gibi. Pekâlâ, aptal olayım! Ah, Nataşa, sen bu konuda Katya’nın söylediklerini bir duysaydın, “En önemlisi akıl değil, onu yöneten huy, kalp, asil duygular, kültür...” Bezmigin’in de cidden dahiyane bir vecizesi var. Bezmigin, Levinka ve Borinka’nın arkadaşı, aramızda kalsın ama gerçek bir deha! Dün söz arasında, “Aptal olduğunu anlayan, aptal değildir,” dedi. Ne söz, değil mi? Ağzını açar açmaz birbiri ardınca buna benzer vecizeler sıralıyor.</p>

  <p class="normal">Prens:</p>

  <p class="normal">— Gerçekten dahice! dedi.</p>

  <p class="normal">— Sen işin alayındasın baba. Ama böyle bir sözü senden bir kerecik olsun duymadım. Ne senden, ne de çevremdekilerden. Sizin gibilerde tam tersine, herkes bu gibi duyguları saklar, hepsi büzülüp yerle bir olmak ister; boyları, burunları hep aynı ölçüden, aynı kalıptan çıkmış olsun diye uğraşırlar. Sanki buna imkân varmış gibi! Sanki bu, söyleyip düşündüklerimizden bin kat daha imkânsız değilmiş gibi. Bir de bize hayalci derler. Dün bana söylediklerini bir duysaydın...</p>

  <p class="normal">Nataşa:</p>

  <p class="normal">— Peki, orada konuştuklarınız, düşündükleriniz neyle ilgiliydi? diye sordu. Anlatsana Alyoşa, ben hâlâ kavrayamıyorum.</p>

  <p class="normal">— İlerlemeye, iyiliğe, sevgiye yol açan her şeyden söz açtık; bunları günümüzün sorunlarına uyarlayarak tartıştık. Özgürlükten, yeni akımlardan, hümanizmadan, toplum için çalışanlardan söz ediliyor, çeşitli tahliller yapıyor, okuyoruz. En önemlisi, aramızda verdiğimiz söz var; hep içten olacağız, birbirimize hiç çekinmeden her şeyi açıkça söyleyeceğiz. Yalnız içtenlikle, dürüstlükle amaca ulaşılabilir. Bunda en çok Bezmigin çaba gösteriyor. Katya bu fikirlere katılıyor. Hepimiz Bezmigin’e uyarak ölünceye kadar namuslu olmaya, dürüst hareket etmeye söz verdik. Hakkımızda kim ne isterse söyleyebilir, istedikleri hükmü verebilirler. Biz yine heyecanlarımızdan, taşkınlıklarımızdan vazgeçmeden, hatalarımızdan utanç duymadan doğruluk yolunda yürümeye devam edeceğiz. Başkasından saygı görmek istersen, önce ve en önemlisi kendi kendine saygı duymalısın; ancak bu şekilde kendini saydırabilirsin. Bezmigin böyle söylüyor. Katya da öyle düşünüyor. Şimdi bir araya gelip iç dünyalarımızı hep birlikte tahlil edecek, her şeyi birbirimize anlatacağız...</p>

  <p class="normal">Prens kuşkuyla:</p>

  <p class="normal">— Saçma! diye söylendi. Kimmiş bu Bezmigin? Böyle anlamsızlıkları yasak etmek en doğrusu...</p>

  <p class="normal">— Niye yasak etmeliymiş? Bu konuyu bile bile senin yanında açtım baba. Seni de aramıza katmak istiyorum. Senin hesabına söz verdim bile. Gülüyorsun. Zaten güleceğini biliyordum! Dinle beni! İyi kalplisin, asil ruhlusun, onları anlayacaksın. Bu çevreyi tanımıyorsun, o adamları ömründe görmedin, konuşmalarını dinlemedin. Tabii, bu konuda bazı şeyler duymuş, hatta incelemiş olabilirsin. Zaten senin bilmediğin yoktur, ama kendilerini görüp konuşmadın, bunun için haklarında fikir sahibi olmana imkân yok! Bildiğini sanıyorsun, o kadar. Ama hele bir aralarına gir, konuşmalarını dinle, o zaman, senin hesabına söz veriyorum ki bizden olacaksın! En çok, seni şu yapışıp kaldığın çevreden, önyargılarından kurtarmak istiyorum.</p>

  <p class="normal">Prens, Alyoşa’yı ses çıkarmadan, zehir gibi alaylı bir gülümsemeyle dinliyor, yüzünden nefret akıyordu. Nataşa ona gizlemediği bir tiksintiyle bakmaktaydı. Prens bunu gördüğü halde farkında değilmiş gibi bir tavır takınmıştı. Alyoşa sözünü bitirir bitirmez bir kahkaha attı. Gülmekten katılıyormuş gibi kendini sandalyenin arkalığına bıraktı. Ama gülüşü yapmacıktı. Sadece oğlunu bozmak, küçük düşürmek için güldüğü apaçıktı. Alyoşa gerçekten kırıldı, yüzünü hüzün kapladı. Babasının coşkun neşe nöbetinin geçmesini sabırla bekledi. Sonra üzgün bir halle:</p>

  <p class="normal">— Niçin benimle alay ediyorsun baba? dedi. Sana tam bir açık yüreklilikle geldim. Senin düşünüşüne göre saçmalıyorsam, bana akıl öğret, alay etme. Hem alay edilecek ne var? Peki, bütün bu kutsal, yüce saydığım şeylerde yanıldım diyelim, ben de birkaç kere tekrarladığın gibi aptalın biri olayım ne çıkar; yanılmak şerefimden, asaletimden zerrece bir şey kaybettirmez. Ne yapayım, yüksek fikirlere karşı yenilmez bir hayranlık duyuyorum. Varsın yanlış olsun, yine de temelinde kutsallık var. Demin söyledim ya, ne sen, ne yakınların bana yol gösterecek, beni peşinizden sürükleyecek bir söz söylediniz. Onların dediklerini yalanla, daha iyi, daha güçlü sözler söyle, seve seve ardınızdan geleyim. Yalnız alay etme benimle, buna çok üzülüyorum.</p>

  <p class="normal">Alyoşa bunları son derece ağırbaşlı bir adam tavrıyla söyledi. Nataşa ona derin bir ilgiyle bakıyordu. Prens, Alyoşa’yı hayretle dinledikten sonra hemen konuşma biçimini değiştirdi:</p>

  <p class="normal">— Seni kırmak aklımdan geçmedi oğlum, dedi. Tersine, sana acıyorum. Yeni bir hayatın eşiğindeyken çocukça havailikleri bırakman gerek. Düşündüğüm bu. Gülmemi tutamadım, ama maksadım seni kırmak değildi.</p>

  <p class="normal">Alyoşa acıyla:</p>

  <p class="normal">— Bana neden öyle geldi acaba? diye devam etti. Neden uzun zamandır bana bir babanın oğluna baktığı gibi değil de, düşmanca, soğuk bir alayla bakıyormuşsun gibi geliyor? Senin yerinde olsam, oğlumu, bana yaptığın gibi, böyle hakaret ederek alaya almayacağımı sanıyorum. Dinle, bir kerecik olsun aramızda hiçbir anlaşmazlık kalmasın diye içten konuşalım. Ben de... açık konuşmak istiyorum: Demin buraya geldiğim zaman, havada bir huzursuzluk sezdim; sizleri böyle bulacağımı tahmin etmemiştim. Doğru mu söylüyorum, yanlış mı? Doğruysa, bunu açıkça söyleyin. Açık yüreklilikle nice kötülük yok edilebilir.</p>

  <p class="normal">— Konuş bakalım Alyoşa, konuş, dedi Prens. Akıllıca bir teklifte bulundun.</p>

  <p class="normal">Sonra Nataşa’ya bakarak:</p>

  <p class="normal">— Belki bundan başlamak gerekliydi zaten; diye ekledi.</p>

  <p class="normal">— Ama çok açık konuşacağım, darılmak gücenmek yok baba. Bunu sen istedin, kendin davet ettin. Dinle, Nataşa’yla evlenmeme razı oldun. Bize bu mutluluğu bağışladın ve kendi kendini yenerek yaptın bunu. Yüce gönüllülük gösterdin, biz de asil hareketine saygı duyduk. Öyleyse neden şimdi bana, durmadan ve neredeyse zevkle, gülünç bir çocuk olduğumu, koca olamayacağımı ima etmek istiyorsun; bu yetmezmiş gibi, Nataşa’nın önünde beni gülünç düşürmeye, küçültmeye, hatta kötülemeye çalışıyorsun? Beni gülünç düşürme fırsatı çıkınca seviniyorsun. Bunun şimdi değil, çoktandır farkındayım. Kim bilir ne maksatla, evlenmemizin gülünç, anlamsız olduğunu, bizim birbirimize denk sayılmayacağımızı ispata sanki azimlisin; razı olduğun geleceğimize hiç inanmıyor, şaka yapıyor ya da eğlenceli bir vodvil seyrediyormuş gibi bir halin var... Bunu sadece bugünkü sözlerinden çıkardığımı sanma. Daha salı gecesi buradan eve dönünce tuhaf, beni şaşırtan, hatta üzen birkaç söz söyledin. Çarşamba yola çıkarken, bugünkü durumumuza şöyle bir dokundun, Nataşa hakkında bir şeyler mırıldandın. Sözlerinde hakaret yoktu, hatta tam tersineydi. Fakat senden duymak istemediğim bir şekilde, pek kayıtsız, sevgisiz, saygısız konuşuyordun... Bunu anlatmak güç, ama sesinin tonundan sezmemek imkânsızdı. Yanıldımsa söyle, ikna et beni, moralimi düzelt. Hem benim, hem de onun. Çünkü onu da üzdün. Bunu gelir gelmez, ilk bakışta anladım...</p>

  <p class="normal">Alyoşa hararetle, kesin konuşuyordu. Nataşa ciddi ciddi dinliyordu, heyecanlanmıştı, yanakları kızardı. Alyoşa konuşurken birkaç kere kendi kendine söylüyormuş gibi, “Doğru... Öyle!..” diye mırıldandı. Prens bozulmuştu.</p>

  <p class="normal">— Sana söylediklerimin hepsini hatırlıyorum yavrum, ama sözlerimden böyle bir anlam çıkarmanı tuhaf buluyorum. Yapabilirsem sana doğrusunu anlatayım. Deminki gülüşümü de açıklayayım. Gülerken içimde kabaran acı bir duyguyu bastırmak istiyordum. Yakında evlenmeye hazırlandığını hatırlayarak bunu olmayacak, anlamsız, hatta kusura bakma, gülünç bir iş olarak gördüm. Güldüğüme alınıyorsun, ama buna sen sebep oldun. Benim de suçum var, belki son zamanda seni pek başıboş bıraktığım için neler yapabileceğini ancak bugün öğrenebildim. Şimdi Natalya Nikolayevna’yla ortak hayatınızı düşünürken ürperiyorum neredeyse; herhalde acele etmiş olacağım, çünkü huylarınız birbirine hiç uymuyor. Her aşk geçicidir ama, uyumsuzluk bakidir. Senin geleceğinden söz etmiyorum, yalnız niyetlerin dürüstse Natalya Nikolayevna’yı beraber felakete sürüklüyorsun! Tam bir saattir insanlığa sevgiden, fikir asaletinden, tanıştığın yüce insanlardan söz açtın durdun. Sen, bu evin iğrenç merdivenlerinden dördüncü kata tırmanırken kapınızı sapsağlam bulup Tanrıya şükrettikten sonra neler söylediğimi İvan Petroviç’e sor bir kere. İçimden o an neler geçtiğini bilmeni isterdim. Natalya Nikolayevna’yı bu derece sevdiğin halde, böyle bir yerde oturmasına gönlünün nasıl razı olduğuna şaştım. Durumun elvermiyorsa, ödevini yapmaktan acizsen, evlenmeye, üzerine sorumluluk almaya hakkın olmadığına nasıl akıl erdiremedin? Yalnız sözle aşk olmaz, bunu hareketlerinle de ispat edeceksin. Sana göre, “Yanımda ol, geri kalanı bana vız gelir!” değil mi? Bu pek soylu, efendice bir düşünce değil. Durup insanlığa sevgiden söz açarken, hümanizma konularıyla coşarken, beri yandan aşka kıydığının farkına varmaman garibime gidiyor doğrusu! Sözümü kesmeyin Natalya Nikolayevna, izin verin bitireyim. Çok doluyum, içimi dökmeden yapamam. Bugünlerde hep asil, güzel, dürüst şeylere hayranlığından söz ettin oğlum; çevremizin böyle zevkleri tanımadığından, sırf kuru akıllarla idare edildiğimizden yandın yakıldın. Oysa yükseğe, güzele tapınırken, salı günü burada geçenlerden sonra senin için dünyada en değerli varlık olması gereken bu kadını dört gündür savsaklıyorsun. Bu yetmezmiş gibi, Katerina Fyodorovna’ya, Natalya Nikolayevna’nın her yaptığını bağışlayacak kadar seni sevdiğini söylediğini itiraf ettin. Ama böyle bir bağışlama beklemeye, bunun üzerine bahse girmeye ne hakkın var? Bugünlerde Natalya Nikolayevna’ya çektirdiğin azabı, kuşkuyu, şüpheyi hiç mi aklına getirmedin? Bilmem ne türlü yeni fikirler peşinde koşarken asli görevini nasıl unutabildin? Sözümü tutamadığım için beni bağışlayın Natalya Nikolayevna. Fakat önümüzde o sözün de üstünde bir mesele var, bunu birazdan siz de anlayacaksınız... Alyoşa, Natalya Nikolayevna’yı bugün öyle ıstırap içinde buldum ki, bu dört günü ona nasıl zehir ettiğini o an anladım. Oysa bugünler onun hayatının en tatlı günleri olmalıydı. Bir yandan bunları yapıyorsun, bir yandan da sürüyle söz... Haklı değil miyim? Tepeden tırnağa kadar suçluyken beni nasıl suçlayabiliyorsun?</p>

  <p class="normal">Prens sözünü bitirdi. Konuşmasını pek beğenmişti; hoşnutluğunu bizden saklamıyordu. Söz Nataşa’nın ıstırabına gelince Alyoşa acı acı genç kadına baktı Ama Nataşa kararını çoktan vermişti:</p>

  <p class="normal">— Üzülme Alyoşa, dedi, başkalarının senden çok suçu var. Otur, babana söyleyeceklerimi dinle. Bu duruma son verme zamanı geldi artık.</p>

  <p class="normal">— Buyurun, sizi dinliyorum Natalya Nikolayevna! diye atıldı Prens. Çok rica ederim, iki saattir birtakım anlaşılmaz sözler dinliyorum. Çekilmez bir hal aldı bu durum. Doğrusu, başka şekilde karşılanacağımı beklerdim.</p>

  <p class="normal">— Muhtemelen bizi tatlı dilinizle büyülediğinizi, gizli maksatlarınızı fark etmediğimizi sandığınız içindir. Açıklamaya ne gerek var, hepsini kendiniz biliyor, anlıyorsunuz. Alyoşa haklı, en büyük arzunuz bizi ayırmak. Salı akşamından sonra, bugün burada ne olacağını iyice hesaplamıştınız, neredeyse ezbere biliyordunuz. Zaten demin, ne beni, ne çıkardığınız evlenme işini ciddiye almadığınızı size söyledim. Bizimle eğlenip oynuyorsunuz, kendinize göre bir maksadınız var. Oyununuz sağlam. Alyoşa bu işe bir vodvil gözüyle baktığınızı söylerken haklıydı. Bilmeyerek isteğinizi fazlasıyla yerine getirdiği için oğlunuzu azarlayacak yerde, sevinmelisiniz.</p>

  <p class="normal">Şaşkınlıktan taş kesildim. Bu gece bir patırdı kopacağını tahmin etmiştim zaten. Fakat Nataşa’nın bu kadar haşin bir rahatlıkla konuşması, sesinde gizlemediği küçümseme beni iyice şaşırttı. “Böyle ani karar vermek için mutlaka bir şeyler bilmesi gerek,” diye düşündüm. “Belki Prens’i bu kadar sabırsızlıkla beklemesi de her şeyi bir an önce yüzüne vurmak içindi.” Prens hafifçe sarardı. Alyoşa’nın yüzünde saf bir korku, üzüntülü bir bekleyiş okunuyordu.</p>

  <p class="normal">Prens:</p>

  <p class="normal">— Beni neyle suçladığınızın farkında mısınız? diye bağırdı. Biraz düşünerek konuşun! Ne demek istediğinizi anlamıyorum doğrusu.</p>

  <p class="normal">— Yaa! Demek bu kadarı, anlamanız için yetmedi. Oysa Alyoşa bile, benim gibi sizi anlamış, hem de birbirimizi görüp konuşmadığımız halde! O da bize çirkin, adice bir oyun oynadığınızdan şüphelenmiş. Sizi seven, size Tanrı gibi inanan Alyoşa! Ona karşı daha ihtiyatlı, daha kurnazca davranmaya gerek görmediniz, anlamayacağını varsaydınız. Ama Alyoşa hassas, ince ruhlu, müşfik bir insandır, sözlerinizin, hatta demin söylediği gibi sesinizin tonu içine işledi.</p>

  <p class="normal">Prens büyük bir hayretle, tanıklığa çağırır gibi bana baktı:</p>

  <p class="normal">— Hiçbir şey anlamıyorum! Sonra gittikçe artan bir kızgınlıkla Nataşa’ya:</p>

  <p class="normal">— Kuruntu sizinki küçük hanım! dedi. Daha doğrusu, Katerina Fyodorovna’yı kıskanıyorsunuz. Bunun için de bütün dünyayı ve tabii herkesten önce beni suçlamak istiyorsunuz... Şimdi izin verin de ben de her şeyi, yani içimdekileri söyleyeyim: İnsanda huyunuz hakkında oldukça garip bir fikir beliriyor. Doğrusu, bu çeşit sahnelere alışık değilim; ortada oğlumun çıkarı olmasa burada bir dakika fazla durmazdım... Ama hâlâ bekliyorum. Lütfen meseleyi açıklar mısınız?</p>

  <p class="normal">— Demek her şeyi bildiğiniz halde, sırf inadınızdan kısa açıklamamı anlamazdan geliyorsunuz öyle mi? İlle de her şeyi dosdoğru anlatmamı mı istiyorsunuz?</p>

  <p class="normal">— Evet.</p>

  <p class="normal">Nataşa, gözlerinde öfke parıltılarıyla:</p>

  <p class="normal">— Pekâlâ, dinleyin öyleyse! diye bağırdı. Her şeyi olduğu gibi anlatacağım, her şeyi!</p>
</body>
</html>
