<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_23">III</h2>

  <p class="normal">Ertesi sabah saat ona doğru evden çıkıp Vasilyevski-Ostrov’daki İhmenevlere, oradan da Nataşa’ya gitmek için acele ederken kapıda, ansızın dünkü misafirim Smith’in küçük torunuyla burun buruna geldim: İçeri girmek üzereydi. Gelişinin beni nedense pek sevindirdiğini hatırlıyorum. Bir gün önce küçüğü iyice görememiştim, gündüz gözüyle daha da tuhaf buldum. Gerçekten de hiç değilse dış görünüşü bakımından bu kızdan daha tuhaf, daha orijinal bir yaratığa rastlamak güçtü: Ufak tefekti, Ruslarda pek görülmeyen pırıl pırıl kara gözleri, son derece gür, darmadağın kuzguni siyah saçları ve sessiz, inatçı, sır dolu bakışıyla sokaktan geçenlerin dikkatini çekiyordu. Zaten en dikkate değer yanı bakışıydı; bu bakışta zekâ, şüphe, güvensizlik okunuyordu. Sırtındaki eski, kirli entari dünkünden de perişandı. Kız üzerimde, vücudunu sinsice kemiren amansız bir hastalığa tutulmuş bir insan etkisi uyandırdı. Safralı hastalarınkini andıran zayıf yüzü pek tabii görünmeyen bir balmumu sarılığındaydı. Hastalık ve sefaletin yıpratıcı etkisine rağmen yüzü yine de çirkin sayılmazdı. Yay gibi ince kaşları vardı, hele yüksek olmamakla beraber geniş alnı ve çok biçimli, renksiz denecek kadar soluk, gururla, pervasızlıkla kıvrılmış dudakları harikaydı.</p>

  <p class="normal">— Oo, yine mi geldin küçük! diye seslendim. Geleceğini biliyordum zaten. Girsene.</p>

  <p class="normal">Ağır adımlarla, dünkü gibi çevresini şüpheyle süzerek odaya girdi. Dedesinin oturduğu odanın, başkası yerleşince ne kadar değiştiğini anlamak ister gibi her tarafı dikkatle inceledi. “Tam dedesinin torunu,” diye düşündüm. “Aklından zoru mu var ne?” Kız hâlâ konuşmuyor, ben de karşısında bekliyordum. Sonunda yere bakarak:</p>

  <p class="normal">— Kitapları almak için geldim, diye fısıldadı.</p>

  <p class="normal">— Ha, evet. işte kitapların, al! Gelirsin diye sakladım.</p>

  <p class="normal">Yüzüme merakla baktı, inanmadığını göstermek ister gibi dudaklarını çarpıtarak tuhaf tuhaf gülümsedi. Ama gülümsemesi çabucak silinip yüzü eski sert, esrarlı halini aldı.</p>

  <p class="normal">Beni alayla yukarıdan aşağı süzdü:</p>

  <p class="normal">— Yoksa dedem size benden söz etmiş miydi?</p>

  <p class="normal">— Hayır, senden söz etmedi ama...</p>

  <p class="normal">— O halde geleceğimi nereden biliyordunuz? Kim söyledi?</p>

  <p class="normal">— Dedenin büsbütün yalnız olmadığını düşünmüştüm. Öyle ihtiyar ve halsizdi ki, ona nasıl olsa birinin gelip baktığını tahmin ediyordum. Al kitaplarını. Bunlar ders kitapların, değil mi?</p>

  <p class="normal">— Hayır.</p>

  <p class="normal">— Ne öyleyse?</p>

  <p class="normal">— Dedeme geldiğim zaman bu kitaplardan bana ders verirdi.</p>

  <p class="normal">— Her zaman gelmez miydin?</p>

  <p class="normal">— Bir aralık gelmedim.</p>

  <p class="normal">Sonra mazeretini söylemek ister gibi:</p>

  <p class="normal">— Hastalanmıştım da, diye ekledi.</p>

  <p class="normal">— Ailen, annen baban var mı?</p>

  <p class="normal">Kız birden kaşlarını çattı, yüzüme sanki korkuyla baktı. Bakışlarını yere indirerek sırtını çevirdi bana. Sonra dünkü gibi cevap vermeye gerek görmeden yavaşça kapıya yürüdü. Hayretle arkasından bakakaldım. Fakat eşikte durdu. Dün odadan çıkarken Azorka’yı sorduğu zamanki gibi, yüzü kapıya dönük, başı hafifçe bana çevrikti. Ansızın:</p>

  <p class="normal">— Neden öldü? diye sordu.</p>

  <p class="normal">Yanına yaklaşarak acele acele anlatmaya başladım. Hâlâ sırtı dönük, başı önünde, dikkat kesilmiş beni dinliyordu. İhtiyarın ölürken Altıncı Sokak’tan söz ettiğini de söyledim.</p>

  <p class="normal">— O sokakta sevdikleri oturduğu için onları beklediğini anladım, dedim. Son dakikalarında hatırladığına göre, seni çok seviyor olmalı.</p>

  <p class="normal">— Hayır, diye fısıldadı. Sevmezdi.</p>

  <p class="normal">Çok heyecanlanmıştı. Anlatırken hep yere bakıyordu. Gururuna yediremediği için heyecanını benden saklamak çabasıyla nasıl kendi kendisiyle mücadele ettiğinin farkındaydım. Yüzü gitgide sararıyordu. Dişleriyle alt dudağını kıstırdı. En çok da kalbinin duyulacak derecede hızlı hızlı atışı tuhafıma gidiyordu. Anevrizmadaki gibi sesini iki üç adım öteden duymak mümkündü. Yine boşanıvereceğini sandım ama, kendini tuttu.</p>

  <p class="normal">— Nerede o duvar?</p>

  <p class="normal">— Hangi duvar?</p>

  <p class="normal">— Dibinde öldüğü duvar?</p>

  <p class="normal">— Gösteririm. Sokağa çıkınca gösteririm. Şey, adın ne senin?</p>

  <p class="normal">— Ne olacak?</p>

  <p class="normal">— Ne olacak da ne demek?</p>

  <p class="normal">— Hiç... Hiçbir şey... Adım falan yok benim.</p>

  <p class="normal">Kesik kesik, öfkeli gibi konuşuyordu. Gitmeye davrandı ama bırakmadım.</p>

  <p class="normal">— Dur bakalım, ne tuhaf çocuksun. Ben senin iyiliğini istiyorum kızım. Dün merdivende ağlarken yüreğimi parçaladın. Deden ölürken yanındaydım, Altıncı Sokak’tan söz etti. O an herhalde hatırında sen vardın. Seni bana emanet ediyor gibiydi. Hep rüyama giriyor. Kitaplarını sakladım, ama sen pek vahşisin. Yoksa benden korkuyor musun? Galiba fakir ve öksüzsün, belki de el evindesin, değil mi?</p>

  <p class="normal">Bütün gücümle güvenini kazanmaya çalışıyordum. Bu çocuğun beni nasıl olup da bu kadar kendine çektiğini anlayamıyordum. İçimdeki duygu sadece acıma değildi. Belki havanın esrarlı oluşu, belki de Smith’in üzerimde bıraktığı etki ya da içinde bulunduğum garip ruh hali yüzünden beni bu kıza iten güce kapılmaktan kendimi alamıyordum. Sözlerim ona dokunmuş olmalıydı, yüzüme tuhaf tuhaf ama, bu sefer sert değil de, uzun, yumuşak bir bakışla baktı. Sonra tekrar düşünceye dalmış gibi başını öne eğdi.</p>

  <p class="normal">Ansızın, duyulur duyulmaz bir sesle:</p>

  <p class="normal">— Yelena, diye fısıldadı.</p>

  <p class="normal">— Adın Yelena mı?</p>

  <p class="normal">— Evet.</p>

  <p class="normal">— Peki. Bundan sonra gelecek misin, Yelena?</p>

  <p class="normal">— Hayır. Bilmem. Gelirim.</p>

  <p class="normal">Düşünüyor, kendi kendisiyle mücadele ediyor gibiydi. O anda dışarıdan duvar saatinin çaldığı duyuldu. Titredi, bana tarifsiz bir acıyla baktı:</p>

  <p class="normal">— Saat kaç? diye sordu.</p>

  <p class="normal">— On buçuk galiba.</p>

  <p class="normal">Korkudan bir çığlık atarak:</p>

  <p class="normal">— Aman Tanrım! dedi ve koşmaya başladı.</p>

  <p class="normal">Girişte onu yakaladım.</p>

  <p class="normal">— Dur, seni bırakmam böyle. Neden korkuyorsun? Geç mi kaldın?</p>

  <p class="normal">— Evet, habersiz çıkmıştım, bırakın da gideyim. Döver şimdi beni.</p>

  <p class="normal">Son sözleri besbelli ağzından kaçırmıştı. Ellerimden kurtulmaya çabalıyordu.</p>

  <p class="normal">— Dur, debelenme. Ben de Vasilyevski-Ostrov’a, On Üçüncü Sokak’a gideceğim. Ben de geç kaldım; seni arabayla götürürüm. Gelirsin, değil mi? Yaya yürümektense...</p>

  <p class="normal">Yelena büsbütün ürktü:</p>

  <p class="normal">— Olmaz, gelemezsiniz benimle, olmaz!</p>

  <p class="normal">Evine gitmem ihtimali bile onu allak bullak etmişti.</p>

  <p class="normal">— Kızım, sana On Üçüncü Sokak’ta işim var, diyorum. Seninle beraber gelmeyeceğim, korkma! Arabayla daha çabuk gidersin, hadi.</p>

  <p class="normal">Koşa koşa aşağı indik. İlk karşılaştığımız, hem de pek berbat bir arabaya atladık. Yelena’nın benimle arabaya binmeye razı oluşu, telaşının derecesini gösteriyordu. İşin garibi, ona soru sormaya cesaret edemiyordum. Bir aralık evde kimden bu kadar korktuğunu sormaya kalkışınca, ellerini sallayarak arabadan atlamak istedi. “Pek esrarlı çocuk!” diye düşündüm.</p>

  <p class="normal">Arabada iğreti oturuyordu. Her sarsılışta tutunmak için kirli, ufak, çatlak içindeki sol eliyle paltomu yakalıyordu. Öbür eliyle de kitaplarını sımsıkı tutuyordu. Halinden, bu kitapların onun için pek değerli olduğu anlaşılıyordu.</p>

  <p class="normal">Eteğini dizlerinin üzerine çekerken açılan bacağını görünce şaşırdım. Kızın ayağında çorap yoktu, yırtık kunduralarını öylece giymişti. Hiçbir şey sormamaya karar verdiğim halde, dayanamadım:</p>

  <p class="normal">— Çorabın yok mu senin? Böyle rutubetli, soğuk havada çorapsız gezilir mi?</p>

  <p class="normal">— Yok çorabım.</p>

  <p class="normal">— Amma iş! Herhalde birinin yanındasın? Sokağa çıkarken çorap istemedin mi?</p>

  <p class="normal">— Ben hayatımdan memnunum.</p>

  <p class="normal">— Ama hastalanıp ölürsün.</p>

  <p class="normal">— Ölürsem öleyim.</p>

  <p class="normal">Cevap vermek istemediği, sorularıma kızdığı belliydi. İhtiyarın duvarın yanında öldüğü evi göstererek:</p>

  <p class="normal">— İşte burada öldü, dedim.</p>

  <p class="normal">Yelena o yana baktı, sonra bana dönerek yalvaran bir sesle:</p>

  <p class="normal">— Ne olur benimle gelmeyin, dedi. Ben size gelirim, mutlaka gelirim! Vakit bulur bulmaz gelirim.</p>

  <p class="normal">— Peki yavrum, sana gelmeyeceğimi söylemiştim. Niçin bu kadar korkuyorsun? Pek mutsuzsun galiba? Seni böyle görmek...</p>

  <p class="normal">Sesi hırçınlaşarak:</p>

  <p class="normal">— Kimseden korktuğum yok benim! dedi.</p>

  <p class="normal">— Ama demin, “Beni dövecek,” diyordun?</p>

  <p class="normal">— Varsın dövsün!</p>

  <p class="normal">Gözleri parladı:</p>

  <p class="normal">— Dövsün, dövsün! diye alaycılıkla tekrarlıyor, yukarı kalkan üst dudağı titriyordu.</p>

  <p class="normal">Sonunda Vasilyevski’ye geldik. Yelena, arabacıyı Altıncı Sokak’ın başında durdurarak atladı, çevresine kuşkuyla baktı.</p>

  <p class="normal">— Gidin buradan. Size geleceğim, geleceğim!</p>

  <p class="normal">Derin bir üzüntüyle bunları tekrarlayarak peşinden gelmemem için yalvarıyordu.</p>

  <p class="normal">— Hadi çabuk gidin, çabuk!</p>

  <p class="normal">Dediğini yaptım. Ama rıhtımda birkaç adım ilerledikten sonra arabayı savdım, tekrar Altıncı Sokak’a dönüp koşa koşa sokağın karşı tarafına geçtim. Yelena çok hızlı yürüdüğü halde henüz pek uzaklaşmamıştı, ikide bir arkasına bakıyordu. Kendisini izleyip izlemediğimi iyice anlamak için bir aralık durdu. Fakat beni ilk evin kapısına sindiğim için fark edemedi. Yoluna devam etti, ben de hep karşı yandan peşindeydim.</p>

  <p class="normal">Büyük bir merak içindeydim. Evine giremesem bile, hiç olmazsa gittiği yeri öğrenmek istiyordum. Tuhaf bir duygunun etkisi altındaydım. Azorka öldüğü zaman, dedesinin hali de bende aynı etkiyi yapmıştı.</p>
</body>
</html>
