<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_48">VII</h2>

  <p class="normal">Yol bana bitmeyecek kadar uzun geldi. Sonunda gideceğimiz yere vardık, ihtiyarların yanına girerken heyecandan yüreğim ağzıma geldi. Ne sonuç alacağımı bilmiyordum. Sadece oradan bağışlama ve barış sağlamadan dönmemeye karar vermiştim.</p>

  <p class="normal">Saat dörde geliyordu, ihtiyar karı koca her zamanki gibi yalnızdı. Nikolay Sergeyiç üzgün, hasta bir halde şezlonguna uzanmıştı. Benzi uçuk, halsiz, başı sarılıydı. Yanında oturan Anna Andreyevna arada bir kocasının şakaklarını sirkeyle ıslatıyor, bir yandan inceleyen, acı dolu bakışını yüzünden ayırmıyordu; onun bu hali de ihtiyarı iyice sıkıyor, hatta kızdırıyordu anlaşılan. Israrla susuyor, karısı da ağzını açmaya cesaret edemiyordu. Ani gelişimiz ikisini de şaşırttı. Yanımda Nelli’yi gören Anna Andreyevna bize, kendini bir şeyde suçlu hissediyormuş gibi baktı. Odaya girerken:</p>

  <p class="normal">— Bizim Nelli’yi getirdim, dedim. Düşündü taşındı, size gelmeye karar verdi. Kabul edin ve sevin onu.</p>

  <p class="normal">İhtiyar bana şüpheyle baktı. Bakışından her şeyi, yani Nataşa’nın bugünkü durumunu bildiği belliydi. Gelişimizin esrarını çözmek ister gibi Nelli’yle beni süzmeye devam etti. Nelli elime yapışmış tir tir titriyor, yere bakıyordu. Durumu hemen kavrayan Anna Andreyevna çabucak toparlandı. Nelli’yi kucakladı, azıcık da ağladı. Sonra elini bırakmadan yanına oturttu. Nelli ona merakla, neredeyse şaşkınlık içinde yan yan bakıyordu.</p>

  <p class="normal">İhtiyar kadın çocuğu sevip yanına oturttuktan sonra, “Daha ne yapayım?” gibilerden saf bir bekleyişle bana döndü. İhmenev’in yüzünü ekşitmesinden, Nelli’yi getirmemin nedenini anladığı seziliyordu. Surat astığının farkına vardığımı gördü, elini başına götürerek kesik kesik:</p>

  <p class="normal">— Başım ağrıyor Vanya, dedi.</p>

  <p class="normal">Hâlâ konuşmadan oturuyorduk; söze nereden başlayacağımı düşünüyordum. Oda karanlıktı, iri bir kara bulut yaklaşıyordu. Uzaktan yeniden gök gürlemesi duyuldu.</p>

  <p class="normal">İhmenev:</p>

  <p class="normal">— Bu yıl pek erken başladı. Ama otuzyedide<sup class="calibre2"><a href="../Text/ezilenler_split_053.html#footnote-600-61" id="footnote-600-61-backlink">[61]</a></sup> bizim oralarda bundan önce de başlamıştı.</p>

  <p class="normal">Anna Andreyevna iç geçirdi. Ürkek ürkek:</p>

  <p class="normal">— Semaver hazırlayayım mı? dedi.</p>

  <p class="normal">Kimse cevap vermeyince yine Nelli’ye döndü:</p>

  <p class="normal">— Adın ne senin yavrum?</p>

  <p class="normal">Nelli adını yavaşça söyledi ve başını büsbütün eğdi. İhtiyar ona dikkatle baktı. Anna Andreyevna biraz canlandı.</p>

  <p class="normal">— Yelena mı?</p>

  <p class="normal">— Evet.</p>

  <p class="normal">Yeniden sessizlik oldu. Nikolay Sergeyiç:</p>

  <p class="normal">— Kardeşim Praskovya Andreyevna’nın Yelena adında bir yeğeni vardı, dedi. Aklımda kaldığına göre, onu da Nelli diye çağırırlardı.</p>

  <p class="normal">Anna Andreyevna:</p>

  <p class="normal">— Hiç akraban yok mu kızım? Annen, baban falan? diye sormaya devam etti.</p>

  <p class="normal">Nelli kesik kesik, ürkek bir sesle:</p>

  <p class="normal">— Yok, diye fısıldadı.</p>

  <p class="normal">— Duydum zaten, duydum. Annen öleli çok oldu mu?</p>

  <p class="normal">— Hayır.</p>

  <p class="normal">İhtiyar kadın küçük kıza acıyarak baktı:</p>

  <p class="normal">— Vah zavallı öksüzüm!</p>

  <p class="normal">Nikolay Sergeyiç masada sabırsızlıkla tempo tutuyordu.</p>

  <p class="normal">— Yabancı mıydı annen? Öyle anlatmıştınız İvan Petroviç, değil mi?</p>

  <p class="normal">Nelli bana yardım ister gibi baktı. Güçlükle, kesik kesik soluyordu.</p>

  <p class="normal">— Dedesi İngiliz, annesi Rus’tu. Bunun için daha çok Rus sayılır; diye başladım. Nelli Avrupa’da doğmuş.</p>

  <p class="normal">— Karı koca Avrupa’ya mı gitmişler?</p>

  <p class="normal">Nelli birden kıpkırmızı kesildi. Anna Andreyevna pot kırdığını anladı. Kocasının kızgın bakışı altında büzüldü, İhmenev bu sefer pencereye bakmaya başladı. Sonra birden karısına:</p>

  <p class="normal">— Annesini, alçağın, namussuzun biri kandırmış, o da onunla birlikte baba evinden kaçmış, dedi. Babasının parasını da âşığına vermiş. Herif kadını dolandırarak parayı istemiş. Sonra da yabancı ülkelere götürüp yüzüstü bırakmış. Ama orada başka, vicdanlı bir adam ona sahip çıkmış. Adamcağızın da ömrü yetmemiş. Ölünce kadın bundan iki yıl önce babasının yanına dönmüş.</p>

  <p class="normal">Sonra bana dönüp sert, kesik bir sesle:</p>

  <p class="normal">— Böyle anlatmıştın, değil mi Vanya? diye sordu.</p>

  <p class="normal">Heyecanını bastıramayan Nelli yerinden kalktı, kapıya doğruldu, ihtiyar elini uzattı.</p>

  <p class="normal">— Buraya gel Nelli. Gel, şuraya, yanıma otur.</p>

  <p class="normal">Eğilip çocuğu alnından öptü, ağır ağır saçlarını okşamaya başladı. Nelli ürperir gibi oldu, ama kendini tuttu. Anna Andreyevna öksüz kızı seven kocasına umutla bakıyordu.</p>

  <p class="normal">Nikolay Sergeyiç, Nelli’nin başını okşamaya devam ederek, heyecanla:</p>

  <p class="normal">— Anneni kötü, ahlaksız bir adamın mahvettiğini biliyorum, dedi. Ama annenin babasını sevip saydığını da biliyorum Nelli.</p>

  <p class="normal">Bize taş atmaktan kendini alamıyordu. Solgun yanakları pembeleşti, hiçbirimize bakmıyordu. Nelli de bakışlarını kaçırarak çekingen, ama kesin bir halle:</p>

  <p class="normal">— Evet, annem dedemi çok, dedemin onu sevdiğinden daha çok severdi, dedi.</p>

  <p class="normal">— Nereden biliyorsun?</p>

  <p class="normal">İhtiyarın soruşunda çocukça bir merak vardı, halinden utanıyordu sanki.</p>

  <p class="normal">— Biliyorum. Annemi içeri almadı... kovdu...</p>

  <p class="normal">Nikolay Sergeyiç’in bir şeyler söylemek, itiraz etmek, örneğin “kızını haklı olarak kabul etmemiş” gibi bir karşılık vermek istediği belliydi. Ama ses çıkarmadı, sadece bize baktı. Anna Andreyevna ille konuyu açmak istiyordu,</p>

  <p class="normal">— Peki, dedeniz sizi kabul etmeyince ne yaptınız, nerede kaldınız?</p>

  <p class="normal">— Buraya gelince dedemi çok aradık ama bulamadık. Annem bana, dedemin eskiden çok zengin olduğunu, bir fabrika kuracağını, ama annemin beraber gittiği adam dedemin parasını alıp geri vermediği için çok fakir düştüğünü anlattı. Kendisi söyledi bunu.</p>

  <p class="normal">İhtiyar bir “hımm”la karşılık verdi. İyice heyecanlanan Nelli, Anna Andreyevna’ya dönerek ama aslında ihtiyara karşılık verir gibi konuşmaya başladı:</p>

  <p class="normal">— Annem, dedemin kendisine çok dargın olduğunu, dedeme karşı suç işlediğini, dünyada ondan başka kimsesi olmadığını söylüyordu. Bunları söylerken ağlıyordu... Buraya gelirken, “Beni bağışlamaz ama, seni görüp severse, belki senin hatırına beni de bağışlar,” diyordu. Annem beni çok severdi. Bunları söylerken hep öpüyor, dedeme gitmekten ödü kopuyordu. Dedem için dua etmesini öğretti. Kendisi de dua ederdi. Dedemle birlikte geçirdikleri hayattan uzun uzun söz açardı. Dedem onu herkesten çok severmiş. Annem, babasına piyano çalar, akşamları kitap okurmuş, dedem de ona pek çok armağan alırmış. Öyle çok armağan alırmış ki, bir keresinde, annemin doğum gününde, armağan yüzünden kavga etmişler. Dedem aldığı armağanı annemin bilmediğini sanmış, oysa annem bunu önceden öğrenmiş. Annem bir küpe istiyormuş, dedem de mahsus, küpe değil de broş aldığını söylemiş. Sonra küpeyi verirken bunu bildiğini görünce kızmış, annemle tam yarım gün konuşmamış. Ama sonra kendisi gelip öpmüş, özür dilemiş...</p>

  <p class="normal">Nelli anlattıkça coşuyor, hasta, solgun yüzü renkleniyordu.</p>

  <p class="normal">Annesinin oturduğu bodrum köşesinde, hayatta elinde kalan biricik değerli varlığı, kızını sevip okşarken eski mutlu günlerinden sık sık söz ettiği belliydi. Sözlerinin hastalık derecesinde duygulu ve vakitsiz gelişmiş hasta çocuğun kalbinde uyandırdığı etkinin büyüklüğünü anlamıyordu herhalde.</p>

  <p class="normal">İyice coşan Nelli birden toparlandı, çevresini şüpheyle süzdü, sustu. İhmenev, alnı kırış kırış, yine masada tempo tutmaya başladı; Anna Andreyevna gözünden süzülen bir damla yaşı sessizce kuruladı.</p>

  <p class="normal">Nelli, yavaşça:</p>

  <p class="normal">— Annem buraya gelirken çok hastaydı, diye ekledi. Göğsü ağrıyordu. Dedemi epey aradık. O zaman bir evin bodrumunda bir bölmede kiracıydık.<sup class="calibre2"><a href="../Text/ezilenler_split_053.html#footnote-600-62" id="footnote-600-62-backlink">[62]</a></sup></p>

  <p class="normal">Anna Andreyevna:</p>

  <p class="normal">— Tanrım. Hasta kadını bodrum köşelerine atmışlar! diye inledi.</p>

  <p class="normal">Nelli yeniden heyecanlandı.</p>

  <p class="normal">— Evet öyle... Annem bana, fakir olmak günah değil, zengin olup başkasını ezmek günah, diyordu. Tanrı’nın böylelerini cezalandıracağını söylüyordu.</p>

  <p class="normal">— Vasilyevski’de, şu Bubnova’nın evinde mi kalıyordunuz?</p>

  <p class="normal">Konuşmadan oturmaktan sıkılan İhmenev bunu bana dönerek, sorusuna önem vermiyormuş gibi sormuştu.</p>

  <p class="normal">Nelli:</p>

  <p class="normal">— Hayır, orada değil, önce Meşçanskaya Sokağı’nda oturduk, diye cevap verdi. Ama orası pek karanlık, rutubetli bir yerdi, annem büsbütün hastalandı. Yine de yatağa düşmedi. Ben çamaşırını yıkarken hep ağlardı. Oturduğumuz bodrumda bir yüzbaşının ihtiyar dul karısıyla emekli bir memur vardı. Memur, Tanrı’nın günü eve sarhoş gelir, geceleri bağırıp çağırırdı. Pek korkardım ondan! Annem beni yatağına alır, kollarıyla sımsıkı sarardı, ama memur bağırıp küfrederken kendisi de tir tir titrerdi. Bir gün adam, yüzbaşınınkinin üzerine bastonla yürüyüverdi, kadın da ihtiyardı zavallı. Annem ona acıdı, korumak istedi. O zaman memur, anneme vurdu, ben de ona!</p>

  <p class="normal">Nelli durdu. Bu anı onu coşturmuştu, gözleri parladı. Hikâyeyle son derece ilgilenip gözlerini Nelli’den ayırmayan Anna Andreyevna:</p>

  <p class="normal">— Aman Tanrım! diye bağırdı.</p>

  <p class="normal">Nelli sanki yalnız ona anlatıyormuş gibi:</p>

  <p class="normal">— Annemle hemen sokağa fırladık, diye devam etti. Gündüzdü. Akşama kadar sokakta dolaştık. Ağzımıza bir lokma girmeden dolaştık o gün. Annem hem yürüyor, hem ağlıyordu. Bir kendi kendine konuşuyor, bir bana bir şeyler söylüyordu: “Fakir ol Nelli, zarar yok,” diyordu. “Ben ölünce kimsenin sözüne kulak asma. Yalnız kal, fakir ol, çalış, iş bulamazsan dilen ama, onlara gitme.” Hava kararırken büyük bir caddeden geçiyorduk. Annem birden, “Azorka! Azorka!” diye bağırdı. O anda kocaman, tüysüz bir köpek anneme doğru atıldı, incecik bir sesle, inler gibi havlıyordu. Annemin yüzü korkudan kireç kesildi. Elinde bastonuyla yere bakarak yürüyen uzun boylu bir ihtiyarın ayaklarına kapandı. Dedemdi bu. Kupkuru, zayıf bir adamdı, üstü başı dökülüyordu. Onu ilk kez görüyordum. Dedem de fena halde sarsıldı. yüzü buruştu. Annem ayaklarına sarılınca onu itti, bastonuyla kaldırım taşına vurdu. Sonra hızla uzaklaştı. Azorka yanımızda kaldı, uluyor, annemin yüzünü, ellerini yalıyordu. Sonra dedeme koştu, paltosunun eteğinden yakaladı, geri çekmeye başladı, ama dedem ona bir sopa indirdi. Azorka tekrar bize koştu, fakat dedem çağırınca zavallı uluya uluya arkasından gitti. Annem ölü gibi yatıyordu, çevremize halk birikti, polisler geldi. Ben de bağırıyor, annemi kaldırmaya çalışıyordum. Sonunda kalkıp peşimden geldi. Eve götürdüm onu. Sokaktakiler başlarını sallayarak arkamızdan bakakaldılar.</p>

  <p class="normal">Nelli hem soluk almak, hem kendini biraz toplamak için durdu. Yüzü solmuş, bakışları keskinleşmişti. Artık içinde ne varsa hepsini dökmeye karar verdiği belliydi. Hatta meydan okur gibi bir hali vardı.</p>

  <p class="normal">— Annen babasına hakaret ettiği için o da onu haklı olarak reddetmiş.</p>

  <p class="normal">Nikolay Sergeyiç’in sert, haşin sesinde bir kararsızlık seziliyordu. Nelli, sözünü keserek:</p>

  <p class="normal">— Annem de öyle söyledi, dedi. Yolda bana, “Bu deden Nelli,” diyordu. “Ona karşı geldiğim için bana lanet etti. Bu yüzden Tanrı beni cezalandırıyor.” O günden sonra hep bunu tekrarladı. Ama artık kendinde değilmiş gibi hali vardı...</p>

  <p class="normal">İhmenev ses çıkarmadı. Yavaşça ağlamaya devam eden Anna Andreyevna:</p>

  <p class="normal">— Yeni eve nasıl geçtiniz? diye sordu.</p>

  <p class="normal">— Annem hemen o gece hastalandı. Yüzbaşınınkinin bulduğu Bubnova’nın evindeki odaya taşındık. O da bizimle geldi. Taşınır taşınmaz annem ağırlaştı, üç hafta yattı. Ona ben bakıyordum. Paramız bitti, yüzbaşınınkiyle İvan Aleksandroviç yardım ediyorlardı.</p>

  <p class="normal">— Oturdukları odanın sahibi olan tabutçu, diye açıkladım.</p>

  <p class="normal">— Annem yataktan kalkınca bana hep Azorka’dan bahsetti.</p>

  <p class="normal">Nelli bir an sustu, İhmenev, demin Azorka’nın sözü açıldığında memnun görünmüştü. Yüzünü bizden saklamak ister gibi oturduğu koltukta iki büklüm oldu, yere bakıyordu. Kıza:</p>

  <p class="normal">— Azorka için neler anlattı annen? diye sordu.</p>

  <p class="normal">— Hiç. Hep dedemden söz ediyordu. Hastalığında sayıklarken dedem hiç dilinden düşmüyordu, iyileşmeye başlayınca yine hep eski günlere döndü, işte o aralık Azorka’yı hatırladı. Bir gün şehir dışında sokak çocukları Azorka’nın boynuna ip takıp boğmak için dereye sürüklerken annem hayvanı onlardan satın almış. Dedem köpeği görünce onunla alay etmeye başlamış. Azorka kaçmış. Annem üzülmüş, o kadar ağlamış ki, dedem korkmuş, Azorka’yı bulup getirene yüz ruble vereceğini ilan etmiş. Üçüncü gün Azorka’yı getirmişler. Dedem getirene yüz ruble vermiş, o günden sonra o da Azorka’yı sevmeye başlamış. Hele annem o kadar severmiş ki, onu kendi yatağında yatırırmış. Anlattığına göre Azorka gezginci artistlerin elinde yetişmiş, salta durur, sırtında maymun taşır, tüfekle birtakım numaralar yaparmış... Annem evden gidince dedem Azorka’yı yanında alıkoymuş, hep onunla gezermiş. Bunun için annem köpeği görür görmez dedemin orada olduğunu anlamış.</p>

  <p class="normal">İhmenev galiba Azorka hikâyesinden başka şeyler duymayı ummuştu, gittikçe somurtuyordu, soruları kesilmişti.</p>

  <p class="normal">Anna Andreyevna:</p>

  <p class="normal">— Dedeni bir daha görmediniz mi? diye sordu.</p>

  <p class="normal">— Ben gördüm. Annem iyileşmek üzereyken bir gün sokakta rastladım. Ekmek almaya gidiyordum. Bir de baktım, karşıdan Azorka’yla bir adam geliyor, yüzüne bakınca dedemi tanıdım. Yol vermek için duvara yapıştım. Dedem bana uzun uzun baktı, öyle korkunç bir hali vardı ki ödüm patladı; önümden geçip gitti ama Azorka beni hatırladı ve karşımda sıçrayıp ellerimi yalamaya başladı. Hemen eve koştum ama dayanamadım, bir kere dönüp baktım. Dedem çıktığım bakkala girmişti. Kendi kendime, “Bizi soruyor besbelli,” dedim, daha çok korktum. Eve gelince de anneme, yeniden hastalanmasın diye bunu açmadım. Ertesi gün başımın ağrıdığını bahane ederek bakkala gitmedim. Üçüncü gün gittim, kimseye rastlamadım, korkumdan koşa koşa gidip döndüm. Bir gün sonra, tam köşe başında Azorka ve dedemle burun buruna geldim. Hemen öbür sokağa saptım, dükkâna başka kapıdan girdim ama yeniden onlarla karşılaştım. Dedem karşımda durdu, yine bana uzun uzun baktı, saçlarımı okşadı, sonra elimden tutarak yürümeye başladı. Azorka da kuyruğunu sallaya sallaya peşimizden geliyordu. O zaman dedemin yürürken vücudunu dik tutamadığını, hep bastona dayandığını, ellerinin titrediğini fark ettim. Beni sokak köşesinde çörekle elma satan bir satıcının yanına götürdü, horoz ve balık şekeri, tatlı çörek, bir de elma aldı. Parayı deri cüzdanından çıkarırken elleri öyle titriyordu ki bir beşlik<sup class="calibre2"><a href="../Text/ezilenler_split_053.html#footnote-600-63" id="footnote-600-63-backlink">[63]</a></sup> düşürdü. Alıp verdim, beşliği bana armağan etti, çörekleri de verdi, saçlarımı okşadı ama, yine bir şey söylemedi, ayrılıp gitti. Eve gelince bu sefer anneme hepsini anlattım. Başlangıçta dedemden nasıl korktuğumu, karşılaşmamızı ondan sakladığımı söyledim. Önce inanmadı, sonra öyle sevindi ki, o akşam hep bundan konuştu durdu; uzun uzun sordu, beni öptü, ağladı. Sonunda bana dedemden hiç korkmamamı tembih etti. Dedem beni aradığına göre, elbette seviyordu! Ertesi sabah beni birkaç kere sokağa yolladı, oysa ona dedemin hep akşam üzerleri dolaştığını söylemiştim. Kendisi de uzaktan beni izleyerek bir köşeye saklanıyordu. Öbür gün de aynı şeyi yaptık, ama dedem görünmedi. O günlerde hava yağmurluydu. Annem benimle çıktığı için soğuk aldı, tekrar yatağa düştü. Dedem ancak bir hafta sonra göründü, yine bana çörek ve elma aldı. Ama o sefer de konuşmadı. Benden ayrıldıktan sonra yavaşça peşine takıldım. Aklıma, nerede oturduğunu öğrenip anneme haber vermeyi koymuştum. Dedem beni görmesin diye sokağın karşı yanına geçtim, uzaktan kolluyordum. Evi çok uzaktaydı, öldüğü ev değil. Gorohova Sokağı’nda büyük bir evin dördüncü katında oturuyordu. Bunları öğrenirken eve geç kaldım tabii. Annem, nerede olduğumu bilmediği için fena halde korkmuştu. Söyleyince pek sevindi, hemen ertesi gün dedeme gitmeye niyetlendi. Ama sabah düşünüp taşındıktan sonra cesaret edemedi. Tam üç gün, gideyim mi gitmeyeyim mi diye kararsızlık içinde kaldı. Sonunda da gitmedi. Beni yanına çağırarak, “Hastayım, gidemem Nelli,” dedi. “Dedene bir mektup yazdım. Al onu götür. Mektubu okuyunca ne diyeceğine, ne yapacağına iyice dikkat et. Ayaklarına kapan, ellerine sarıl, anneni bağışlaması için yalvar.” Çok ağladı, çıkarken beni öptü, kutsadı, dua etti, benim de ikonanın önünde diz çökmemi söyledi. Çok hasta olduğu halde sokak kapısına kadar uğurladı beni. Dönüp geriye bakınca hâlâ arkamdan baktığını gördüm... Dedemin kapısında sürgü olmadığı için, kapıyı açıp girdim. Masada ekmekle patates yiyordu. Azorka karşısında durmuş, kuyruğunu sallayarak onu seyrediyordu. Dedemin o evinde de pencereler basık, karanlıktı. Odada masayla bir tek sandalyeden başka şey yoktu. Tek başına oturuyordu. Ben girince besbelli korkudan yüzü kireç kesildi, titremeye başladı. Ama ben de korktum, hiç ses çıkarmadan mektubu masaya koydum. Bunu görünce dedem son derece öfkelendi. Yerinden fırladığı gibi sopasını kaptı, kaldırdı ama vurmadı, yalnız kolumdan beni dışarı itti. Daha birinci basamağı inmeden kapıyı tekrar açarak hiç dokunmadığı mektubu peşimden fırlattı. Eve dönüp anneme hepsini olduğu gibi anlattım. Kadıncağız tekrar yatağa düştü...</p>
</body>
</html>
