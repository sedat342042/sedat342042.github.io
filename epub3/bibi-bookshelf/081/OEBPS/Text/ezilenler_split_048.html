<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_47">VI</h2>

  <p class="normal">Alyoşa, Nataşa’ya haber vermek için buluşmadan bir saat önce gelmişti. Ben tam Katya’nın arabası evin kapısında durduğu an geldim. Katya’nın yanında ihtiyar Fransız nedimesi vardı. Kadın uzun bir kararsızlıktan sonra Katya’nın yalvarmalarına dayanamayarak onu götürmeye, hatta yukarı yalnız başına çıkmasına razı olmuştu. Sadece randevuda Alyoşa’nın bulunmasını şart koşmuştu, kendisi arabada bekleyecekti. Katya bana seslendi, arabadan inmeden Alyoşa’yı çağırmamı rica etti.</p>

  <p class="normal">Nataşa’yı gözyaşları içinde buldum, Alyoşa da ağlıyordu. Nataşa, Katya’nın geldiğini duyunca ayağa kalkarak gözlerini sildi, sonra heyecanlı bir tavırla kapının önünde durdu. O sabah beyazlar giymişti. Koyu lepiska saçlarını dümdüz tarayarak ensesinde iri bir topuz halinde toplamıştı. Bu saç biçimini çok severdim. Onlarda kaldığımı gören Nataşa, misafirleri birlikte karşılamamızı rica etti.</p>

  <p class="normal">Merdivenlerden çıkan Katya:</p>

  <p class="normal">— Bu zamana kadar gelemedim, diyordu. İyice göz hapsine aldılar beni. Madam Albert’i kandırana kadar iki hafta uğraştım. Sonunda razı edebildim. Ama size de aşkolsun İvan Petroviç, bir kerecik olsun uğramadınız. Hoş ben de yazamadım ya, içimden gelmedi. Mektupla ne anlatabilirsin? Oysa sizi görmeye öyle ihtiyacım vardı ki. Tanrım, kalbim nasıl da çarpıyor!</p>

  <p class="normal">— Merdiven pek dik de, dedim.</p>

  <p class="normal">— Öyle... merdiven de... Ne dersiniz, Nataşa bana darılmaz mı?</p>

  <p class="normal">— Yo, neden darılsın?</p>

  <p class="normal">— Tabii... neden darılsın? Zaten şimdi kendim görürüm, ne diye soruyorum?..</p>

  <p class="normal">Koluna girdim. Sararmıştı. Sanırım iyice çekiniyordu. Son dönemeçte soluk almak için durdu ama, yüzüme baktıktan sonra vazgeçti, kararlı adımlarla çıkmaya devam etti.</p>

  <p class="normal">Kapıda yeniden durdu. Bana: “Dosdoğru girip ona, ‘Size o kadar güvenim var ki korkusuzca geldim!’ derim diye fısıldadı. Hem bunları ne diye söylüyorum sanki, Nataşa’nın eşsiz, asil bir insan olduğundan eminim. Öyle değil mi?”</p>

  <p class="normal">Suçluymuş gibi çekine çekine girdi, bakışını Nataşa’ya dikti. Öteki bu bakışa gülümseyerek karşılık verdi. Bunun üzerine Katya ona hızlı adımlarla yaklaştı, ellerinden tutarak dolgun dudaklarını uzattı, dudaklarından öptü, Nataşa’yla konuşmaya başlamadan ciddi, hatta sert bir tavırla Alyoşa’ya döndü, bizi yarım saat kadar yalnız bırakmasını söyledi.</p>

  <p class="normal">— Gücenme Alyoşa, bunu, duyman gerekmeyen önemli, ciddi şeyler konuşacağım için istiyorum, diye ekledi. Hadi sözümü dinle, çık. Ama siz kalın İvan Petroviç. Bütün konuşmamızı dinlemeniz gerek.</p>

  <p class="normal">Alyoşa odadan çıkınca Nataşa’ya dönerek:</p>

  <p class="normal">— Oturalım, dedi. Ben de şöyle karşınıza geçeyim. Önce size iyice bakmak istiyorum.</p>

  <p class="normal">Nataşa’nın tam karşısına geçerek bir süre gözlerini ayırmadan ona baktı. Nataşa elinde olmadan gülümsedi.</p>

  <p class="normal">Katya:</p>

  <p class="normal">— Zaten resminizi gördüm, dedi. Alyoşa gösterdi.</p>

  <p class="normal">— Nasıl, bana benziyor mu bari?</p>

  <p class="normal">Katya kesin, ciddi bir tavırla:</p>

  <p class="normal">— Siz aslında daha güzelsiniz, diye cevap verdi. Daha güzel olduğunuzu tahmin etmiştim zaten.</p>

  <p class="normal">— Sahi mi? Ben de sizden gözlerimi ayıramıyorum.</p>

  <p class="normal">— Yok canım! Nerem güzel benim?..</p>

  <p class="normal">Katya titreyen eliyle Nataşa’nın elini tutarak:</p>

  <p class="normal">— Canım kardeşim! dedi.</p>

  <p class="normal">Sonra karşılıklı birbirlerini seyre dalarak sustular. Katya sessizliği bozdu:</p>

  <p class="normal">— Meleğim, topu topu yarım saatimiz var. Bunu da Madam Albert’den koparana kadar akla karayı seçtim. Konuşacaklarım epeyce... Önce şunu sormak istiyorum, zorunlu bu. Şey... Alyoşa’yı çok mu seviyorsunuz?</p>

  <p class="normal">— Evet, çok!</p>

  <p class="normal">Katya hafifçe fısıldayarak:</p>

  <p class="normal">— Şu halde... Alyoşa’yı çok seviyorsanız mutlu olmasını istersiniz, diye ekledi.</p>

  <p class="normal">— Tabii.</p>

  <p class="normal">— Güzel, bir de şu var. Ben onu mutlu edebilir miyim? Onu elinizden aldığım için böyle konuşmaya hakkım var mı? Sizinle daha mutlu olacağını tahmin ediyorsanız, buna karar verirsek... o zaman...</p>

  <p class="normal">Nataşa, yavaşça:</p>

  <p class="normal">— Karar verildi Katya’cığım, bunu siz de görüyorsunuz, dedi ve başını eğdi. Konuşmakta güçlük çektiği belliydi.</p>

  <p class="normal">Görünüşte Katya, Alyoşa’nın mutluluğunu kimin sağlayacağı, çekilmenin kime düşeceği üzerine uzun uzun konuşmaya hazırlanmıştı. Ama Nataşa’nın verdiği cevaptan her şeyin çoktan halledildiğini, konuşacak söz kalmadığını anladı. Güzel dudakları yarı açık, Nataşa’nın eli hâlâ elinde, şaşkınlık ve hüzünle ona bakıyordu.</p>

  <p class="normal">Nataşa, birden:</p>

  <p class="normal">— Siz de onu çok seviyorsunuz, değil mi? diye sordu.</p>

  <p class="normal">— Evet. Bir şey daha var, zaten bunu öğrenmeye gelmiştim. Bana onu niçin sevdiğinizi söyleyebilir misiniz?</p>

  <p class="normal">Nataşa acı bir sabırsızlıkla:</p>

  <p class="normal">— Bilmiyorum, diye yanıt verdi.</p>

  <p class="normal">— Sizce Alyoşa zeki bir insan mıdır?</p>

  <p class="normal">— Hayır, ama onu seviyorum işte.</p>

  <p class="normal">— Ben de öyle. Ona acıyor gibiyim.</p>

  <p class="normal">— Ben de.</p>

  <p class="normal">— Ne yapmalı şimdi? Hem sizi benim için nasıl bırakabildi anlamıyorum! Buraya gelip sizi görünce akıl erdiremedim.</p>

  <p class="normal">Nataşa yere baktı cevap vermedi. Katya da bir aralık konuşmadı, sonra birden doğrularak Nataşa’yı kucakladı. Birbirlerine sarılarak ağlamaya başladılar. Katya, Nataşa’yı bırakmadan koltuğunun kenarına oturmuş, ellerini öpüyordu. Ağlayarak:</p>

  <p class="normal">— Sizi ne kadar sevdiğimi bilseniz! dedi. Kardeş olalım, her zaman mektuplaşalım... sizi daima seveceğim, çok... çok seveceğim...</p>

  <p class="normal">— Size haziranda evleneceğimizden söz açtı mı? diye sordu Nataşa.</p>

  <p class="normal">— Razı olduğunuzu söyledi. Ama bu sırf onu avutmak içindi, değil mi?</p>

  <p class="normal">— Elbette.</p>

  <p class="normal">— Anladım ben. Onu çok seveceğim Nataşa, size hepsini yazacağım. Yakında kocam olacak, gidiş öyle. Bizimkiler de hep bunun sözünü ediyorlar. Kuzum Nataşa’cığım, sonradan... evinize dönecek misiniz?</p>

  <p class="normal">Nataşa ses çıkarmadı, genç kızı sessizce öptü.</p>

  <p class="normal">— Mutlu olun!</p>

  <p class="normal">— Siz de... siz de!</p>

  <p class="normal">O sırada kapı açıldı, Alyoşa içeri girdi. Yarım saat bekleyememişti, bekleyecek halde değildi. Kucak kucağa ağlayan Nataşa ile Katya’yı görünce acıyla ezilerek önlerinde diz çöktü.</p>

  <p class="normal">— Niye bu kadar üzülüyorsun? dedi Nataşa. Benden ayrılacağın için mi? Değer mi canım, hazirana doğru dönecek değil misin?</p>

  <p class="normal">Katya, Alyoşa’yı avutmak için, gözyaşları arasında:</p>

  <p class="normal">— Hem düğününüz de o zaman, diye atıldı.</p>

  <p class="normal">— Seni bırakamam, bir gün bile senden ayrılamam Nataşa! Ölürüm sensiz. Benim için ne kadar değerli olduğunu bilemezsin. Hele şimdi.</p>

  <p class="normal">Nataşa ansızın heyecanlandı:</p>

  <p class="normal">— Bak ne yaparsın, dedi. Kontes Moskova’da birkaç gün kalacak mı?</p>

  <p class="normal">— Evet. bir hafta kadar, diye Katya cevap verdi.</p>

  <p class="normal">— Bir hafta! Güzel. Sen onları yarın Moskova’ya götürürsün, bu bir gün sürer, sonra hemen buraya dönersin. Onlar Moskova’dan hareket etmeye hazırlanırken biz bir aylık ayrılığımız için vedalaşırız sonra sen tekrar Moskova’ya gidersin.</p>

  <p class="normal">Katya, Nataşa’yla bakışıp heyecanla:</p>

  <p class="normal">— Evet, evet... dedi. Hiç değilse birlikte birkaç gün daha geçirmiş olursunuz!</p>

  <p class="normal">Alyoşa’nın yeni planı nasıl taşkın bir sevinçle karşıladığını anlatamam. Hemen o anda avuntu buldu, yüzü sevinçle parladı. Nataşa’ya sarılıyor, Katya’nın ellerini öpüyor, beni kucaklıyordu. Nataşa hüzünlü bir gülümsemeyle onu seyrediyordu. Fakat Katya dayanamadı, kıvılcım gibi parlayan bakışlarını bana çevirerek kalktı, Nataşa’yı kucakladı. Tam o sıra Fransız mürebbiyesi gönderdiği uşakla, yarım saatlik iznin bittiğini hatırlattı.</p>

  <p class="normal">Nataşa doğruldu. Karşı karşıya durmuş, el ele tutuşarak içlerinde kalanları bakışlarıyla tamamlamak ister gibiydiler.</p>

  <p class="normal">Katya:</p>

  <p class="normal">— Artık bir daha görüşemeyeceğiz, değil mi Nataşa? dedi.</p>

  <p class="normal">— Hiçbir zaman Katya.</p>

  <p class="normal">— Vedalaşalım öyleyse.</p>

  <p class="normal">Kucaklaştılar. Katya, acele acele:</p>

  <p class="normal">— Bana lanet etmeyin, diye fısıldadı. Ben her zaman... emin olun... mutlu olacak...</p>

  <p class="normal">Alyoşa’nın koluna girerek:</p>

  <p class="normal">— Gidelim Alyoşa, dedi, eve götür beni. Nataşa acı ve heyecandan bitkin haldeydi. Onlar çıkınca:</p>

  <p class="normal">— Haydi sen de beraber git Vanya! dedi. Hem şimdilik dönme. Bu akşam sekize kadar Alyoşa bende kalacak. Gece oturamaz, gider. Yalnız kalacağım... Dokuzda gel lütfen!</p>

  <p class="normal">Saat dokuzda Nelli’yi (kırık fincan meselesinden sonra) Aleksandra Semyonovna’ya bırakarak Nataşa’ya geldiğim zaman onu yalnız buldum. Beni sabırsızlıkla bekliyordu. Mavra semaveri getirdi. Nataşa çayımı koyup kanepeye geçti. Bana yanında yer gösterdi. Sonra, gözlerini bana dikerek:</p>

  <p class="normal">— İşte hepsi bitti, dedi.</p>

  <p class="normal">Bakışını hiç unutamam.</p>

  <p class="normal">— Aşkımız böyle bitti işte. Yarım yıllık bir hayat! Ama ömrümün sonuna kadar...</p>

  <p class="normal">Elimi sıktı. Avucu ateş gibiydi. Sıcak bir şey içip yatağa girmesi için yalvardım.</p>

  <p class="normal">— Peki Vanya’cığım, peki, hemen yatarım. Bırak da biraz içimi dökeyim, aklım başıma gelsin. Dayak yemişe döndüm. Yarın son defa göreceğim onu, saat dokuzda, son defa!</p>

  <p class="normal">— Ateşin var Nataşa, birazdan titreme nöbeti gelir. Kendine acı biraz.</p>

  <p class="normal">— Olsun. O gidince şu yarım saat içinde seni beklerken neler düşündüğümü, kendi kendime neler sorduğumu biliyor musun? Onu sevip sevmediğimi, bunun ne biçim aşk olduğunu soruyordum. Gülüyorsun, değil mi Vanya, bunu sormak ancak şimdi aklıma geldi!</p>

  <p class="normal">— Üzme kendini Nataşa...</p>

  <p class="normal">— Sonunda bir karara vardım. Onu dengim olarak bir erkeğe beslenen duygularla sevmiyordum. Hemen hemen bir anne gibi seviyordum. Öyle sanırım ki sevişenler arasında böyle bir aşka rastlanmamıştır, ne dersin?</p>

  <p class="normal">Nataşa’ya kuşkuyla bakıyor, humma nöbeti geçirmesinden korkuyordum. Sanki bilinmeyen bir güce kendini kaptırmıştı, bambaşka bir konuşma ihtiyacının etkisi altındaydı. Cümleleri bağlantısızdı, söylediği kelimelerin bazıları hiç anlaşılmıyordu. Çok korkmuştum.</p>

  <p class="normal">Nataşa:</p>

  <p class="normal">— Benimdi, diye devam etti. Aşağı yukarı ilk karşılaşmamızdan beri, bir an önce benim olması için yenilmez bir arzu duyuyordum... Benim olsun, kimseye bakmasın, benden başka kimseyi görmesin istiyordum. Demin Katya çok doğru söyledi, onu acır gibi seviyordum, içimde, hele yalnız kaldığım zaman azap derecesinde zorlu bir arzu uyanıyordu... Onun hep son derece mutlu olmasını isterdim. Yüzüne, yüzündeki o ifadeyi bilirsin ya, heyecan duymadan bakamıyordum; hiç kimsede böyle bir yüz ifadesi yoktur! Gülse buz kesilip tir tir titriyordum; doğru söylüyorum!</p>

  <p class="normal">— Dinle beni Nataşa...</p>

  <p class="normal">Sözümü kesti:</p>

  <p class="normal">— Herkes, sen de öyle, iradesizin... çocuk kafalının biri olduğunu söylüyordunuz. Oysa ben, inanır mısın, en çok bu hallerini seviyordum. Ama yalnız bunlar için mi seviyordum, bilmem. Olduğu gibi seviyordum işte. Kim bilir, belki başka türlü, güçlü, karakter sahibi, kafalı bir adam olsa böyle sevemezdim. Hatırlar mısın, üç ay önce onunla kavga etmiştik. Neydi o kadının adı? Minna mı ne... O kadına gitmişti. Öğrenip izledim. O sıralar duyduğum acıyı unutamam ama aynı zamanda içimde neredeyse bir hoşnutluk vardı... neden bilmiyorum... Eğlendiğini bilmekten desem değil. Şey, sanki büyüdüğüne, büyükler arasına karışıp artık onun da kadınlara, Minna gibilere gitmeye başlamasına seviniyordum! Ben de... Ah o kavgalar ne zevkliydi! Hele sonraları onu bağışlarken... Canım sevgilim!</p>

  <p class="normal">Yüzüme bakarak tuhaf tuhaf güldü. Sonra daldı, sanki bir şeyler hatırlamaya çalışıyordu. Böylece uzun zaman, dudaklarında bir gülümsemeyle geçmişi hatırlamaya devam etti:</p>

  <p class="normal">— Bayılırdım onu bağışlamaya. Bilir misin, beni yalnız bıraktığı zamanlar odamda kendi kendime dolaşıp üzülürken bazen, “Bana karşı ne kadar suçlu olursa o kadar iyi...” diye düşünürdüm. Tuhaf değil mi, onu hep gözümün önünde küçük bir çocuk olarak canlandırıyorum. Sanki başını dizime koyup uyukluyor. Ben de elimle yavaşça saçlarını okşuyorum... Yanımda olmadığı zamanlar hep bu hayalle oyalanıyorum...</p>

  <p class="normal">Birden konuyu değiştirerek:</p>

  <p class="normal">— Şu Katya ne şeker şey, değil mi Vanya? diye ekledi.</p>

  <p class="normal">Bana, acı duymak ihtiyacıyla yarasını isteyerek deşiyormuş gibi geldi... İnsan yüreği büyük kayıplar karşısında çoğu zaman bu ihtiyacı duyar!</p>

  <p class="normal">— Katya onu mutlu eder sanırım, diye devam etti. Azimli kız, kendine güvenerek konuşuyor. Alyoşa’yı ciddiye alarak onunla hep ağırbaşlı konulardan söz açıyor. Oysa kendisi de çocuk daha! Şeker kız! Varsın mutlu olsunlar. Olsunlar, olsunlar!</p>

  <p class="normal">Birden hıçkırıklı gözyaşlarına boğuldu. Yarım saatten uzun bir süre kendine gelemedi.</p>

  <p class="normal">Meleğim Nataşa! O akşam acılı olduğu halde üzüntülerimle ilgilenecek gücü bulmuştu. Biraz yatıştığını, daha doğrusu yorgun düştüğünü görünce aklını başka konuya çekmek için Nelli’den söz açtım... O akşam Nataşa’dan geç ayrıldım, uyuyana kadar başında kaldım. Çıkarken Mavra’ya hasta hanımının yanından ayrılmamasını tembihledim.</p>

  <p class="normal">Eve giderken, yolda:</p>

  <p class="normal">— Aman, bir an önce bitse bunlar! diyordum. Ne olacaksa bir an önce olsun, bitsin bu azap!</p>

  <p class="normal">Sabah tam dokuzda Nataşa’daydım. Benimle birlikte Alyoşa da... vedalaşmaya geldi. O sahneden uzun uzun söz açmayacağım, aklıma getirmek bile istemiyorum. Nataşa kendine hâkim olmaya, elinden geldiği kadar neşeli, kayıtsız görünmeye çalışıyor ama başaramıyordu. Heyecanlı bir hareketle Alyoşa’ya sarıldı, onu kolları arasında olanca gücüyle sıktı. Pek az konuştuğu halde, acı ve çılgınlık dolu bakışını uzun süre yüzünden ayırmıyordu. Her sözünü sindirmek ister gibi dinlediği halde, sanırım söylediklerinin hiçbirini anlamıyordu. Hatırlıyorum, Alyoşa ondan af diliyordu. Sevgisiyle karşısına çıkmasını, son zamanda ihanetleriyle küçük düşürmesini, Katya’ya sevgisini, onlarla birlikte gidişini bağışlaması için yalvarıyordu... Kesik kesik, gözyaşlarına boğularak konuşuyordu. Arada bir Nataşa’yı avutmak için sadece bir ay, çok çok beş haftalığına gittiğini söylüyordu. Yazın gelir gelmez evleneceklerdi, buna babası da razı olacaktı. Hem en önemlisi, öbür gün Moskova’dan döndükten sonra tam dört günü birlikte geçireceklerdi. Şu halde şimdiki ayrılık sadece bir günlüktü...</p>

  <p class="normal">İşin garibi, doğru söylediğine, öbür gün Moskova’dan gerçekten döneceğine inanıyordu... Bu böyleyken neden ağlayıp üzülüyordu ki?</p>

  <p class="normal">Sonunda saat on biri çaldı. Kalkması için onu güçlükle kandırdım. Moskova treni tam on ikide hareket ediyordu. Bir saatleri kalmıştı. Nataşa’nın sonradan anlattığına göre, Alyoşa’nın yüzüne son olarak nasıl baktığını hatırlamıyordu. Kendisini kutsayarak öpüşünü, sonra da yüzünü elleriyle kapayıp odadan kaçışını hâlâ unutamadım. Alyoşa’yı arabaya kadar ben götürmeseydim mutlaka geri döner, dünyada aşağı inmezdi.</p>

  <p class="normal">Merdivende:</p>

  <p class="normal">— Bütün umudum sende, diyordu. Sana karşı çok kusur işledim Vanya, dostum. Hiçbir zaman sevgini kazanamadım. Yine de bana sonuna kadar kardeşliğini göster, onu sev, bırakma. Her şeyi en ince ayrıntılarına kadar yaz. Mektuba bol haber sığsın diye ince ince yaz. Öbür gün mutlaka buradayım, mutlaka! Sen asıl daha sonra, ben gidince yaz.</p>

  <p class="normal">Arabaya bindirdim. uzaklaşırken:</p>

  <p class="normal">— Öbür gün görüşürüz! diye bağırdı. Mutlaka geleceğim!</p>

  <p class="normal">Nataşa’nın yanına çıkarken kalbim duracak gibiydi. Onu odanın ortasında, kollarını kavuşturmuş dururken buldum. Beni tanımıyormuş gibi şaşkın şaşkın süzdü. Saçları karışmış, bir yana sarkmıştı. Donuklaşan bakışı hep bir noktaya dikiliydi. Mavra sersemlemiş, kapının eşiğinden korkuyla ona bakıyordu.</p>

  <p class="normal">Nataşa’nın gözleri birden parladı. Bana döndü:</p>

  <p class="normal">— Aaa, sen misin? Sen ha? Yalnız sen kaldın... Ondan nefret ediyordun, ona olan sevgimi hiçbir zaman çekemedin. Yine lanet yağdıran babamın evine götürmek için beni kandırmaya mı çalışacaksın? Bunların hepsini dünden, daha iki ay öncesinden biliyordum! İstemem, istemem! Ben de onlara lanet ediyorum!.. Git buradan, defol! Gözüm görmesin seni! Çekil, yıkıl karşımdan!</p>

  <p class="normal">Nataşa’nın kendinde olmadığını, beni görmekten çılgınca bir öfke duyduğunu anladım. Bunun böyle olması gerektiğinin de farkındaydım, dışarı çıkmamın daha doğru olacağını düşündüm. Merdivenin ilk basamağına oturarak beklemeye başladım. Arada bir kalkıp kapıyı açıyor, Mavra’dan haber alıyordum. Kadıncağızın ağlamaktan başka iş yaptığı yoktu.</p>

  <p class="normal">Bir buçuk saat kadar böyle geçti. O aralık neler çektiğimi anlatamam. Kalbim duracak gibi oluyor ve sonsuz bir azap içinde sızlıyordu. Birden kapı açıldı, Nataşa, başında şapkası, sırtında pelerini, merdivene fırladı. Kendinden geçmiş bir hali vardı. Sonraları bunu belli belirsiz hatırlarken, o anda nereye, niçin gitmek istediğinin farkında olmadığını söylüyordu.</p>

  <p class="normal">Yerimden kalkıp kaçacak vakit bulamadım. Nataşa o an beni gördü, karşımda hareketsiz kaldı. Sonraları, “Birden kafama dank etti!” diye anlatıyordu. “Deli, acımasız kadın, böyle bir dostu, kardeşi, kurtarıcıyı kovabildin sen! Bunca hakaretten sonra, o zavallı halinde merdivende oturup seni çağırmamı beklediğini görünce... Ah Tanrım! O anda ne hale geldiğimi bir bilsen Vanya! Kalbime bıçak saplandı sanki...”</p>

  <p class="normal">Ellerini bana doğru uzatarak:</p>

  <p class="normal">— Vanya! Burada mısın Vanya! diye bağırdı, kollarımın arasına düştü.</p>

  <p class="normal">Kucaklayarak içeri götürdüm. Bayılmıştı. “Ne yapmalı?” diye düşündüm. “Kesinlikle humma nöbeti gelecek!”</p>

  <p class="normal">Doktor çağırmaya karar verdim, hastalığı önlemek gerekiyordu. Hemen bizim ihtiyar Alman aklıma geldi, saat ikiye kadar evde bulunurdu. Mavra’ya, Nataşa’nın başucundan ayrılmamasını, kalkmasına izin vermemesini sıkıca tembih ettikten sonra doktora koştum. Tanrı yardım etti, az daha gecikseydim ihtiyarı evde yakalayamayacaktım. Sokakta karşılaştık. Ne olduğunu sormasına vakit bırakmadan arabaya bindirdim, yola çıktık.</p>

  <p class="normal">Gerçekten Tanrı yardım etti! Doktorla birlikte vakitlice yetişmeseydik belki kızın hayatına mal olacak bir olayla karşılaşacaktık. Gidişimden bir çeyrek saat geçmeden Prens gelmişti. Yolcuları uğurlayıp doğruca istasyondan dönüyordu. Besbelli bu ziyareti çoktandır tasarlamış, hazırlamıştı. Nataşa’nın sonradan anlattığına göre, Prens’i görünce hiç şaşkınlık duymamıştı. “Zaten kafam karışıktı,” diyordu.</p>

  <p class="normal">Prens karşısına geçmiş, şefkatli, acıyan gözlerle ona bakmaya başlamışta. Sonra içini çekerek:</p>

  <p class="normal">— Kederinizi anlıyorum yavrum, demişti. Bu anın size ne kadar acı geleceğini biliyordum. Bu yüzden sizi ziyaret etmeyi borç bildim. Alyoşa’dan vazgeçmekle onun mutluluğuna hizmet ettiğinizi bilerek avunun. Zaten bu yüce davranışa kendiniz karar verdiğinize göre, herhalde anlamını benden daha iyi kavramışsınızdır.</p>

  <p class="normal">Nataşa: “Oturup dinliyordum ama, önce sözü nereye getirmek istediğini pek kavrayamamıştım,” diye devam etti. “Yalnız onu dikkatli dikkatli süzdüğümü hatırlıyorum. Elimi tutup sıkmaya başladı. Sanırım bundan pek hoşlanmıştı. O kadar kendimde değildim ki, elimi çekmek aklımdan geçmiyordu.”</p>

  <p class="normal">— Alyoşa’yla evlenseydiniz zamanla sizden nefret edeceğini anladınız tabii, dedi. Bunu sezip hükmünüzü verecek kadar asilsiniz... Ama buraya sizi övmek için gelmedim. Size, bundan sonra hiçbir yerde benden daha iyi bir dost bulamayacağınızı söylemek istiyorum. Halinizi anlıyor, size acıyorum. Bu işe elimde olmadan karıştım, babalık ödevimi yerine getiriyorum. Asil kalbinizin bunu anlayıp bağışlayacağından eminim... Bu durumun bana sizden daha ağır geldiğine inanın!</p>

  <p class="normal">— Yeter Prens, rahat bırakın beni!</p>

  <p class="normal">— Hayhay, hemen gideceğim. Yalnız sizi öz kızım gibi sevdiğimi bilin ve arada bir sizi görmeme izin verin. Artık bundan sonra beni babanız sayın. Size yararlı olmak için elimden gelen hiçbir şeyi esirgemeyeceğim.</p>

  <p class="normal">Nataşa tekrar:</p>

  <p class="normal">— Hiçbir isteğim yok, beni rahat bırakın! diye sözünü kesti.</p>

  <p class="normal">— Gururlusunuz, biliyorum... Ama ben içten konuşuyorum. Şimdi ne yapmak fikrindesiniz? Ailenizle barışmayı düşünüyor musunuz? Çok iyi olurdu ama, yazık ki babanız hak tanımayan, kibirli, müstebit adamın biri. Kusura bakmayın, açık konuşuyorum. Evinizde sade acı sitemlerden, yeni acılardan başka bir şey bulamayacaksınız... Oysa kimseye muhtaç olmamalısınız. Sizi düşünmek, size kanat germek benim için kutsal bir ödevdir. Alyoşa sizi bırakmamam, dostunuz olmam için yalvarmıştı. Size benden başka bağlı olanlar da var. Kont N.’yi tanıtmama izin verirsiniz umarım. Bu iyi yürekli adam akrabamız sayılır, bütün ailemizin koruyucusudur. Alyoşa’ya pek çok iyiliği dokundu. Alyoşa onu çok sever ve sayar. Kudretli, nüfuzlu bir adam. İhtiyar olduğu için sizin gibi bir genç kızın onu evinde kabul etmesinde hiç mahzur yok. Ona sizden söz açmıştım. Size bir iş bulabilir. Hem isterseniz akrabalarından bir hanımefendinin evinde çok güzel bir yer de sağlayabilir... Kont’a daha önceden, hem açık olarak meselemizi anlatmıştım. Bir an önce size iyilik etmek için sabırsızlanıyor, hemen tanışmak istiyor... Her iyiyi, güzeli takdir eden, eli açık, saygıdeğer, herkesin onurunu korumasını bilen bir ihtiyar. Pek yakın bir geçmişte babanıza karşı bir meselede son derece asil davrandı.</p>

  <p class="normal">Nataşa kırbaç yemiş gibi doğruldu. Artık Prens’in ne demek istediğini anlıyordu.</p>

  <p class="normal">— Rahat bırakın beni, gidin buradan, hemen gidin! diye bağırdı.</p>

  <p class="normal">— İyi ama, Kont’un babanıza da faydası dokunabileceğini unutmayın yavrum...</p>

  <p class="normal">— Babam sizden hiçbir şey kabul etmez! Hâlâ gitmeyecek misiniz buradan?</p>

  <p class="normal">— Tanrım, ne kadar sinirli ve güvensizsiniz. Bunu ne sebeple hak ettim acaba?</p>

  <p class="normal">Prens kuşkulu bir bakışla çevresini süzdükten sonra cebinden büyücek bir paket çıkardı.</p>

  <p class="normal">— Yine de izninizle, size karşı ilgimi ve özellikle bu konuda öğüt veren Kont N.’nin ilgisini ispat etmek için bunu şuracığa bırakayım. Pakette on bin ruble var.</p>

  <p class="normal">Nataşa’nın öfkeyle yerinden fırladığını görünce telaşla:</p>

  <p class="normal">— Durun canım, sonuna kadar dinleyin beni, dedi. Babanız davayı kaybetti, ben kazandım. Bu on bin rubleyi tazminat olarak...</p>

  <p class="normal">— Defolun! Paranızla birlikte defolun buradan! İçyüzünüzü iyice anladım artık. Ah alçak, alçak, adi adam.</p>

  <p class="normal">Prens öfkeden sapsarı kesilerek yerinden kalktı.</p>

  <p class="normal">Besbelli zemini zamanı yoklamak, durum hakkında fikir edinmek için gelmişti; parasız pulsuz, üstelik kimsesiz kalan Nataşa’ya on bin rublenin yapacağı etkiye güveniyordu belki de. Alçak, utanmaz adam için şehvet düşkünü ihtiyar Kont N.’ye bu çeşit hizmette bulunmak yeni bir şey değildi. Nataşa’dan nefret ediyordu ve işin istediği gibi yürümediğini görünce ağız değiştirdi. Az da olsa ardımdan atıp tutmak zevkinden kendini yoksun bırakamıyordu; hakaret dolu sözlerinin etkisini bir an önce görmek için sabırsızlanıyordu sanki.</p>

  <p class="normal">— Bu kadar öfkelenmek doğru değil şekerim, dediği zaman sesi hazdan hafifçe titriyordu. Hiç iyi değil. Sizi korumayı teklif ediyorlar, kalkmış burun kıvırıyorsunuz. Bana şükran borçlu olduğunuzun farkında değilsiniz galiba. Baştan çıkarıp soyduğunuz gencin babası olarak sizi çok önce ıslahevine gönderebilirdim ama, yapmadım... Ha ha ha!</p>

  <p class="normal">Tam o sırada doktorla içeri giriyorduk. Mutfaktan odadaki sesler kulağıma geldi. Doktoru bir an durdurarak Prens’in son sözlerini iyice duydum. Ardından o iğrenç kahkahası, Nataşa’nın acı “Aman Tanrım!” çığlığı kulağıma geldi. Kapıyı iterek içeri daldım, Prens’in üstüne atıldım.</p>

  <p class="normal">Suratına tükürerek, yanağına var gücümle bir tokat yapıştırdım. Üstüme çullanacak oldu, ama iki kişi geldiğimizi görünce kurtuluşu kaçmakta buldu. Kaçarken masadaki para destesini almayı da unutmadı! Mutfak masasından kaptığım oklavayı arkasından fırlattım... Odaya dönünce Nataşa’yı sinir nöbeti içinde doktorun kollarından kurtulmaya çalışırken buldum. Hayli zaman uğraşarak yatıştırıp yatağına yatırdık.</p>

  <p class="normal">Korkudan bayılacak gibiydim.</p>

  <p class="normal">— Doktor! Nesi var?</p>

  <p class="normal">— Şimdilik söyleyemem, durumunu iyice gözden geçirmeliyim. Hastanın genel durumunu pek beğenmiyorum. Beyin hummasına kadar gidebilir... Biz elimizden gelen tedbirleri alalım da...</p>

  <p class="normal">Birden aklıma başka bir şey geldi. Doktora Nataşa’nın yanında iki üç saat kalması için yalvardım. Razı eder etmez eve koştum.</p>

  <p class="normal">Nelli asık suratla bir köşeye büzülmüş, sinirli sinirli oturuyordu. Bana tuhaf tuhaf baktı, kırılmıştı galiba.</p>

  <p class="normal">Kanepeye oturarak onu kucağıma aldım, hararetle öptüm. Nelli kızardı.</p>

  <p class="normal">— Nelli yavrum, dedim. Bize iyilik etmek, hepimizi zor bir durumdan kurtarmak ister misin?</p>

  <p class="normal">Şaşkınlıkla baktı.</p>

  <p class="normal">— Bütün umudum sende Nelli. Dinle beni. Bir baba var, gördün onu, tanırsın. Kızına lanet etmiş. Dün kızının yerine seni almak için buraya gelmişti. Nataşa’yı da (onu sevdiğini söylüyordun) babasının evini bırakmasına sebep olan sevdiği adam terk etti. Prens’in oğluydu. Hani bir gece ben yokken buraya gelen adam... Korkundan dışarı kaçmış, sonra hastalanmıştın. Tanıyorsun onu, değil mi? Kötü bir adamdır o!</p>

  <p class="normal">— Evet, tanıyorum.</p>

  <p class="normal">— Çok, çok kötü bir adam. Nataşa’ya, oğlu onunla evlenmek istiyor diye düşman kesildi. Alyoşa bugün yolculuğa çıktı, Prens hemen arkasından Nataşa’ya koştu. Ona hakaret etti, ıslahevine göndermekle korkuttu. Kızcağızı alaya aldı. Söylediklerimi anlıyor musun Nelli?</p>

  <p class="normal">Nelli’nin bakışları bir an parladı, ama hemen başını önüne eğdi. Duyulur duyulmaz bir sesle, kısaca:</p>

  <p class="normal">— Anlıyorum, diye fısıldadı.</p>

  <p class="normal">— Şimdi Nataşa evinde yapayalnız, hasta yatıyor. Başında bizim doktoru bıraktım, sana koştum. Beni dinle Nelli: Nataşa’nın babasına gidelim. Onu sevmediğini biliyorum, oraya gitmek istemiyorsun ama, razı ol ne olursun. Gidince, Nataşa’nın yerine kızı olmayı kabul ettiğini söyleriz, ihtiyar kızının adını bile duymak istemiyor ama yine de seviyor onu, seviyor Nelli, onunla barışmak istiyor, bunu iyice biliyorum. Beni dinliyor musun Nelli?</p>

  <p class="normal">Hep fısıldayarak:</p>

  <p class="normal">— Dinliyorum, dedi.</p>

  <p class="normal">Ağlayarak konuşuyordum. Bana ürkek ürkek bakıyordu.</p>

  <p class="normal">— Bana inanıyor musun Nelli?</p>

  <p class="normal">— İnanıyorum.</p>

  <p class="normal">— Öyleyse gidelim. Oraya gidince ihtiyarlar seni sevip okşayacak, şundan bundan söz açacaklar. Belli etmeden, sözü eski hayatına, dedenle annene getireceğim. O zaman meraklanıp onlarla ilgili sorular soracaklar. Hepsini tıpkı bana anlattığın gibi açıkça, hiçbir şey saklamadan anlatırsın. Annenin kötü bir adam tarafından bırakıldıktan sonra Bubnova’nın bodrumunda nasıl oturduğunu, nasıl dilendiğinizi, annenin sana neler söylediğini, ölürken verdiği öğütleri hep anlat. Dedenden de söz et. Anneni bağışlamak istemediğini, annenin ölürken seni ona yollayıp af dilediğini, dedeni reddettiğini, annenin ölümünü, her şeyi anlat... Sözlerin Nataşa’nın babasını etkileyecektir. Alyoşa’nın bugün kızını bırakıp gittiğini biliyor. Nataşa’nın düşmanının alayları, hakaretleri altında savunmasız, yapayalnız kaldığından haberi var. Hepsini biliyor... Nataşa’yı kurtar Nelli, benimle gel! Gelecek misin?</p>

  <p class="normal">— Evet.</p>

  <p class="normal">Güçlükle soluk aldı, uzun, garip bir bakışla beni süzdü. Bu bakışta siteme, yakınmaya benzer bir anlam vardı. Bunu ta yüreğimin derinliklerinde hissettim.</p>

  <p class="normal">Yine de fikrimden vazgeçemiyordum. Başaracağıma inanmıştım bir kere. Nelli’yi elinden tuttum, sokağa çıktık. Vakit öğleden sonraydı, saat üçe geliyordu. Sıkıcı havada yağmur bulutları toplanıyordu. Baharın ilk gök gürültüsü duyuldu. Sokakların tozunu savura savura bir rüzgâr esti geçti.</p>

  <p class="normal">Arabaya atladık. Nelli yolda hiç konuşmadı, sadece hep o gamlı, anlaşılmaz bakışıyla beni süzüyordu. Göğsü hızla kalkıp iniyordu. Onu arabanın sarsıntısından korurken, küçücük kalbinin elimin altında, dışarıya fırlayacak kadar hızla attığını duyuyordum.</p>
</body>
</html>
