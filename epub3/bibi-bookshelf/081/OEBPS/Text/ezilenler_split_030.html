<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_31">XI</h2>

  <p class="normal">Yukarı çıkar çıkmaz birden başım döndü, odanın ortasına yığılıverdim. Yelena’nın çığlığını hatırlıyorum, ellerini çırparak, düşmeme engel olmak için bana doğru atıldı. Sonrasını bilmiyorum...</p>

  <p class="normal">Yelena’nın sonradan anlattığına göre tam o sıra yemeğimizi getiren kapıcıyla birlikte beni sedire uzatmışlar. Her uyanışımda Yelena’nın üzerime eğilmiş, şefkat, kuşku dolu yüzünü görüyordum. Bunları hep düşteymiş gibi, belli belirsiz hatırlıyorum. Zavallı çocuğun sevimli gölgesi önümden bir karaltı, bir resim gibi gelip geçiyordu. Bana su içiriyor, yatağımı düzeltiyor ya da karşımda üzgün, korkmuş bir halde oturup küçük parmaklarıyla saçlarımı düzeltiyordu. Bir keresinde yüzümde ürkek öpücüğünü duydum. Başka sefer sedirin yanındaki küçük masada bitmekte olan mumun ışığında Yelena’ya baktım. Kızcağız yüzünü yastığına dayamış, elini yanağına koymuş, solgun dudakları yarı açık tetikte uyuyordu. Ancak sabahın ilk saatlerinde kendime gelebildim. Mum sonuna kadar yanmıştı; şafağın pembe ışıkları duvarda titreşiyordu. Yelena masanın üstünde, başını sol koluna dayayarak uyumuştu. Çocukça olmayan bir hüzünle dolu garip, neredeyse hastalıklı bir güzellik taşıyan uykulu yüzünü nasıl uzun uzun seyrettiğimi hatırlıyorum; uzun kirpikleri çökük yanaklarını gölgeliyordu, gelişigüzel bağlanmış gür siyah saçları bir yana sarkmış, solgun yüzünü çevrelemişti. Öbür eli yastığımdaydı. Zayıf elceğizini yavaşça öptüm; zavallı yavrucak uyanamadı, sadece renksiz dudaklarında gülümsemeye benzer bir kımıltı oldu. Ona bakarken sakin, sağlıklı bir uykuya daldım. Bu sefer aşağı yukarı öğlene kadar uyumuştum. Uyandığım zaman kendimi iyice canlanmış hissediyordum. Geçirdiğim rahatsızlıktan yalnız üstümdeki halsizlik, ağırlık kalmıştı. Böyle ani gelen sinir buhranlarını eskiden de geçirirdim, alışıktım. Hastalığım genellikle yirmi dört saatten fazla sürmediği halde beni pek sarsardı.</p>

  <p class="normal">Öğlen olmak üzereydi. Gözüme önce, köşeye bir iple gerilmiş olan dün sabah aldığım perde ilişti. Yelena kendine o köşeyi ayırmıştı. Sobanın önüne oturmuş, çay kaynatıyordu. Uyandığımın farkına varınca bana neşeyle gülümseyerek hemen yanıma geldi.</p>

  <p class="normal">Elini tutarak:</p>

  <p class="normal">— Bütün gece bana baktın yavrum, dedim. Bu kadar iyi yürekli olduğunu bilmiyordum.</p>

  <p class="normal">Bana sevimli, utangaç bir muziplikle baktı.</p>

  <p class="normal">— Size baktığımı nereden biliyorsunuz? Belki de bütün gece uyudum?</p>

  <p class="normal">Sözlerinden utanarak kızardı.</p>

  <p class="normal">— Arada bir uyanıp görüyordum. Ancak sabaha karşı daldın...</p>

  <p class="normal">Övülmekten hoşlanmayan bütün temiz, mert, iyi yürekli insanlar gibi sözlerimden sıkılmıştı:</p>

  <p class="normal">— Çay ister misiniz? diye sözü değiştirdi.</p>

  <p class="normal">— İsterim. Sen dün öğle yemeği yedin mi?</p>

  <p class="normal">— Öğle ve akşam yemeğini birlikte yedim. Kapıcı o zaman getirmişti ya. Ama siz konuşmayın, rahat yatın, daha tam iyileşmediniz.</p>

  <p class="normal">Yelena çayı getirdi, yatağımın kenarına oturdu.</p>

  <p class="normal">— Ben mi yatacağım? Evet, hava kararıncaya kadar yatabilirim. Sonra sokağa çıkacağım. Bir yere gitmem gerekli Lenoçka.<sup class="calibre2"><a href="../Text/ezilenler_split_053.html#footnote-600-42" id="footnote-600-42-backlink">[42]</a></sup></p>

  <p class="normal">— Gerekli mi? Nereye gideceksiniz? Dün gelen adama mı?</p>

  <p class="normal">— Hayır, ona değil.</p>

  <p class="normal">— İyi öyleyse. Sizi o üzdü böyle. O halde kızına gideceksiniz, değil mi?</p>

  <p class="normal">— Kızı olduğunu nereden biliyorsun?</p>

  <p class="normal">Yelena başını eğerek:</p>

  <p class="normal">— Dün hepsini işittim, dedi.</p>

  <p class="normal">Yüzü kızarmış, kaşları çatılmıştı.</p>

  <p class="normal">— Kötü bir ihtiyar, diye ekledi.</p>

  <p class="normal">— Onu tanımıyorsun ki. Tam tersine, çok iyi bir adamdır.</p>

  <p class="normal">Yelena heyecanla:</p>

  <p class="normal">— Hayır, hayır, kötü adam. Her şeyi duydum! diye karşılık verdi.</p>

  <p class="normal">— Peki, ne duydun?</p>

  <p class="normal">— Kızını bağışlamak istemiyor.</p>

  <p class="normal">— Ama onu seviyor. Kızı ona karşı suçlu olduğu halde onu düşünüp üzülüyor.</p>

  <p class="normal">— Niçin bağışlamıyor? Ama artık bağışlasa bile, kızı gitmesin ona.</p>

  <p class="normal">— Neden?</p>

  <p class="normal">— Kızının sevgisine layık değil o. Ondan temelli uzaklaşsın, sokakta dilensin, ihtiyar da kızının dilendiğini görerek azap çeksin.</p>

  <p class="normal">Gözleri parladı, yanakları alevlendi. Altından bir şey çıkacağını anladım. Kısa bir sessizlikten sonra:</p>

  <p class="normal">— Beni o ihtiyarın evine mi götürecektiniz? diye sordu.</p>

  <p class="normal">— Evet çocuğum.</p>

  <p class="normal">— Bir yere hizmetçi girerim daha iyi.</p>

  <p class="normal">— Ne biçim konuşuyorsun Lenoçka? Pek saçma sözler bunlar. Kim yanına alır seni?</p>

  <p class="normal">— Rastgele bir köylü.</p>

  <p class="normal">Başını büsbütün eğmiş, sözlerimi sabırsızlıkla cevaplandırıyordu. Hırçınlaştığı belliydi. Gülümsedim.</p>

  <p class="normal">— Elin mujiği hizmetçiyi ne yapsın?</p>

  <p class="normal">— Öyleyse beylere giderim.</p>

  <p class="normal">— Bu huyunla beylerde barınabilir misin?</p>

  <p class="normal">— Barınırım.</p>

  <p class="normal">Kızdıkça cevapları kısalaşıyor, kesinleşiyordu.</p>

  <p class="normal">— Dayanamazsın ki.</p>

  <p class="normal">— Dayanırım. Beni azarlarlarsa inadına ses çıkarmam. Döverlerse ağzımı açmam; varsın dövsünler, dünyada ağlamam! Onlar da ağlamadığım için hırstan çatlarlar!</p>

  <p class="normal">— Aşkolsun Yelena, hem hırçın, hem gururlusun. Az çekmemişsin anlaşılan...</p>

  <p class="normal">Kalkıp büyük masanın yanına yaklaştım. Yelena hâlâ sedirde oturuyor, düşünceli bir tavırla yere bakarak örtünün saçaklarını çekiştiriyordu. Susuyordu. “Sözlerime alındı mı acaba?” diye düşündüm.</p>

  <p class="normal">Masanın önünde durmuş, derleme yazımı hazırlamak için dün getirdiğim kitaplara göz gezdirirken daldım gittim. Bunu sık sık yapar, sırf bakmak için açtığım bir kitaba, kendimi unutacak kadar kaptırdığım olur.</p>

  <p class="normal">Yelena yavaşça masaya sokularak, ürkek bir gülümsemeyle:</p>

  <p class="normal">— Neler yazıyorsunuz? diye sordu.</p>

  <p class="normal">— Çeşitli şeyler Lenoçka. Bana yazdıklarım için para veriyorlar.</p>

  <p class="normal">— Dilekçe falan mı yazıyorsunuz?</p>

  <p class="normal">— Yoo, dilekçe değil.</p>

  <p class="normal">Ona, dilim döndüğü kadar, insanlarla ilgili çeşitli hikâyeler yazdığımı, bunların bir araya toplanarak roman, büyük hikâye adıyla kitap halinde basıldığını anlattım. Derin bir merakla dinledi.</p>

  <p class="normal">— Yazdıklarınız gerçek mi?</p>

  <p class="normal">— Yoo, uyduruyorum.</p>

  <p class="normal">— Neden yalan yazıyorsunuz?</p>

  <p class="normal">— Şu kitabı al, oku. Zaten bir kere bakmıştın. Okuma biliyorsun, değil mi?</p>

  <p class="normal">— Biliyorum.</p>

  <p class="normal">— Oku, o zaman anlarsın. Bu kitabı ben yazdım.</p>

  <p class="normal">— Siz mi? Öyleyse okurum...</p>

  <p class="normal">Pek heyecanlıydı. Bana bir söylemek istediği vardı ama çekiniyordu. Sonunda ağzındaki baklayı çıkardı:</p>

  <p class="normal">— Bunlar için çok para veriyorlar mı? diye sordu.</p>

  <p class="normal">— Belli olmaz. Bazen çok, bazen elim kalem tutmayınca hiçbir şey alamam. Güç iş Lenoçka.</p>

  <p class="normal">— Demek zengin değilsiniz?</p>

  <p class="normal">— Değilim.</p>

  <p class="normal">— Öyleyse ben de çalışıp size yardım edeceğim. Birden yüzüme bakıp kızardı, bakışlarını yere indirdi. Sonra bana doğru bir iki adım atarak birden kollarıyla sardı, yüzünü göğsüme sımsıkı bastırdı. Şaşkınlıkla ona bakıyordum.</p>

  <p class="normal">— Sizi çok seviyorum. Gururlu değilim, dedi. Dün, gururlusun demiştiniz. Değilim, öyle değilim, sizi seviyorum. Çünkü beni yalnız siz seviyorsunuz...</p>

  <p class="normal">Gözyaşları içinde boğuluyordu. Bir an sonra dünkü gibi hıçkırıklarla sarsılmaya başladı. Diz çökmüş, ellerimi, ayaklarımı öpüyordu.</p>

  <p class="normal">— Beni seviyorsunuz, yalnız siz!.. Yalnız siz seviyorsunuz beni, diye tekrarlıyordu.</p>

  <p class="normal">Bunca zamandır bastırmaya çalıştığı duygular sel halinde ansızın boşanıvermişti. Utangaçlığı ağır basarak bu zamana kadar kendini tutmayı başaran kalbi bütün açıklığıyla görüyordum, içini boşaltmak ihtiyacına rağmen kendini tutmuş, sonuna kadar dayanmış sonra bütün varlığını birden susadığı sevgiye, özveriye, şefkate, ağlama ihtiyacına bırakıvermişti.</p>

  <p class="normal">Bir isteri buhranı başlayıncaya kadar hıçkırdı. Dizlerimi saran kollarını güçlükle çözebildim, yerden kaldırarak sedire yatırdım. Uzun süre, benden utanıyormuş gibi, yüzünü yastıklara gömerek hıçkırdı durdu ama öte yandan küçücük eliyle sımsıkı kavradığı elimi kalbine bastırıyordu.</p>

  <p class="normal">Yavaş yavaş yatıştığı halde hâlâ yüzünü bana çevirmemişti. Kaçamak bir iki bakışla beni süzdü; gözlerinin içi tatlı, ürkek, çekingen bir duyguyla doluydu. Sonunda kızararak gülümsedi.</p>

  <p class="normal">— Nasılsın Lenoçka, açıldın mı benim duygulu, hasta çocuğum?</p>

  <p class="normal">Yüzünü hâlâ benden kaçırarak:</p>

  <p class="normal">— Bana Lenoçka demeyin, diye fısıldadı.</p>

  <p class="normal">— Lenoçka demeyeyim mi? Ne diyeyim?</p>

  <p class="normal">— Nelli.</p>

  <p class="normal">— Nelli mi? Niye? Hoş Nelli de güzel ad. Pekâlâ, madem istiyorsun seni öyle çağırırım.</p>

  <p class="normal">— Annem bana Nelli derdi. Ondan başka kimse beni bu adla çağırmadı. Annemden başka kimsenin bu adı söylemesini istemiyordum. Ama siz söyleyin... Sizi her zaman seveceğim, her zaman...</p>

  <p class="normal">“Ne duygulu, gururlu yürek!” diye düşündüm. “Benim için Nelli olmaya razı gelene kadar epey zaman geçti.” Artık bana tam anlamıyla bağlandığını biliyordum.</p>

  <p class="normal">İyice yatışmasını bekledikten sonra:</p>

  <p class="normal">— Seni annenden başka kimsenin sevmediğini söylüyorsun Nelli, dedim. Deden sevmiyor muydu? diye sordum.</p>

  <p class="normal">— Sevmiyordu.</p>

  <p class="normal">— Ama onun için ağlamıştın merdivende, hatırlıyor musun?</p>

  <p class="normal">Bir an düşündü.</p>

  <p class="normal">— Evet, ama sevmiyordu. Fena adamdı.</p>

  <p class="normal">Yüzünde acı bir ifade belirdi.</p>

  <p class="normal">— Hoş görmeliydin kızım. Adamcağızın aklı başında değildi galiba. Ölürken deli gibiydi. Nasıl öldüğünü anlatmıştım sana.</p>

  <p class="normal">— Evet ama, aklını son aylarda yitirmeye başlamıştı. Bazen bütün gün burada oturur, ben gelmezsem iki üç gün yemeden içmeden dururdu. Eskiden çok daha iyiydi.</p>

  <p class="normal">— Ne zamanlar yani?</p>

  <p class="normal">— Annem ölmeden önce.</p>

  <p class="normal">— Şu halde onun yiyeceğini içeceğini sen getiriyordun, öyle mi?</p>

  <p class="normal">— Evet.</p>

  <p class="normal">— Nereden alıyordun? Bubnova’dan mı?</p>

  <p class="normal">— Hayır. Bubnova’dan hiçbir şey almadım. Nelli’nin sesi titriyordu.</p>

  <p class="normal">— Peki, parasız bunları nasıl alıyordun?</p>

  <p class="normal">Ses çıkarmadı, sapsarı kesildi; sonra da beni uzun uzun süzdü.</p>

  <p class="normal">— Sokakta dileniyordum. Beş kapik toplar, ona ekmekle enfiye alırdım...</p>

  <p class="normal">— Buna izin veriyordu ha! Aman Nelli, Nelli!</p>

  <p class="normal">— Önce ona söylemeden kendim gidip dilendim. Sonra öğrenince beni zorla göndermeye başladı. Ben köprüde durup geçenlerden sadaka isterken köprü başında beklerdi; birinin para verdiğini görür görmez hemen üstüme atılır, elimden alırdı; sanki parayı ondan gizleyecekmişim, onun için toplamıyormuşum gibi.</p>

  <p class="normal">Acı acı gülümsedi.</p>

  <p class="normal">— Ama bu durum ona annem ölünce geldi. Çılgına döndü.</p>

  <p class="normal">— Demek anneni çok severdi. Neden bir arada oturmazdınız?</p>

  <p class="normal">— Onu da sevmezdi. Kötü huyluydu, annemi bağışlamıyordu, tıpkı... dünkü kötü yürekli ihtiyar gibi.</p>

  <p class="normal">Yelena bunları bir fısıltı halinde söyledi, yüzü büsbütün soldu, içim ürperdi. Hayalimde birden bir roman başlangıcı canlandı. Tabutçunun bodrumunda ölen zavallı bir kadın, kızına lanet eden dedesini ara sıra yoklayan küçük öksüz kız, pastanede köpeğiyle birlikte can veren bunak ihtiyar!..</p>

  <p class="normal">Nelli bir şeyler hatırlayarak gülümsedi.</p>

  <p class="normal">— Azorka eskiden annemindi, dedi. Dedem o zamanlar annemi çok severdi; annem evden ayrılınca Azorka onda kaldı. Azorka’ya bu yüzden bu kadar bağlıydı... Annemi bağışlamadı, köpek ölünce kendisi de öldü.</p>

  <p class="normal">Nelli bunu sert, haşin bir tavırla söyledi, yüzündeki gülümseme silindi. Kısa bir sessizlik oldu.</p>

  <p class="normal">— Deden eskiden ne iş yapardı Nelli?</p>

  <p class="normal">— Çok zenginmiş... Ne işle uğraştığını bilmiyorum. Fabrikası mı ne varmış... Yani annem öyle dedi. Önceleri beni ufak gördüğü için bir şey söylemezdi. Yalnız sevip öper, “Zamanı gelince her şeyi öğrenirsin, zavallı yavrum!” derdi. Beni hep zavallı, talihsiz yavrum diye çağırırdı. Geceleri uyuduğumu sanırdı, oysa ben mahsus uyur gibi yapardım. Üzerime eğilip öper, “Zavallı talihsiz kızım!” derdi.</p>

  <p class="normal">— Annen neden öldü?</p>

  <p class="normal">— Veremdi. Bugünlerde altıncı haftası doluyor.</p>

  <p class="normal">— Dedenin zengin halini hatırlar mısın?</p>

  <p class="normal">— O zaman daha dünyada yoktum. Annem ben doğmadan dedemin evinden ayrılmış.</p>

  <p class="normal">— Kime gitmiş?</p>

  <p class="normal">Nelli yavaşça, bir şey düşünür gibi:</p>

  <p class="normal">— Bilmem, dedi. Yurtdışına gitmiş. Ben orada doğmuşum.</p>

  <p class="normal">— Yurtdışında mı? Nerede?</p>

  <p class="normal">— İsviçre’de. Ben her yere gittim: İtalya’ya, Paris’e...</p>

  <p class="normal">Hayretler içindeydim.</p>

  <p class="normal">— Bunları hatırlıyor musun Nelli?</p>

  <p class="normal">— Çoğunu hatırlıyorum.</p>

  <p class="normal">— Rusçayı nasıl bu kadar iyi öğrenebildin?</p>

  <p class="normal">— Annem orada bile Rusça öğretirdi. Anneannem Rus’tu, dedemse İngiliz’di, ama Rus gibiydi. Bir buçuk yıl önce annemle buraya geldiğimiz zaman, Rusçayı iyice öğrendim. Annem o sıralar hastaydı artık. Gittikçe fakir düştük. Annem hep ağlardı. Önce burada, Petersburg’da, dedemi aradı. Hep ona karşı suçlu olduğunu söyleyerek gözyaşı dökerdi... Hem nasıl ağlardı! Dedemin de fakir olduğunu öğrenince daha çok ağlamaya başladı. Sık sık mektup yazardı, ama dedem cevap vermezdi.</p>

  <p class="normal">— Annen neden geldi buraya? Yalnız babasını bulmak için mi?</p>

  <p class="normal">— Bilmem. Oralarda çok iyi yaşıyorduk! (Nelli’nin gözleri parladı.) Annemle ikimizdik. Onun, sizin gibi iyi yürekli bir arkadaşı vardı... Annemi buradan tanıyordu, fakat orada öldü, biz de annemle buraya geldik...</p>

  <p class="normal">— Annen, dedenin evinden o arkadaşıyla mı gitmişti?</p>

  <p class="normal">— Hayır, onunla değil. Başkasıyla gitmiş ama adam onu bırakmış...</p>

  <p class="normal">— Kimdi o adam Nelli?</p>

  <p class="normal">Nelli cevap vermeden bana baktı. Annesinin kiminle gittiğini, babasının adını biliyordu herhalde. Ama bunu bana bile söylemek acı geliyordu ona.</p>

  <p class="normal">Sorularımla onu fazla hırpalamak istemedim. Nelli’nin garip, sinirli, çabuk parlayan, ama heyecanını bastırmayı bilen bir huyu vardı; hemen sevimli, fakat kesin bir gurura bürünüyordu. Zamanla, beni bütün kalbiyle, hemen hemen hâlâ acıyla andığı ölen annesi kadar sevdiği halde, içindekileri pek az açtı bana; o günden sonra geçmişinden söz etmek ihtiyacını pek seyrek duydu. Ama o gün birkaç saat süren keder buhranında sık sık hıçkırıklarla kesilen hikâyesinde anılarının en acı, ruhunu en çok sarsan bölümlerini anlattı. Dinlediklerimden nasıl dehşet duyduğumu hiç unutmayacağım. Ama asıl hikâyesi daha ileride...</p>

  <p class="normal">Evet, dehşet verici bir hikâyeydi bu: Aldatılmış, mutluluğunu yitirmiş, hasta, bitkin, herkesin yüz çevirdiği, en son umudu olan vaktiyle kalbini kırdığı babasından da yüz bulamayan, henüz bebek denecek kadar küçücük kızıyla soğuk, çamurlu Petersburg sokaklarında dilenmiş, aylarca rutubetli bodrumda can çekişerek ancak gözlerini dünyaya kapadıktan sonra babası tarafından bağışlanabilmiş bir kadının hikâyesi... Bu, çeşitli hakaretler altında ezilmiş, aklını kaybetmiş bunak bir dedeyle, huzur içinde yaşamış yaşlı bir insandan daha çok şey gören küçük kız torunu arasındaki esrarlı, güç anlaşılır ilişkilerle ilgili bir hikâyeydi. Karanlık, gamlı bir hikâye. Kasvetli Petersburg göğü altında, koskoca şehrin karanlık, izbe köşelerinde sürüp giden kargaşalıkta, bencillikler, çarpışan çıkarlar, korkunç sefahat âlemleri ve gizlice işlenen cinayetler arasında yaşanmış yüzlerce hikâyeden biri... Ama henüz sırası gelmedi...</p>
</body>
</html>
