<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_44">III</h2>

  <p class="normal">Nataşa’dan eve çok geç döndüm. Nelli uyuyordu. Aleksandra Semyonovna’nın da uykusu gelmişti ama, hastanın başından ayrılmamış, beni bekliyordu. Gelir gelmez hemen o aceleci fısıldamasıyla, Nelli’nin önce çok neşeli olduğunu, çok güldüğünü, ama sonra mahzunlaştığını, gelmediğimi görünce sessizleşerek düşünceye daldığını anlattı: “Daha sonra başının ağrıdığından yakınmaya, ağlamaya başladı. Hem öyle çok ağladı ki, nasıl yatıştıracağımı bilemedim. Bir aralık Natalya Nikolayevna’nın sözünü açtı ama, ben bu konuda bir şey söylemeyince sormaktan vazgeçti. Ağlaya ağlaya uyudu. Şimdilik hoşça kalın, İvan Petroviç. Yine de bugün daha iyi galiba. Artık ben eve gideyim, Filip Filipiç öyle emretti. Aslına bakarsanız bugün beni sadece iki saat için bırakmıştı, kendiliğimden kaldım. Zararı yok, merak etmeyin. Bana darılmak ne haddine? Yalnız şu var... Ah kuzum İvan Petroviç, ne yapacağımı bilemiyorum. Şu sıralar eve hep sarhoş dönüyor! Pek meşgul görünüyor, benimle konuşmuyor, canı sıkılıyor. Çok önemli işleri olmalı. Ama gece geldi mi yine sarhoş. Aklıma geldi, ya döndüyse, evde kim yatıracak onu? Adam yok! Ee, gidiyorum artık, gidiyorum, hoşça kalın! Hoşça kalın İvan Petroviç. Kitaplarınıza baktım, ne çok kitabınız var, hepsi de ciddi şeyler. Ben pek aptalım, ömrümde kitap okumadım. Yarın yine görüşürüz...”</p>

  <p class="normal">Ertesi gün Nelli mahzun, somurtkan uyandı, sorularıma isteksiz cevap veriyor, bana dargınmış gibi hiç konuşmuyordu. Yalnız birkaç kere beni belli belirsiz süzen, kaçamak bakışlarını yakaladım. Bu bakışlarında acının yanı sıra, yüzüme açıkça bakarken gözlerinde göremediğim sıcak bir sevgi de vardı. Doktorla ilaç sahnesi o gün olmuştu. Ne anlam vereceğime şaşırdım doğrusu.</p>

  <p class="normal">Evet, Nelli bana karşı değişmişti. Tuhaf davranışları, kaprisleri vardı, hatta bazen neredeyse nefret ediyordu. Evimden ayrıldığı güne, bütün romanımızı çözen felakete kadar bu böylece sürdü. Ama bu noktaya daha sonra geleceğiz.</p>

  <p class="normal">Arada bir, eskisi gibi pek tatlı, pek candan oluyordu. O anlarda şefkati sanki birkaç kat daha artırıyordu; çoğu kere böyle anlarda acı acı ağlardı. Ama bu çabuk geçerdi, Nelli hemen eski kederli haline döner, yine düşmanca bakışlarla beni süzer ya da doktora yaptığı gibi şımarırdı. Bazen, birden yeni bir yaramazlığının hoşuma gitmediğini görünce kahkahayı basar, çoğu zaman gülüşü gözyaşlarına boğulurdu.</p>

  <p class="normal">Aleksandra Semyonovna’yla bile bir kere kavga etmiş, kimseden bir şey istemediğini söylemişti. Onu Aleksandra Semyonovna’nın yanında ayıplayınca buna fena halde kızdı; içinde biriken taşkın bir öfkeyle karşılık vermeye başladı. Sonra birden sustu ve tam iki gün benimle tek kelime konuşmadı, ilaç almadı, yemeden içmeden kesildi; ancak ihtiyar doktor onu kandırıp insafa getirebildi.</p>

  <p class="normal">Önce de söylediğim gibi, ilaç alma olayından sonra doktorla Nelli arasında şaşılacak bir dostluk kurulmuştu. Nelli doktoru pek sevmişti, o gelmeden önce ne kadar hüzünlü olursa olsun onu neşeli bir gülümseyişle karşılardı. Doktor da bize her gün, hatta bazen günde iki kere gelmeye başladı. Nelli ayağa kalkıp iyileşmeye yüz tutunca bile buna devam etti. Galiba doktoru öylesine büyülemişti ki, adamcağız onun gülüşünü, kendisi için yaptığı bazen pek eğlenceli olan şakaları duymadan bir gün duramıyordu. Bulup buluşturup resimli, hepsi de öğretici kitaplar getiriyordu. Hatta birini satın almıştı. Daha sonra tatlılar, güzel kutular içinde şekerlemeler getirmeye başladı. O günler içeri girerken, sanki yaş günü törenine geliyormuş gibi kurumundan yanına varılmazdı. Nelli, halinden doktorun eli boş gelmediğini sezerdi. Doktor da getirdiği armağanı gelir gelmez göstermezdi. Hastanın yanına oturarak kıs kıs gülmeye, öğüt yollu konuşmaya başlardı. Bir genç kızın, kendisi gelene kadar uslu durup davranışlarıyla takdir kazandıysa ödüle hak kazandığını müjdelerdi. Bunları söylerken öyle saf, candan bir hali vardı ki, adamcağıza bakarken gülmekten katılan Nelli’nin o dakikalarda neşeden parlayan gözlerinde içten bir şefkat okunurdu. Sonunda ihtiyar resmi bir tavırla ayağa kalkarak şeker kutusunu Nelli’ye uzatır, arkasından, “Gelecekteki sevgili eşime!” diye eklerdi. O anda Nelli’den daha bahtiyardı sanırım.</p>

  <p class="normal">Daha sonra ciddi konuşma faslı başlardı; doktor her keresinde ikna edici bir şekilde sağlığına dikkat etmesi için yalvarır, gereken öğütlerde bulunurdu. Ders verir gibi:</p>

  <p class="normal">— İnsan sağlığının değerini bilmeli, derdi. Bunu önce ve en başta yaşamak için, ikincisi hep mutlu olmak için yapmak gerek. Sevgili yavrum, bir acınız varsa bile unutun, daha iyisi, bunu hiç düşünmemeye çalışın. Acınız yoksa da... olabileceği ihtimalini aklınıza getirmeyin ve eğlenceli... yani neşeli, keyifli şeyler düşünmeye çalışın...</p>

  <p class="normal">— Neymiş o neşeli, keyifli şeyler?</p>

  <p class="normal">Bu soru doktoru açmaza düşürürdü.</p>

  <p class="normal">— Şey... yani yaşınıza uygun masum bir oyun ya da bunun gibi bir şey.</p>

  <p class="normal">— Oyun istemem, oynamayı sevmem ben. Yeni elbise olsa daha iyi.</p>

  <p class="normal">— Yeni elbise! Hımm. Bu o kadar iyi değil. Hayatta azla yetinmeyi bilmek gerek. Ama yine de olur... yeni elbise sevmenin de bir zararı yok...</p>

  <p class="normal">— Sizinle evlenince bana bir sürü elbise yaptırırsınız, değil mi?</p>

  <p class="normal">— Bu da nereden çıktı?</p>

  <p class="normal">Doktor elinde olmadan kaşlarını çatar, Nelli muzip muzip gülümserdi. Hatta bir keresinde –herhalde unutarak– bana da gülümsemişti.</p>

  <p class="normal">Doktor devamla:</p>

  <p class="normal">— Ama olsun, diyordu. Davranışlarınızla hak kazanırsanız, size yeni elbiseler yaptırırım.</p>

  <p class="normal">— Evlendikten sonra her gün toz içecek miyim?</p>

  <p class="normal">— Bazen içmeseniz de olur.</p>

  <p class="normal">Doktorun yine yüzü gülerdi. Nelli konuşmayı bir kahkahayla keser, ihtiyar doktor da ona katılarak neşesini sevgiyle seyrederdi. Sonra bana dönerek:</p>

  <p class="normal">— Ne kıvrak zekâ! derdi. Fakat kapris, tuhaflık, hırçınlık hâlâ kaybolmamış.</p>

  <p class="normal">Haklıydı. Nelli’nin haline şaşıyordum. Sanki ona karşı bir suç işlemişim gibi benimle konuşmak istemiyordu. Bu bana çok dokunuyordu. Ben de surat asmaya başladım, hatta bir keresinde bütün gün ağzımı açıp onunla konuşmadım. Ama ertesi gün kendi kendimden utandım. Nelli sık sık ağlıyordu, onu avutmak için çare bulamıyordum. Sonunda bir gün küslükten vazgeçti.</p>

  <p class="normal">O gün karanlık basmak üzereyken eve döndüğümde Nelli’nin çabucak yastığının altına bir kitap soktuğunu fark ettim. Kitap, ben yokken okumak için masadan aldığı romanımdı. “Benden utanır gibi, bunu saklamanın ne anlamı var acaba?” diye düşündüm ama renk vermedim. Az sonra mutfağa girdiğim sırada Nelli yatağından fırlayarak kitabı eski yerine koydu. Dönüşümde masada buldum. Bir dakika sonra beni yanına çağırdı, sesi heyecanlıydı. Dört gündür benimle hemen hemen hiç konuşmuyordu.</p>

  <p class="normal">Kesik kesik:</p>

  <p class="normal">— Siz... bugün... Nataşa’ya gidecek misiniz? diye sordu.</p>

  <p class="normal">— Gideceğim Nelli, bugün onu görmem gerek. Durdu. Sonra duyulur duyulmaz bir sesle sormaya devam etti.</p>

  <p class="normal">— Onu... çok mu seviyorsunuz?</p>

  <p class="normal">— Evet, çok seviyorum Nelli.</p>

  <p class="normal">Alçak sesle:</p>

  <p class="normal">— Ben de seviyorum, dedi.</p>

  <p class="normal">Yeniden sessizlik oldu. Sonra Nelli ürkek ürkek yüzüme bakarak:</p>

  <p class="normal">— Onunla beraber oturmak isterdim, diye başladı.</p>

  <p class="normal">Tuhafıma gitti.</p>

  <p class="normal">— Olur mu Nelli? dedim. Yanımda rahat değil misin?</p>

  <p class="normal">Yanakları birden alevlendi:</p>

  <p class="normal">— Neden olmasın? Babasının yanına gitmemi istiyordunuz, ben istemem orayı. Nataşa’nın hizmetçisi var mı?</p>

  <p class="normal">— Var.</p>

  <p class="normal">— Göndersin. Ben hizmetini görürüm. Ne isterse yaparım, hem parasız olarak. Onu seveceğim, yemeğini yapacağım. Bugün gittiğinizde söyleyin.</p>

  <p class="normal">— Bu da nereden çıktı Nelli? Hem Nataşa’nın seni aşçı, hizmetçi olarak kullanmaya gönlü razı olur mu sanıyorsun? Razı olsa bile, ancak kendisiyle eşit, bir küçük kardeş olarak seni yanına alırdı.</p>

  <p class="normal">— Yok, eşit olarak istemem. Öyle istemem.</p>

  <p class="normal">— Niçin?</p>

  <p class="normal">Sustu. Dudakları titriyordu, ağlamak istediği belliydi. Sonunda:</p>

  <p class="normal">— Sevdiği adam onu bırakıp gidecek, değil mi? diye sordu.</p>

  <p class="normal">Şaşırdım.</p>

  <p class="normal">— Bunu nereden biliyorsun Nelli?</p>

  <p class="normal">— Kendiniz söylediniz. Sonra evvelsi gün Aleksandra Semyonovna’nın kocası gelince sordum, hepsini anlattı.</p>

  <p class="normal">— Masloboyev o sabah gelmiş miydi? Nelli bakışlarını yere indirdi.</p>

  <p class="normal">— Geldi.</p>

  <p class="normal">— Niçin bana söylemedin?</p>

  <p class="normal">— İşte...</p>

  <p class="normal">Bir an düşünceye daldım. Masloboyev’in kapımı aşındırmaktan maksadı neydi acaba? Neler çeviriyordu? Onu görmeye karar verdim, ilk konumuza döndüm:</p>

  <p class="normal">— Bırakması sana ne diye dokunuyor Nelli?</p>

  <p class="normal">Yere bakarak:</p>

  <p class="normal">— Siz onu çok seviyorsunuz, öteki çekilince evlenirsiniz, diye cevap verdi.</p>

  <p class="normal">— Hayır Nelli, o beni benim kendisini sevdiğim gibi sevmiyor, hem ben... Yok kızım, olacak şey değil bu.</p>

  <p class="normal">Fısıltı halinde, yine yüzüme bakmadan:</p>

  <p class="normal">— İkinizin de hizmetçisi olurdum, dedi. Siz de mutluluk içinde yaşardınız.</p>

  <p class="normal">“Nesi var, nesi var bu çocuğun?” diye düşündüm, içim sızladı. Nelli sustu ve o akşam bir daha tek kelime konuşmadı. Ben gidince ağlamaya başlamıştı. Aleksandra Semyonovna’nın söylediğine göre, bütün akşam ağlamış ve gözyaşları arasında uyumuştu. Hatta uyurken bile ağlayıp sayıklamıştı.</p>

  <p class="normal">O günden sonra Nelli bana karşı sıkıntılı, daha içine kapanık oldu. Benimle hiç konuşmuyordu. Ama birkaç kere yakaladığım kaçamak bakışlarında öyle derin bir şefkat vardı ki! Yine de bunlar bir an içinde gelip geçiyordu. Nelli zaafına karşı koymak ister gibi sanki her geçen saat biraz daha mahzunlaşıyordu; hatta halindeki değişikliğe şaşıran doktora karşı da öyleydi. Artık aşağı yukarı iyileşmişti, doktor azar azar temiz havaya çıkmasına izin veriyordu. Hava açık, ılıktı. O yıl Kutsal Hafta hayli geçe rastlamıştı.<sup class="calibre2"><a href="../Text/ezilenler_split_053.html#footnote-600-59" id="footnote-600-59-backlink">[59]</a></sup> Evden sabah erkenden çıkmıştım, o gün Nataşa’ya muhakkak uğramam gerekliydi. Erkence dönüp Nelli’yi biraz gezdirmeye karar vermiştim. Çıkarken onu evde yalnız bıraktım.</p>

  <p class="normal">Dönüşte yediğim darbeyi nasıl anlatayım? Kapıya yaklaşırken anahtarı üstünde gördüm, içeri girince odayı boş buldum, Nelli yoktu. Olduğum yerde donakaldım. Birden masanın üstünde bir kâğıt gözüme ilişti. Kâğıda, acemi, beceriksiz bir yazıyla şunlar yazılmıştı:</p>

  <p class="normal">“Sizden ayrılıyorum. Asla dönmeyeceğim. Yine de sizi çok seviyorum.</p>

  <p class="normal">Sadık Nelli’niz”</p>

  <p class="normal">Bir dehşet çığlığıyla dışarı fırladım.</p>
</body>
</html>
