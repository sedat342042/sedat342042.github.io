<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_27">VII</h2>

  <p class="normal">Tam saat yedide Masloboyev’deydim. Şestilavoçnaya’da, ufak bir evin bir bölümünde oturuyordu. Üç odalı pek temiz olmayan dairenin döşenişi fakir değildi, hatta oturanların durumunun varlıklı olduğunu gösteriyordu. Yine de çevreye dikkatlice bakınca bir derbederlik, bir idaresizlik göze çarpıyordu. Kapıyı yaşı on dokuzu geçmeyen çok güzel bir kız açtı. Son derece sade, pek hoş giyinmişti; üstü başı temizlikten parıldıyordu. Tatlı bakışlı, gülen gözleri vardı. Kızın, Masloboyev’in demin söz arasında tanıştıracağına söz verdiği Aleksandra Semyonovna olduğunu anladım. Kim olduğumu, adımı öğrenince Masloboyev’in beni beklediğini, ama şu sıra odasında uyuduğunu söyledi. Beni yanına götürdü. Masloboyev yumuşak bir divana uzanmış, başını eski, soluk bir deri yastığa dayayarak, kirli paltosuyla örtünmüş, uyuyordu. Uykusu pek hafifti, biz girer girmez hemen uyandı, bana adımla seslendi:</p>

  <p class="normal">— Sen misin? Bekliyordum. Şimdi düşümde, gelip beni uyandırdığını gördüm. Demek vakit geldi? Gidelim öyleyse.</p>

  <p class="normal">— Nereye?</p>

  <p class="normal">— Bayana.</p>

  <p class="normal">— Hangi bayana? Niçin?</p>

  <p class="normal">— Madam Bubnova’ya, baskın yapacağız.</p>

  <p class="normal">Aleksandra Semyonovna’ya bakarak, uzata uzata ekledi:</p>

  <p class="normal">— Ne dilber bir kadındır o görsen! dedi, zevkle hatırlıyormuş gibi parmak uçlarını öptü.</p>

  <p class="normal">Aleksandra Semyonovna, onun bu haline biraz sitem etmek yerinde olurmuş gibilerden:</p>

  <p class="normal">— Ee, başlama yine! diye çıkıştı.</p>

  <p class="normal">Masloboyev:</p>

  <p class="normal">— Tanışmıyorsunuz, değil mi? dedi. Tanıştırayım sizi: Aleksandra Semyonovna, bu edebiyat generalimiz. Yılda bir kereye mahsus bedava görebilirsin, başka zamanlar parayla.</p>

  <p class="normal">— Buldun budalayı, eğlen bakalım. İşi gücü benimle alay etmek. Ne generali beyefendi?</p>

  <p class="normal">— Dedim ya, bambaşka bir general. Sen de bizi aptal yerine koyma ekselans, göründüğümüzden çok daha akıllıyız.</p>

  <p class="normal">— Aman dinlemeyin onu beyefendi. Hep böyle el âleme rezil eder beni. Bir kerecik olsun tiyatroya götürse bari!</p>

  <p class="normal">— Aleksandra Semyonovna, evinizde bir şeyi sevmeliydiniz hani... Neydi o sevilmesi gereken şey? Unuttunuz mu o kelimeyi? Hani öğretmiştim ya!</p>

  <p class="normal">— Unutur muyum! Saçmanın büyüğüydü.</p>

  <p class="normal">— Neydi o kelime?</p>

  <p class="normal">— Misafirin yanında rezil mi olayım! Belki de ayıp bir şey. Söylersem dilim kurusun!</p>

  <p class="normal">— Demek unuttunuz?</p>

  <p class="normal">— Hiç de unutmadım: Penatlar.<sup class="calibre2"><a href="../Text/ezilenler_split_053.html#footnote-600-39" id="footnote-600-39-backlink">[39]</a></sup> “Penatlarınızı sevin!” Belki de aslında böyle bir kelime yoktur, sen uydurdun. Hem ne diye sevecekmişim bunları? Durmadan yalan söyler!</p>

  <p class="normal">— Ama Madam Bubnova’da...</p>

  <p class="normal">— Sen de Bubnova’n da yerin dibine batın!</p>

  <p class="normal">Aleksandra Semyonovna fena halde öfkelenerek odadan kaçtı.</p>

  <p class="normal">— Vakit geldi. Hadi... Hoşça kalın Aleksandra Semyonovna!</p>

  <p class="normal">Sokağa çıktık.</p>

  <p class="normal">— Önce şu arabaya binelim Vanya. Ha şöyle. İkincisi, demin senden ayrıldıktan sonra birkaç şey daha öğrendim; hem bu sefer tahmin üzerine değil, kesin olarak öğrendim. Vasilyevski’de bir saat daha kaldım. O şişko yok mu, ahlaksız, namussuz, çirkefin biridir. Birtakım sapıklıkları da var. Bubnova olacak karı bu işlerde çoktan mimli. Geçen gün temiz bir aile kızı yüzünden az kalsın enseleniyordu. Anlattığın öksüz kıza giydirdiği muslin entariler epey kafamı kurcaladı, çünkü önceden de kulağıma bazı söylentiler çalınmıştı. Demin de, gerçi rastlantıyla ama galiba doğru olarak bir şeyler öğrendim. Kızın yaşı kaç?</p>

  <p class="normal">— On iki, on üç gösteriyor.</p>

  <p class="normal">— Ama kavruk, değil mi? İşini uyduruyor, yerine göre on bir, işine gelince de on beş der. Zavallıyı koruyacak kimsesi olmadığı için...</p>

  <p class="normal">— Ciddi misin?</p>

  <p class="normal">— Ne sandın ya? Madam Bubnova öksüz bir kızı merhametinden almaz. Hele şişko herif oraya dadandıysa iş tamam. Bu sabah görüşmüşler, salak Sizobrühov’a bu gece yüksek rütbeli bir kurmayın dünya güzeli karısı sunuluyor. Sefih tüccar oğulları böyle şeylere pek düşkün olur, ille rütbe isterler. Latince gramerindeki gibi, hatırlar mısın: Anlam, eklerden önde gelir. Sarhoşluğum hâlâ geçmedi galiba. Neyse bu Bubnova, bu işlerde pek cesur değildir. Polisleri de kandıracak sözde! Yağma vardı!.. Ödünü patlatacağım, beni eskiden tanır o! Anlarsın ya?</p>

  <p class="normal">Şaşkınlık içindeydim. Öğrendiklerim beni allak bullak etmişti. Geç kalacağız diye korkuyor, durmadan arabacıyı acele ettiriyordum.</p>

  <p class="normal">Masloboyev:</p>

  <p class="normal">— Merak etme, tedbirimizi aldık, diyordu. Mitroşka orada. Sizobrühov parasıyla, şişko teres de gövdesiyle ceremeyi çekecek. Demin öyle kararlaştırdık. Bubnova benim payıma düşüyor. Onu ben sindireceğim...</p>

  <p class="normal">Yolun sonuna geldik, araba lokantanın önünde durdu, ama Mitroşka dedikleri adam görünürlerde yoktu. Arabacıya bizi lokantanın kapısında beklemesini tembih ettikten sonra Bubnova’ya gittik. Mitroşka evin kapısındaydı. Pencereler iyi aydınlanmıştı, içeriden Sizobrühov’un sarhoş, yayvan kahkahaları geliyordu.</p>

  <p class="normal">Mitroşka:</p>

  <p class="normal">— Bir çeyrek oldu, hepsi toplandı, diye haber verdi. Tam zamanında geldiniz.</p>

  <p class="normal">— Nasıl gireceğiz? diye sordum.</p>

  <p class="normal">Masloboyev:</p>

  <p class="normal">— Misafir olarak, dedi. Mitroşka’yla beraber olduğumuz için, karı bizi alır. Gerçi her taraf kilitli ama, bizim için değil.</p>

  <p class="normal">Kapıyı yavaşça tıklattı, kapı o an açıldı. Kapıcı çıktı. Mitroşka’yla birbirlerine işaret ettiler. Sessizce avluya daldık, içeriden geldiğimizi duyan olmadı. Kapıcı bizi merdivenden yukarı çıkarıp kapıyı vurdu, içeriden seslendiler, kapıcı yalnız geldiğini, bir diyeceği olduğunu söyledi. Kapı açıldı, hep birlikte içeri daldık. Kapıcı ortadan yok oldu. Küçük girişte, elinde mum, sarhoş, üstü başı perişan Bubnova:</p>

  <p class="normal">— Ayy! Kim o? diye bağırdı.</p>

  <p class="normal">Masloboyev atıldı:</p>

  <p class="normal">— Kimmiş! Aşkolsun Anna Trifonovna, sevgili misafirlerini tanıyamadın demek! Bizden başka kim olur?.. Benim, Filip Filipiç!</p>

  <p class="normal">— Filip Filipiç mi? Demek sizsiniz! Aman aziz misafirlerim. Nasıl öyle... ben de şey... Buyurun, şöyle buyurun baylar. Büsbütün şaşkına dönmüştü.</p>

  <p class="normal">— Burası neresi? Bu bölmeye mi geçeceğiz? Yoo, bizi adamakıllı ağırlayacaksınız. Soğuk bir şeyler içeceğiz, “maşer”ler<sup class="calibre2"><a href="../Text/ezilenler_split_053.html#footnote-600-40" id="footnote-600-40-backlink">[40]</a></sup> yok mu?</p>

  <p class="normal">Ev sahibi hemen neşelendi.</p>

  <p class="normal">— Böyle değerli misafirler için yoktan var ederim; ta Çin’e ısmarlarım.</p>

  <p class="normal">— Sana bir şey soracağım kuzum Anna Trifonovna: Sizobrühov burada mı?</p>

  <p class="normal">— Bu... burada...</p>

  <p class="normal">— Onu arıyordum da. Namussuz kerata, bensiz âlem yapıyor demek!</p>

  <p class="normal">— Sizi unuttuğunu sanmam Filip Filipiç. Hep birisini bekliyordu, herhalde sizdiniz.</p>

  <p class="normal">Masloboyev kapıyı itti, iki pencereli ufak bir odaya girdik. İçeride saksılar içinde sardunyalar, hasır sandalyeler ve berbat bir klavsen vardı, dekor tam gerektiği gibiydi. Ama içeri girmeden önce daha girişte konuşurken Mitroşka birden yok oldu. Sonradan öğrendiğimize göre, hiç içeri girmemiş, dışarıda kapıda beklemiş. Ona kapıyı açacak biri bulunmuş: Sabah Bubnova’nın omzunun üstünden bakan saçı başı dağınık, boyalı kadın, Mitroşka’nın ahbabıymış.</p>

  <p class="normal">Sizobrühov, maun taklidi, dar bir kanepede, yuvarlak bir masaya kurulmuş sofranın başında oturuyordu. Sofrada iki şişe ılık şampanyayla bir şişe rom, birkaç tabak şeker, baharlı çörek, üç çeşit fındık fıstık vardı. Sizobrühov’un karşısında kırklık, çiçek bozuğu, siyah tafta elbise giymiş bakır bilezikler ve iğneler takıp takıştırmış pek iğrenç bir yaratık oturuyordu. Sahte kurmay karısı bu olmalıydı. Sarhoş Sizobrühov hayatından memnundu. Göbekli arkadaşı yanında yoktu.</p>

  <p class="normal">Masloboyev olanca sesiyle:</p>

  <p class="normal">— Kalleşlik bu! diye gürledi. Bir de Düso’ya götürecekmiş...</p>

  <p class="normal">Sizobrühov, ağzı kulaklarında, bizi karşılamak için ayağa kalktı.</p>

  <p class="normal">— İhya... ihya ettiniz Filip Filipiç, diye kekeledi.</p>

  <p class="normal">— İçiyor musun?</p>

  <p class="normal">— Kusura bakmayın.</p>

  <p class="normal">— Ne özür diliyorsun, misafirleri buyur et. Biz de seninle âlem yapmaya geldik. Bir arkadaşımı da getirdim. Masloboyev beni gösterdi.</p>

  <p class="normal">— Çok memnun olduk, şeref verdiniz efendim. Öhö!</p>

  <p class="normal">— Bunu şampanya diye mi içiyorsun! Ekşi lahana çorbasından farksız.</p>

  <p class="normal">— Rica ederim.</p>

  <p class="normal">— Anlaşılan sen Düso’nun kapısından içeri adım atamazsın birader, bir de davet ediyor!</p>

  <p class="normal">Kurmay karısı söze katılarak:</p>

  <p class="normal">— Demin Paris’e gittiğini anlattı, dedi. Yalan besbelli!</p>

  <p class="normal">— Hakaret ediyorsunuz Fedosya Titişna! Gittik efendim. Gezdik efendim.</p>

  <p class="normal">— Senin gibi köylünün Paris’te işi ne?</p>

  <p class="normal">— Gittik efendim. Becerdik. Karp Vasilyiç’le birlikte neler yapmadık. Karp Vasilyiç’i tanır mısınız efendim?</p>

  <p class="normal">— Senin Karp Vasilyiç’inden bana ne?</p>

  <p class="normal">— Öyle işte efendim... siyasi bir iş için. Bir gece onunla Paris’te Madam Joubert dedikleri kadının evinde bir İngiliz trümosunu<sup class="calibre2"><a href="../Text/ezilenler_split_053.html#footnote-600-41" id="footnote-600-41-backlink">[41]</a></sup> kırdık.</p>

  <p class="normal">— Neyi kırdınız?</p>

  <p class="normal">— Trümo’yu efendim. Duvarda tavana kadar bir trümo vardı. Karp Vasilyiç öyle sarhoştu ki, Madam Joubert’le Rusça konuşmaya başladı. Sallanmamak için trümoya yaslanıyordu. Joubert karısı kendi dilinde, “Trümo’nun fiyatı yedi yüz frank, bizim paramızla yirmi beşlikler bunlar, dikkat et, kırarsın!” diye bağırıyor, Karp Vasilyiç de sırıtıp bana bakıyordu. Ben kanepeye yayıldım, yanımda da enfes bir kadın. Şunun gibi suratsızın biri değil, süslü püslü bir şeydi. Bizimki, “Stepan Terentyiç, Stepan Terentyiç! Yarı yarıya var mısın?” diye seslendi. “Varım!” dedim. Koca yumruğunu trümo’nun ortasına indirdiği gibi, şangır!.. Koca ayna tuzla buz oldu. Joubert karısı, “Haydut herif, burayı neresi sandın!” diye üstüne atıldı. Tabii kendi dilinde. Bizimki de, “Madam Joubert,” diyordu, “al parayı, keyfimi kaçırma!” Karıya tıkır tıkır altı yüz frank saydı ellisini pazarlıkla kırdırdık efendim.</p>

  <p class="normal">Birden korkunç, tiz bir haykırış duyuldu. Bulunduğumuz odanın iki, üç oda ötesinden geliyordu ses. Elimde olmadan ben de bağırdım. Bu çığlığı tanımıştım: Yelena’nın sesiydi.</p>

  <p class="normal">Bu acıklı bağırmanın hemen arkasından başka haykırmalar, küfürler, didişme, sonra bir elin indirdiği tok, kuvvetli bir tokat sesi duyuldu. Mitroşka’nın birisiyle hesaplaştığını tahmin ettim. O anda kapı hızla açıldı. Odaya beti benzi uçmuş, bakışı donuklaşmış, beyaz muslinden bumburuşuk, yırtık elbisesiyle Yelena daldı. Özenle taranmış saçları dövüşten çıkmış gibi karmakarışık olmuştu. Kapının tam karşısında duruyordum, doğruca bana koştu, ellerime sarıldı. Odadakilerin hepsi telaşla fırladı. Yelena’nın arkasından, üstü başı perişan, göbekli düşmanını saçından sürükleyen Mitroşka göründü. Adamı kapının eşiğine kadar sürükleyip odaya fırlattı. Pek memnun bir halle:</p>

  <p class="normal">— Buyurun, teslim! dedi.</p>

  <p class="normal">Masloboyev sakin bir tavırla bana yaklaşıp omzuma vurarak:</p>

  <p class="normal">— Şimdi beni dinle, dedi. Arabamızı al, çocukla doğru evine dön. Artık burada yapacağın bir şey kalmadı. Yarın işleri yoluna koruz.</p>

  <p class="normal">Sözlerini tekrarlamasını beklemedim. Yelena’yı elinden tuttum, batakhaneden çıktık. Oradaki sahnenin sonunu bilmiyorum. Bize kimse engel olmadı, ev sahibi dehşet içindeydi. Zaten her şey o kadar çabuk oldu ki, istese bile bizi tutamazdı. Dışarıda bekleyen arabaya atlayarak yirmi dakika sonra evime vardık.</p>

  <p class="normal">Yelena kendinden geçmiş gibiydi. Elbisesini çözerek üzerine su serptim, kanepeye yatırdım. Kıza ateş geldi, sayıklamaya başladı. Solmuş yüzüyle, renksiz dudaklarını, taranmış, pomatlanmış siyah saçlarını, süslü elbisesiyle üzerinde tek tük kalmış pembe fiyonkları seyrederken iğrenç olayı bütünüyle kavradım. Talihsiz yavru! Gitgide fenalaşıyordu. Yalnız bırakamayacağım için o akşam Nataşa’ya gitmemeye karar verdim. Yelena arada bir uzun kirpiklerini aralayarak beni tanır gibi oluyor, durgun bakışıyla bir süre süzüyordu. Çok geç vakit, saat bire doğru uyudu. O geceyi yanında yere uzanarak geçirdim.</p>
</body>
</html>
