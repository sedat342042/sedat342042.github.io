<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_32">I</h2>

  <p class="normal">Hava çoktan kararmış, akşam olmuştu. Korkunç kâbustan ancak o zaman ayılarak durumu düşünebildim.</p>

  <p class="normal">— Nelli seni bu hasta, üzgün halinle bırakmak zorundayım, dedim. Beni bağışla yavrum. Burada da çok sevilen, bağışlanmamış bir zavallı, hakarete uğramış, bırakılmış birisi var. Beni bekliyor. Şimdi bana anlattıklarından sonra onu yüzde yüz görmem gerek. Hemen, şu sıralar görmeden yapamayacağım...</p>

  <p class="normal">Nelli’nin, söylediklerimin hepsini anlayıp anlamadığını bilmiyorum. Hem hikâyesinin, hem henüz geçirdiğim rahatsızlığın heyecanı içindeydim. Vakit kaybetmeden Nataşa’ya koştum. Oraya vardığım zaman saat dokuz civarıydı.</p>

  <p class="normal">Daha sokaktan, evinin önünde bir araba durduğunu fark ettim. Prens’in arabasına benzettim bunu. Merdivende, birinin yukarı çıktığını duydum. El yordamıyla, ihtiyatla yürümesinden evin yabancısı olduğu anlaşılıyordu. Önce aklıma Prens geldi, fakat az sonra bu ihtimal ortadan kalktı. Yukarı çıkan adam durmadan kötü kötü söyleniyordu. Her basamakta küfürleri daha şiddetli, daha sunturlu oluyordu. Merdiven gerçekten dar, kirli ve zindan gibiydi. Üçüncü kattan sonraki küfürler bir Prens’in ağzından değil, ancak bir arabacıdan çıkabilirdi. Bereket üçüncü katta ışık vardı. Nataşa’nın kapısının önünde ufak bir fener yanıyordu. Kapının önünde meçhul adama yetişerek Prens’i tanıyınca şaşkınlıktan ağzım açık kaldı. Sanırım o da bu beklenmedik karşılaşmadan pek memnun olmamıştı. İlk anda beni tanıyamadı, sonra yüzü birden değişti. Az önceki kızgın, haşin bakışı tatlılaştı, neşelendi. Aşırı bir sevinçle iki elini uzattı.</p>

  <p class="normal">— Oo, siz miydiniz! Ben de diz çöküp Tanrı’dan yardım dilemek üzereydim. Duydunuz mu nasıl kalayı basıyordum?</p>

  <p class="normal">İçten bir kahkaha attı. Sonra yüzünde birden ciddi, üzüntülü bir ifade belirdi. Başını sallayarak:</p>

  <p class="normal">— Aşkolsun Alyoşa’ya, Natalya Nikolayevna’yı böyle bir yerde nasıl oturtuyor? dedi. İşte ayrıntı sayılan bu gibi şeyler insanları olduğu gibi gösterir. Korkuyorum onun için. İyi çocuk, asil bir yüreği var ama, bu bir örnek işte. Deli gibi sevdiği kadını böyle bir mezbeleye yerleştirmiş.</p>

  <p class="normal">Çıngırağın kolunu ararken fısıldayarak:</p>

  <p class="normal">— Ekmeksiz kaldığı günler olduğunu duydum, diye ekledi. Bu çocuğun hele karısı olunca Anna Nikolayevna’nın geleceğini düşünüyorum, düşündükçe kafam çatlayacak gibi oluyor.</p>

  <p class="normal">Çıngırağı bir türlü bulamayışının verdiği öfke içinde Nataşa’nın adını yanlış söylediğini fark etmedi. Zil yoktu zaten. Kapının tokmağını oynattım. Mavra hemen açıp bizi telaş içinde karşıladı. Ufacık antreye girince tahta bölmeyle ayrılmış mutfak kapısının aralığından birtakım hazırlıklar sezdim. Her şeyde bir başkalık vardı. Ortalık pırıl pırıldı, ocak yanıyordu, masaya yeni yemek takımları konulmuştu. Bizi bekledikleri belliydi. Mavra paltolarımızı çıkarmaya koştu.</p>

  <p class="normal">— Alyoşa geldi mi? diye sordum.</p>

  <p class="normal">Esrarlı bir tavırla:</p>

  <p class="normal">— Gelmedi, diye fısıldadı.</p>

  <p class="normal">Nataşa’nın yanına girdik. Odasında bir özellik yoktu, her zamanki gibiydi. Zaten orası hep derli toplu, sevimliydi, ayrı bir temizliğe ihtiyacı yoktu. Nataşa bizi kapıda, ayakta karşıladı. Solgun yanakları bir an için pembeleştiği halde, hastalıklı zayıflığı ve renksizliği dikkatimi çekti. Gözlerinde hummalı parıltılar vardı. Sessizce, acele ederek elini Prens’e uzattı; şaşkınlığı, telaşı belli oluyordu. Bana bakmadı bile. Durduğum yerde ses çıkarmadan bekliyordum.</p>

  <p class="normal">Prens dostça, neşeli bir tavırla:</p>

  <p class="normal">— İşte geldik! dedi. Birkaç saat önce döndüm. Hep aklımdaydınız. (Şefkatle elini öptü.) Devamlı sizi düşündüm! Size neler söyleyeceğimi, neler anlatacağımı hazırladım. Neyse, bol bol konuşuruz artık. Önce, anladığıma göre, burada olmayan uçarı çapkın oğlum...</p>

  <p class="normal">Nataşa kızarıp bozularak:</p>

  <p class="normal">— İzninizle Prens, diyerek sözünü kesti, İvan Petroviç’e bazı söyleyeceklerim var. Gel Vanya, bir şey diyeceğim.</p>

  <p class="normal">Kolumdan tutarak beni paravananın arkasına çekti. En karanlık köşeye gidince duyulur duyulmaz bir sesle:</p>

  <p class="normal">— Vanya, dedi, beni bağışlayacak mısın?</p>

  <p class="normal">— Rica ederim Nataşa!</p>

  <p class="normal">— Hayır Vanya, hayır! Beni o kadar çok bağışladın ki, ama her sabrın bir sonu var. Beni kalbinden asla çıkarmayacağını biliyorum ama, nankörlükle suçlayacaksın. Dün, evvelsi gün sana karşı gerçekten nankör, bencil, zalim gibi davrandım.</p>

  <p class="normal">Birden ağlamaya başladı, yüzünü omzuma gömdü. Onu yatıştırmaya çalıştım:</p>

  <p class="normal">— Yapma Nataşa, boşuna üzüyorsun kendini. Bu gece çok hastaydım, şimdi bile ayakta duracak halim yok. Sırf bu yüzden sana ne dün, ne bugün uğrayabildim. Sen de kırıldığımı sandın... Canım benim, ne halde olduğunu bilmediğimi mi sanıyorsun?</p>

  <p class="normal">— İyi öyleyse, demek her zamanki gibi bağışladın.</p>

  <p class="normal">Gözyaşları arasında gülümseyerek acıtıncaya kadar elimi sıktı.</p>

  <p class="normal">— Kalanı sonra. Sana anlatacak çok şeyim var Vanya. Hadi şimdi onun yanına gidelim.</p>

  <p class="normal">— Hemen gidelim Nataşa, adamı birden yalnız bıraktık...</p>

  <p class="normal">— Bak neler olacak, göreceksin neler! diye telaşla fısıldadı. Artık hepsini biliyorum, hepsini anladım. Bütün suç onun. Bu akşam çok şey halledilecek. Hadi!</p>

  <p class="normal">Söylediklerini anlamadım ama, sormama vakit kalmadı. Nataşa, Prens’in yanına güler yüzle döndü. Prens hâlâ elinde şapkası, ayakta duruyordu. Nataşa şen bir tavırla özür diledi, şapkasını aldı, sandalye gösterdi. Üçümüz masanın çevresine oturduk.</p>

  <p class="normal">Prens:</p>

  <p class="normal">— Bizim çapkından söz ediyordum, dedi. Sadece bir dakika, o da sokakta, Kontes Zinaida Fyodorovna’ya gitmek için arabaya binerken gördüm onu. Dört gündür birbirimizi görmediğimiz halde arabadan inip yanıma gelmediğine göre, pek acelesi vardı. Ama şimdiki gecikmesinde suçlu benim galiba. Bugün Kontes’e gidemeyeceğim için Alyoşa’ya bazı şeyler havale ettim. Ama birazdan gelir.</p>

  <p class="normal">Nataşa saf bir edayla Prens’e bakarak:</p>

  <p class="normal">— Geleceğini size söyledi herhalde, dedi.</p>

  <p class="normal">Öteki Nataşa’yı hayretle süzdü:</p>

  <p class="normal">— Aman efendim, bir de gelmeyecek miydi? Anladım, ona gücenmişsiniz. Haklısınız, herkesten sonra gelmesi hiç hoş olmuyor. Ama tekrar ediyorum, suç bende. Ona darılmayın. Evet, oğlum havai, delişmen bir çocuk, onu savunacak değilim, ama bazı sebeplerden ötürü bu aralık Kontes’in eviyle ve başka birkaç ahbabımızla ilişkisini kesmemesi, hatta daha sık görüşmesi gerekiyor. Tabii bizim Alyoşa postu buraya sermiş, dünyayı umursadığı yok. Bunun için onu ara sıra sizden kaçırırsam kusura bakmayın. Eminim, çapkın, o geceden sonra Prenses K.’ya bir daha ayak basmamıştır. Demin sormadığım için kızıyorum kendi kendime!..</p>

  <p class="normal">Nataşa’ya baktım. Prens’i ince, yarı alaylı bir gülümsemeyle dinliyordu. Ama adamın konuşması pek sade, tabiiydi. Şüpheyi davet edecek bir hali yok gibiydi.</p>

  <p class="normal">Nataşa:</p>

  <p class="normal">— Demek bana bugünlerde hiç uğramadığından haberiniz yok öyle mi? diye sordu.</p>

  <p class="normal">— Hiç mi gelmedi? Ne diyorsunuz!</p>

  <p class="normal">Prens içten bir hayret göstermişti.</p>

  <p class="normal">— Evet. Siz geçen salı, geç vakit gelmiştiniz. Ertesi sabah ayaküstü uğradı, bir daha da yüzünü görmedim.</p>

  <p class="normal">— Olur şey değil! (Prens’in hayreti gittikçe artıyordu.) Oysa ben, evinizden çıkmadığını sanıyordum. Bağışlayın, pek tuhaf neredeyse imkânsız bu.</p>

  <p class="normal">— Ama gerçek. Yazık. Oysa ben Alyoşa’nın nerede olduğunu öğrenmek için sizi bekliyordum.</p>

  <p class="normal">— Pek tuhaf! Ama gelir neredeyse şimdi gelir. Doğrusu söyledikleriniz beni öyle şaşırttı ki. Alyoşa’dan her şeyi beklerdim ama bunu... bunu...</p>

  <p class="normal">— Ne kadar da şaştınız! Oysa ben hayret etmeyeceğinizi, bunun böyle olduğunu önceden bildiğinizi tahmin ediyordum.</p>

  <p class="normal">— Biliyor muydum? Ben mi? Tanrı sizi inandırsın Natalya Nikolayevna, Alyoşa’yı bugün sadece bir dakika gördüm ve onun hakkında kimseyle konuşmadım.</p>

  <p class="normal">İkimizi süzerek:</p>

  <p class="normal">— Tuhaf, bana inanmıyor gibi bir haliniz var, diye devam etti.</p>

  <p class="normal">— Tanrı esirgesin, doğruyu söylediğinizden eminim.</p>

  <p class="normal">Nataşa, Prens’in gözlerinin içine bakarak öyle tuhaf bir şekilde güldü ki, adam ürperdi, bozuldu.</p>

  <p class="normal">— Bunu açıklayabilir misiniz?</p>

  <p class="normal">— Gerek var mı? Her şey gün gibi açık. Alyoşa’nın ne kadar havai, uçarı olduğunu bilirsiniz. Biraz boş kalınca kendini kaptırıverdi.</p>

  <p class="normal">— Böyle kapılmak mı olur canım! Bunda başka bir iş var. Hele gelsin, hesap soracağım. Ama beni en çok, bugünlerde burada bulunmadığım halde, onun yaptıklarından beni sorumlu tutmanız şaşırtıyor. Alyoşa’ya ne kadar kızdığınızı görüyorum. Bunda yerden göğe kadar da haklısınız! Ben de herhalde karşınıza ilk çıkan olduğum için suçluyum, öyle değil mi?</p>

  <p class="normal">Prens, yüzünde sinirli bir gülümsemeyle bana döndü. Nataşa kızardı. Prens ağırbaşlı bir tavırla devam etti:</p>

  <p class="normal">— İzin verin Natalya Nikolayevna, suçumu kabul ediyorum ama, yalnız tanışmamızın hemen ertesi günü yolculuğa çıkmam bakımından... Bu yüzden, sizde sezdiğim kuşkuculuğa bazı durumlar da yardım edince, hakkımdaki fikrinizi hemen hemen değiştirdiniz. Gitmeseydim, hem siz beni daha iyi tanırdınız, hem de Alyoşa ben başında olunca dışarıda dalga geçmezdi. Bugün ona söyleyeceklerimi kendi kulaklarınızla duyacaksınız.</p>

  <p class="normal">— Yani söyleye söyleye onu benden bıktıracaksınız. Ama sizdeki zekâyla böyle bir tedbirin faydalı olacağına inanmak kolay değil.</p>

  <p class="normal">— Sanırım, onu sizden isteyerek soğutmak istediğimi ima ediyorsunuz Natalya Nikolayevna? Bu açıkça bir hakaret.</p>

  <p class="normal">— Karşımda kim olursa olsun, imalı konuşmamaya dikkat ederim. Tersine, mümkün olduğu kadar açık konuşmak isterim. Belki bugün bunu anlayacaksınız. Çünkü hakaret etmek niyetinde de değilim. Buna gerek yok, nasıl olsa sözlerimden alınmazsınız. Bundan hiç şüphe duymuyor, çünkü karşılıklı ilişkilerimizin özelliğini çok iyi anlıyorum. Bunları hiç ciddiye almıyorsunuz, değil mi? Ama gerçekten sizi incittimse, ev sahipliği görevimi yerine getirmek için sizden bağışlamanızı dilemeye hazırım.</p>

  <p class="normal">Nataşa hafiften, hatta şakacı bir sesle, gülümseyerek konuştuğu halde onu şimdiye kadar bu derece sinirli görmemiştim. Ancak o an, son üç gündür kalbinde kabaran ıstırabı anlayabildim. Her şeyi bildiğini, anladığını belirten esrarlı sözleri beni korkuttu. Bunlar doğrudan doğruya Prens’e yönelikti herhalde. Fikrini temelden değiştirmişti, onu düşman olarak gördüğü çok açıktı. Alyoşa’yla ilişkilerinin Prens’in etkisiyle bozulduğunu sezmişti; belki bu konuda kendine göre delilleri de vardı. Aralarında çıkacak ani bir çatışmadan korktum. Nataşa’nın eğlenir gibi konuşması ve maksadı açıktı. Prens’in oğluyla ilişkilerini ciddiye almadığı, ev sahibi olarak özür dilemek niyetlisi olduğu yolundaki sözleri, o gece dobra dobra konuşma tehdidi hiç maskelenmemişti. Prens’in bunları anlamamasına imkân yoktu. Yüzünün nasıl değiştiğinin farkına vardım. Fakat kendine hâkim olmayı biliyordu, hemen pişkinliğe vurdu. Nataşa’nın sözlerini duymazdan geldi, daha doğrusu, gerçek anlamını kavramaz göründü, işi şakaya vurdu.</p>

  <p class="normal">Gülerek:</p>

  <p class="normal">— Af dilemenizi istemek mi? Tanrı korusun! diye bağırdı. Hiç böyle bir niyetim yok. Zaten kadınların af dilemelerini istemek alışkanlığım yoktur. Daha ilk görüşmemizde size karakterimden biraz söz açmıştım. Bunun için şimdi söyleyeceklerime herhalde darılmazsınız. Zaten genel olarak kadınlar hakkında konuşuyorum.</p>

  <p class="normal">Nazik bir tavırla bana dönerek:</p>

  <p class="normal">— Belki siz de düşüncemi kabul edersiniz, diye devam etti. Kadın karakterinde bir özelliğe dikkat ettim. Suçüstü yakalanan bir kadın, o anda suçunu itiraf edip af dilemektense ileride bin kere gönlünüzü alarak kendini bağışlatmayı tercih eder. Bunun için şimdi beni kırdığınızı düşünsek bile, hemen şu anda özür dilemenizi istemiyorum. İlerde hatanızı kabul edince, bin kere gönlümü alarak bunu bağışlatmaya çalışmanız daha kârlı olacak. O kadar iyi, temiz, körpe ve içtensiniz ki, pişmanlık anınızın bütün güzelliğini şimdiden görür gibi oluyorum. Özür dilemenize gerek yok, yalnız sizi, düşündüğünüzden daha içten olduğuma inandırmak için ne yapayım, bana onu söyleyin.</p>

  <p class="normal">Nataşa kızardı. Prens’in cevabında fazlaca hafiflik, hatta sesinin tonunda saygı kıtlığı, yüzsüzlüğe kaçan bir şakacılık sezdim.</p>

  <p class="normal">Nataşa küçümsemeyle bakarak:</p>

  <p class="normal">— Bana karşı içten, dürüst olduğunuzu mu ispat etmek istiyorsunuz? diye sordu.</p>

  <p class="normal">— Evet.</p>

  <p class="normal">— Şu halde ricamı kabul edin.</p>

  <p class="normal">— Şimdiden söz veriyorum.</p>

  <p class="normal">— İstediğim şu: Alyoşa’ya hakkımda ne bugün, ne yarın en ufak bir söz söylemeyeceksiniz. Beni unuttu diye ne sitem edeceksiniz, ne de azarlayacaksınız. Onunla, aramızda hiçbir şey olmamış gibi karşılaşmak istiyorum, farkına varmasın. Bunu yapacağınıza söz veriyor musunuz?</p>

  <p class="normal">— Hayhay! Şunu da ekleyeyim, böyle işlerde bu derece akıllıca, iyi görüşlü bir davranışa pek az rastladım... Hah, sanırım Alyoşa geldi!</p>

  <p class="normal">Gerçekten girişte bir gürültü duyuldu. Nataşa ürperdi, bir şeye hazırlanıyormuş gibi bir hal aldı. Prens ciddi bir tavırla oturmuş, ne olacağını bekliyor, bakışını Nataşa’dan ayırmıyordu. Kapı açıldı, Alyoşa içeri daldı.</p>
</body>
</html>
