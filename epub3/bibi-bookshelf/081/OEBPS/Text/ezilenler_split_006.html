<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_8">III</h2>

  <p class="normal">Nikolay Sergeyiç İhmenev itibarlı ama servetini çoktandır kaybetmiş bir ailedendi. Yine de kendisine ailesinden içinde yüz elli can bulunan iyi bir çiftlik kalmıştı. Yaşı yirmiye gelince süvari subayı oldu. Her şey gayet iyi gidiyordu, gelgelelim hizmetinin altıncı yılında uğursuz bir gece varını yoğunu kumarda kaybetti. Sabaha kadar gözünü kırpmadı. Ertesi gece tekrar oyun masasına oturdu, elinde kalan son şeyi, atını ortaya sürdü. Kazandı da. Sonra bir el, bir el daha derken yarım saat içinde köylerinden birini, son sayıma göre altmış candan ibaret olan İhmenevka Köyü’nü geri alabildi. Derhal oyuna “paydos” etti ve ertesi gün de istifasını verdi. Yüz can, bir daha geri gelmemek üzere elinden gitmişti. İki ay sonra teğmen rütbesiyle terhis edildi ve köyüne döndü. O günden sonra kumardaki kaybını bir daha ağza almadı; babacanlığıyla tanındığı halde, ona bu olayı hatırlatan kim olursa olsun, bozuşurdu. Köye yerleşince kendini bütün varlığıyla çiftliğe verdi. Otuz beş yaşındayken de fakir ama asil bir ailenin kızı olan Anna Andreyevna Şumilova’yla drahomasız evlendi; Anna Andreyevna’nın drahoması yoktu ama vilayette, göçmen Madame Mont-Revêche’in asil kızlara mahsus yatılı okulunda okumuştu ve ne üzerine eğitim aldığını anlayan tek kişi olmasa da ömrünün sonuna kadar bununla övündü durdu. Nikolay Sergeyiç çiftlik işlerinde muhteşemdi. Civardaki komşu derebeyleri ondan ders alıyorlardı. Birkaç yıl sonra yüz canlık Vasilyevskoye Köyü’nün sahibi Prens Pyotr Aleksandroviç Valkovski, ansızın Petersburg’dan çıkageldi. Gelişi bölgede hayli heyecan uyandırmıştı. Prens, delikanlılık dönemini geride bırakmıştı ama, yine de oldukça genç sayılırdı; nüfuzlu kimselerle ahbaplığı, rütbe sahibi, yakışıklı ve dul oluşuyla da bölgenin bütün genç kız ve kadınlarının ilgisini üzerine toplamıştı. Akraba oldukları valinin, Prens için vali konağında düzenlediği parlak karşılama törenini anlata anlata bitiremiyorlardı; Prens’in nezaketi bütün vilayetin kadınlarını “deli etmişti”. Kısacası Prens, taşrada pek seyrek görünerek çevrenin gözlerini kamaştıran Petersburg sosyete adamlarının seçkin örneklerinden biriydi. Bununla birlikte Prens’in, çıkarı olmadığı kimselerle kendinden aşağı saydıklarına pek fazla nezaket gösterdiği yoktu genellikle. Çiftlik komşularıyla tanışmaya gerek görmediği için, kısa sürede epey düşman kazanmıştı. Bu yüzden durup dururken Nikolay Sergeyiç’i ziyaret edişi herkesi şaşırttı. Ama aslına bakılırsa, Nikolay Sergeyiç, Prens’in en yakın komşusuydu. Prens, İhmenevlerin evinde güçlü bir etki yarattı. Daha ilk görüşmede karıkocayı büyülemişti; hele Anna Andreyevna, Prens’e bayılmıştı. Çok geçmeden Prens resmiyeti büsbütün kaldırdı, her gün evlerine girip çıkıyor, onları çağırıyor, fıkralar anlatıyor, nükteler yapıyor, İhmenevlerin kötü klavsenlerinin başına geçerek şarkılar söylüyordu. İhmenevler şaşkınlık içindeydi: nasıl oluyor da bütün komşuları böyle sevimli, candan bir adam için kibirli, kendini beğenmiş, duygusuz bir bencil diyebiliyorlardı? Prens, özü sözü doğru, çıkar gözetmeyen, yalın, cömert bir adam olan Nikolay Sergeyiç’ten gerçekten hoşlanmıştı herhalde. Kısa süre sonra işin içyüzü anlaşıldı. Prens, Vasilyevskoye’ye çiftliğine kâhyayı kovmak için gelmişti. Kâhya madrabaz, kendini beğenmiş, haris bir tarım uzmanı Almandı. Saygı uyandıran ak saçlarıyla gözlüklerine, kemerli burnuna rağmen hayasızca çalıyordu; üstelik birkaç köylüye işkence ederek ölümlerine sebep olmuştu. Sonunda suçüstü yakalanan İvan Karloviç, pek gücenip uzun uzadıya Alman onurundan söz etti; buna rağmen işinden oldukça kepazece kovulmaktan kurtulamadı. Prens’in yeni bir idare müdürüne ihtiyacı vardı ve tercihi de örnek bir idareci, şüphesiz bir namus timsali olan Nikolay Sergeyiç’ti elbette. Galiba bu işi üzerine alması için Nikolay Sergeyiç’ten teklif bekliyordu; ama beklediği olmayınca, günün birinde son derece saygılı ve dostça bir rica şeklinde teklifini yaptı. İhmenev önce kabul etmedi, ama hayli yüklü olan aylık Anna Andreyevna’yı kandırmaya yetmiş, ricacının iki kat artırdığı iltifatlarsa diğer tüm tereddütleri ortadan kaldırmıştı. Prens amacına ulaşmıştı. Anlaşılan insan sarrafıydı. İhmenev’le tanıştıktan az zaman sonra karşısında nasıl bir adam olduğunu kavramış, İhmenev’i ancak gönlünü kazanarak elde edebileceğini, bu olmadan paranın çok iş göremeyeceğini anlamıştı. Halbuki ona gözleri kapalı güvenebileceği bir çiftlik kâhyası gerekliydi, zira Vasilyevskoye’yi böyle bir adama teslim ederek bir daha oraya uğramamayı tasarlıyordu. İhmenev’i adeta büyülemişti, adamcağız Prens’in dostluğuna içten inanıyordu. Nikolay Sergeyiç, haklarında kim ne derse desin, Rusya’nın o has, candan, saflık derecesinde romantik adamlarından biriydi. Bunlar (Tanrı bilir neden) bir kimseyi sevdiler mi gülünç derecede bir muhabbetle bağlanıp canlarını vermeye hazırdırlar.</p>

  <p class="normal">Pek çok yıl geçti. Prens’in çiftliği bolluk içinde geliştikçe gelişiyordu. Vasilyevskoye’nin sahibiyle idare müdürü arasındaki ilişkilerde en ufak bir tatsızlık yoktu, birbirleriyle resmi iş mektuplarıyla haberleşiyorlardı. Prens, idare şekline karışmamakla birlikte, bazen Nikolay Sergeyiç’i hayrete düşüren pratik, tam bir iş adamına uygun öğütler veriyordu. Har vurup harman savurmaktan hoşlanmadığı, hatta kazanmasını bildiği belliydi. Vasilyevskoye’ye gelişinden aşağı yukarı beş yıl sonra Nikolay Sergeyiç’e, aynı vilayette, dört yüz canlı, mükemmel bir malikâne satın alması için vekâletname göndermişti. Nikolay Sergeyiç içten sevindi; zaten Prens’in başarılarıyla, ilerleme ve yükselmesiyle ilgili haberlerle öz kardeşiymiş gibi ilgileniyordu. Hele Prens bir meselede ona aşırı bir güven gösterince Nikolay Sergeyiç pek duygulandı. Olay şöyleydi... Ama başlamadan önce hikâyemin önemli kişilerinden biri olan Prens Valkovski’nin hayatına dair bazı ayrıntıları anmayı gerekli sayıyorum.</p>
</body>
</html>
