<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_16">XI</h2>

  <p class="normal">Caddenin çamurlu, kaygan yaya kaldırımında başı önde, besbelli derin bir düşünce içinde aceleyle yürüyen bir adamla çarpıştım. Onun ihtiyar İhmenev olduğunu fark edince, hayretler içinde kaldım. O akşam benim için umulmadık karşılaşmalar akşamıydı. İhtiyarın iki üç gün önce hayli şiddetli bir rahatsızlık geçirdiğini biliyordum. Böyle yağışlı havada dışarıda dolaşmasına şaştım. Öteden beri geç vakit sokağa çıkmazdı, hele Nataşa evden gideli beri, yani beş altı aydır büsbütün ev kuşu olmuştu. Beni görünce içini dökecek birini bulmuş gibi son derece sevindi. Elimi sıktı, nereye gittiğimi bile sormadan beni de birlikte sürüklemeye başladı. Kuşku, telaş içindeydi, hareketleri sinirliydi. “Nereye gidiyordu acaba?” diye düşündüm. Ama bunu ona sormak uygun düşmeyecekti: İhmenev o sıralar buluttan nem kapar olmuştu, bazen en basit söz ya da sorudan olmadık anlamlar çıkarıyor, alınıyordu.</p>

  <p class="normal">Yan gözle onu süzdüm; hasta gibiydi, son günlerde iyice zayıflamıştı, sakalı da en az bir haftalıktı. Saçları büsbütün aklaşmış, uzamış, kalıpsız, buruşuk şapkasından tutam tutam taşarak eski paltosunun yakasına düşmüştü. Son zamanda kendi üzerindeki denetimini tamamıyla kaybettiği anlar olduğunun farkındaydım. Örneğin odada yalnız olmadığını unutarak kendi kendine konuşmaya başlar, birtakım el hareketleri yapardı. Halini gördükçe içim sızlıyordu.</p>

  <p class="normal">— Ee, ne var ne yok Vanya? diye başladı. Nereye böyle? Ben de şöyle bir çıkayım, dedim. Hep iş birader. Keyfin nasıl?</p>

  <p class="normal">— Asıl size sormalı. Rahatsızdınız, şimdi de sokağa çıkmışsınız.</p>

  <p class="normal">İhtiyar duymamış gibi sözlerimi cevapsız bıraktı.</p>

  <p class="normal">— Anna Andreyevna nasıl?</p>

  <p class="normal">— İyi, iyi... Hoş onun da keyfi yerinde değil ya. Canı sıkılıyor, nedense... Hep dilindesin. Gelmediğinden yakınıyor. Yoksa bize mi gidiyordun Vanya? Sana engel olmayayım, bir işin filan mı vardı yoksa?</p>

  <p class="normal">Beni birden güvensiz, şüphe dolu bir bakışla süzdü. Evhamlı ihtiyar o derece duygulu, alıngan olmuştu ki, onlara gitmediğimi söylesem yüzde yüz kırılacak, benden soğuk ayrılacaktı. Nataşa’ya geç kalacağımı, bu yüzden de o gece onu belki hiç göremeyeceğimi bildiğim halde Anna Andreyevna’nın hatırını sormak için onlara gittiğimi söyledim.</p>

  <p class="normal">Cevabımdan ferahlayan ihtiyar:</p>

  <p class="normal">— Çok iyi öyleyse... dedi, sözünü yarım bırakarak sustu, düşünceye daldı.</p>

  <p class="normal">Beş dakika kadar sonra dalgınlığı geçince, sanki elinde olmadan:</p>

  <p class="normal">— Evet, evet, çok iyi! diye tekrarladı. Şey... Seni hep öz oğlumuz bildik Vanya. Ne yapalım, Tanrı Anna Andreyevna’yla bana bir erkek evlat vermedi de seni yolladı... Hep böyle düşünürdüm ben. Bizim kocakarı da. Evet! Bize karşı daima saygılı, şefkatli, candan, iyilik bilir bir evlat gibi davrandın. Dilerim dualarımız kabul olur da, Tanrı gönlüne göre verir Vanya!</p>

  <p class="normal">Sesi titredi, bir an sustu.</p>

  <p class="normal">— Ee, daha ne var ne yok? Hasta olmadın ya? Neden epeydir görünmedin?</p>

  <p class="normal">Mazeret olarak Smith meselesini anlattım; ayrıca bir hastalık tehlikesi atlattığımı söyledim. Bunca sıkıntı arasında Vasilyevski’ye yolum düşmemişti (İhmenevler o sıralar Vasilyevski-Ostrov’da oturuyorlardı.) Yine de bir aralık Nataşa’ya uğrama fırsatını bulduğum dilimin ucuna geldi ama, kendimi tuttum.</p>

  <p class="normal">Smith’in hikâyesi ihtiyarı pek ilgilendirdi. Dikkati gittikçe artarak dinliyordu. Hem rutubetli, hem de belki eskisinden daha kötü olduğu halde yeni daireme ayda altı ruble kira verdiğimi duyunca kızdı. Zaten son zamanlarda pek hırçın, pek sinirli olmuştu. Böyle anlarda onu yalnız Anna Andreyevna çekebiliyordu; o da her zaman değil.</p>

  <p class="normal">Neredeyse nefretle:</p>

  <p class="normal">— Yaa, hep senin edebiyatının yüzünden bunlar Vanya! diye bağırdı. Seni tavan arasına da soktu, mezara da sürükler! Ne zamandır söylerim bunu! Ee, B. eleştirilerine devam ediyor mu?</p>

  <p class="normal">— Veremden öldü. Size söylememiş miydim?</p>

  <p class="normal">— Öldü mü? B. öldü ha! Olacağı buydu zaten. Karısına, çoluk çocuğuna bir şeyler bıraktı mı bari? Karısı var derdin. Böyle insanlar ne diye evlenir sanki?</p>

  <p class="normal">— Yoo, hiçbir şey bırakmadı.</p>

  <p class="normal">İhmenev, meseleyle yakından ilgiliymiş, ölen öz kardeşiymiş gibi heyecanlı:</p>

  <p class="normal">— Tabii ya! diye bağırdı. Hiçbir şey! Görüyorsun ya! Hiçbir şey! Açık söyleyeyim Vanya, sen B.’yi övüp dururken sonunun böyle olacağını baştan beri seziyordum. Söylemesi kolay, hiçbir şey bırakmamış! Diyelim ki şöhreti var. Diyelim ki ölmezlik kazanmış, ama bu karın doyurmuyor ki. Senin sonunu da ilk günden anladım Vanya. Bir yandan övünüyordum ama, başına geleceklerin bir bir farkındaydım. Demek B. öldü? Ölmeyip de ne yapsın! Öyle ya, hayatı mükemmel, yaşadığı yer âlâ, değil mi!</p>

  <p class="normal">Sinirli bir el hareketiyle çevreyi işaret etti. Sokak fenerlerinin zayıf, titrek ışığı rutubetli sisle kaplanmış puslu sokağa ölgün ölgün yayılıyordu. Yaya kaldırımı nemden pırıl pırıldı, İhmenev yoldan geçen üstü başı ıslak, hırçın, asık yüzlü insanları, çini mürekkebine bulanmış gibi kapkara Petersburg göğünü gösteriyordu. Bir meydana çıktık; karşımızda alttan havagazı lambalarıyla aydınlanan bir anıt<sup class="calibre2"><a href="../Text/ezilenler_split_053.html#footnote-600-22" id="footnote-600-22-backlink">[22]</a></sup> vardı. Daha ileride, alacakaranlıkta İsaak Katedrali’nin azametli gölgesi hayal meyal seçiliyordu.</p>

  <p class="normal">— İyi yürekli, sevimli, duygulu, büyük bir insan olduğunu söylerdin. İşte senin iyi yüreklilerin hep böyle Vanya! Yalnız öksüz peydahlamayı bilirler. Yaa! Ölümü de hoştu herhalde! Bari başka bir yere, Sibirya’ya falan gitseydi. Ne o kızım?</p>

  <p class="normal">İhmenev birden yaya kaldırımda dilenen bir çocuğa döndü. Altı yedi yaşlarında, ufacık, sıska bir kızcağızdı bu. Kirli paçavralara sarınmış, küçücük çorapsız ayaklarına yırtık pabuçlarını giymişti. Soğuktan titreyen vücudunu boyuna göre pek kısa bir paltoyla örtmeye çalışıyordu. Zayıf, solgun, hasta yüzü bize doğru dönüktü; ürkek bir halle, boynu bükük, korku içinde titrek elini uzatıyordu. İhtiyar onu görünce bütün vücuduyla ürperdi ve öyle hızla döndü ki, çocuk bile korktu ve birden geriledi.</p>

  <p class="normal">İhmenev bağırarak:</p>

  <p class="normal">— Ne var kızım? diye tekrarladı. Ne o? Para mı istiyorsun? Al, gel al! Hadi... al işte!</p>

  <p class="normal">Telaşla, heyecandan titreyerek cebini yokladı, ufaklık iki üç gümüş para çıkardı. Ama bunu az buldu, cüzdanının varı yoğu bir rublelik banknotu da küçük dilencinin avucuna tıkıştırdı.</p>

  <p class="normal">— İsa’ya emanet ol küçüğüm! Melekler korusun seni!</p>

  <p class="normal">Titreyen eliyle haç çıkararak zavallı çocuğu üst üste birkaç kere kutsadı. Sonra yanı başında durup kendisine baktığımı fark edince somurttu, hızlı adımlarla yola devam etti. Epey süren öfkeli bir sessizlikten sonra:</p>

  <p class="normal">— Ne yapayım Vanya, diye başladı. Şu küçücük masumların uğursuz ana babaları yüzünden sokaklarda titremelerine hiç dayanamıyorum. Ama büyük bir talihsizliğe uğramadıkça hangi ana yavrusunun bu haline katlanır? Belki barındığı köşede birkaç yetimi daha var, belki bu en büyükleri. Kadın da hastadır ve onun için bunu yollamıştır. Öyle ya, prens çocuğu değil bunlar! Dünyada prenslerden olmayan öyle çok çocuk var ki Vanya!</p>

  <p class="normal">Bir an söylemek istediğini anlatmakta güçlük çekiyormuş gibi sustu. Sonra azıcık bozularak:</p>

  <p class="normal">— Anna Andreyevna’ya bir sözüm var Vanya, dedi. Şey... Birlikte karar verdik. Bir öksüzü evlatlık edinmek istiyoruz. Hani fakir, küçük bir çocuğu, hem de temelli olarak. Anlıyorsun değil mi? İhtiyarız artık, bir başımıza sıkılıyoruz. Ama bizim Anna Andreyevna biraz cayar gibi oldu... Sen onunla konuş da, benden duymamış gibi yola getirmeye bak. Zaten çoktandır senden bunu rica edecektim. Kendim çekiniyorum. Neyse bırakalım bu saçmalıkları. Bana göre hava hoş, çocuk benim neme gerek hani evde şenlik olsun demiştim. Çocuk sesi duyulsun diye. Aslına bakarsan, bunu bizim kocakarının hatırına yapıyorum. Hep benimle burun buruna durmaktan sıkılıyor, biraz neşelensin diyorum... Ama saçmalık işte! Ee, Vanya, yürümekle bu yolun biteceği yok. Bir arabaya atlayalım da bir an önce eve varalım. Anna Andreyevna’yı daha fazla bekletmeyelim...</p>

  <p class="normal">Yedi buçukta Anna Andreyevna’nın yanındaydık.</p>
</body>
</html>
