<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_37">VI</h2>

  <p class="normal">Tam saat yedide Masloboyev’deydim. Beni kollarını açarak, olanca sesiyle bağıra bağıra karşıladı. Çakırkeyifti. Ama en çok, benim için özenerek yaptıkları hazırlıklara şaştım. Bekledikleri belliydi. Ağır bir yaygıyla örtülü yuvarlak masada, som bakırdan güzel bir semaver kaynıyordu. Kristal, gümüş ve fağfur çay takımları pırıl pırıldı. Üzerinde başka çeşit, ama yine de birincisi kadar ağır bir örtü serili öbür masadaki tabaklar içinde en iyi şekerler, kuru yemişler, Kiev reçelleri, marmelat, pestil, elmasiye, Fransız reçelleri, portakal, elma, üç dört çeşit eğlencelik vardı. Kısacası tam bir manav dükkânı. Sakız gibi beyaz örtülü üçüncü masaya çeşitli mezeler sıralanmıştı. Havyar, peynir, ciğer ezmesi, salamlarla isli jambon, lakerda, zarif küçük kristal sürahilerde cins cins, renk renk, yeşil, yakut kırmızısı, kahverengi şaraplar, altın sarısı votka dizilmişti. Yemek masasından az ötede, yine beyaz örtülü küçük bir masada, içinde şampanya şişeleri bulunan iki küçük kova duruyordu. Kanepenin önündeki masada, Sauternes, Lafitte ve konyak şişeleri vardı. Hepsi de Yeliseyev’den alınma en pahalı şaraplardı. Çay masasının önünde Aleksandra Semyonovna oturuyordu. Giyimi kuşamı sade olduğu halde özenli, zarifti, pek de yaraşmıştı. Galiba bunun farkında olduğu için biraz kurumlanıyordu. Beni karşılarken neredeyse resmi bir tavır takındı. Körpe yüzü neşe ve memnunluktan parlıyordu. Masloboyev’in sırtında zengin bir sabahlık, temiz, şık bir gömlek, ayaklarında güzel, Çin işi terlikler vardı. Gömleğinin gereksiz yerlerine son moda düğmeler dikiliydi, kol düğmesi takmıştı. Saçlarını da modaya uygun şekilde yandan ayırıp sıkı taramış, pomatlamıştı.</p>

  <p class="normal">Şaşkınlıktan ağzım açık, odanın ortasında dikilmiş, bir Masloboyev’e, bir Aleksandra Semyonovna’ya bakıyordum. Kadıncağızın zevkten ağzı kulaklarına vardı. Sonunda dayanamadım:</p>

  <p class="normal">— Bu ne Masloboyev, suareniz falan mı var? diye bağırdım.</p>

  <p class="normal">— Yoo, yalnız sen varsın.</p>

  <p class="normal">Meze sofrasını gösterdim:</p>

  <p class="normal">— Ya bunlar? Bir alay asker doyar bununla!</p>

  <p class="normal">— En önemlisini unuttum. Doyurduktan başka susuzluk giderecek şeyler de var, diye ekledi Masloboyev.</p>

  <p class="normal">— Bunlar hep benim için mi?</p>

  <p class="normal">— Hem de Aleksandra Semyonovna için. Zaten onun icadı bu.</p>

  <p class="normal">Aleksandra Semyonovna kızararak:</p>

  <p class="normal">— Daha neler! diye bağırdı. Böyle olacağını biliyordum zaten! Doğru dürüst misafir ağırlayamayız, hemen takılır!</p>

  <p class="normal">Ama yüzündeki memnunluk kaybolmamıştı.</p>

  <p class="normal">— İnanır mısın, bu akşam geleceğini duyar duymaz sabahtan telaşlandı.</p>

  <p class="normal">— Bu da yalan işte. Hiç de sabahtan değil, dün geceden beri. Dün akşam eve dönüşünde, beyefendinin bize misafirliğe geleceğini söylemiştin...</p>

  <p class="normal">— Yanlış duymuşsun.</p>

  <p class="normal">— Hiç de yanlış duymadım öyle dedin. Yalan söylemem ben. Hem neden misafirimizi ağırlamayalım? Tanrının günü kukumav gibi oturuyoruz, ne gelen var, ne giden! Oysa neyimiz eksik? Çok şükür. El âlem bizim de herkes gibi yaşamayı bildiğimizi görsün!</p>

  <p class="normal">— Özellikle sizin ne eşsiz bir ev hanımı olduğunuzu öğrensin, dedi Masloboyev. Bunu anladık ama, benim ne suçum var. Hollanda keteninden gömlek giydirdi, kol düğmeleri, Çin işi terlik, sabahlık falan. Saçlarımı kendi eliyle tarayıp pomatladı. Halis bergamot. Bir de krem brüle mi ne, bir lavanta sürecek oldu, buna dayanamadım, kocalığı ele aldım...</p>

  <p class="normal">Aleksandra Semyonovna kıpkırmızı kesildi:</p>

  <p class="normal">— Kim demiş bergamot diye? Süslü, porselen kutu içinde en iyi Fransız pomadı. Siz hak verin İvan Petroviç, ne tiyatroya, ne bir danslı toplantıya gönderir. Boyuna elbise alır ama, ne yapayım bunları? Süslenir püslenir tek başıma odada dolaşırım. Geçen gün yalvara yakara tiyatroya gitmek için kandırdım. İğne takayım diye bir dakika yalnız bıraktım, o da hemen soluğu büfede aldı. Bir, iki derken tamam oldu. Tabii gidemedik. Tek bir Tanrı’nın kulu misafir gelmez bize. Yalnız sabahları, iş için birtakım adamlar geliyor, o zaman da beni dışarı çıkarıyorlar. Yoksa ne isterseniz var evde. Çifte çifte semaverler, çay takımları, cici cici fincanlar, hepsi de armağan. Yiyecek de getiren oluyor. Dışarıdan yalnız şarap, pomat, meze gibi şeyler alıyoruz. Sizin için dışarıdan şu ciğer ezmesiyle jambonu, bir de şekerleri aldık. Tam bir yıldır misafir hayali kuruyordum. Bir misafir ama, sahici bir misafir gelsin de ona nemiz varsa gösterip ağırlayalım, diyordum. Gelen bizi takdir etsin, memnun kalalım. Oysa ben aptalı boşuna süslemişim; bir de, pasaklı gezmekten hoşlanıyor bizim bey! Üzerindeki sabahlığa bakın. Birinin armağanı. Yakışır mı ona? Zıkkımlanmaktan başka düşüncesi yok. Bak, göreceksiniz, size çaydan önce votka ikram edecektir.</p>

  <p class="normal">— Aferin, ne iyi düşündün! Birer kadehçik likör parlatalım da içimiz açılsın. Sonra sıra öbürlerine gelir.</p>

  <p class="normal">— Demedim mi?</p>

  <p class="normal">— Merak buyurma Saşenka, sağlığına birer konyaklı çay da içeriz.</p>

  <p class="normal">Genç kadın ellerini birbirine vurarak:</p>

  <p class="normal">— Tamam! diye bağırdı. Altı rublelik Çin çayı. Daha evvelsi gün tüccar armağan etti, o da bunu konyakla içiyor. Uymayın ona İvan Petroviç, bir bardak vereyim size. Göreceksiniz, ne nefis çay!</p>

  <p class="normal">Semaverin çevresinde telaşla dolanmaya başladı. Anlaşılan bunlar beni gecenin ileri saatlerine kadar alıkoymayı düşünüyorlardı. Bir yıldır misafir bekleyen Aleksandra Semyonovna acısını benden çıkarmak istiyordu. Ama bu işime gelmedi. Yerimde otururken:</p>

  <p class="normal">— Bak Masloboyev, dedim. Ben misafirliğe değil, iş için geldim. Sen de beni anlatacakların olduğu için çağırdın, değil mi?</p>

  <p class="normal">— İş ayrı, dostça sohbet ayrı.</p>

  <p class="normal">— Yoo, azizim; bu konuda beni bağışla. Sekiz buçuk oldu mu hoşça kalın, işim var, söz verdim.</p>

  <p class="normal">— Tahmin etmem. Hem insaf et canım, Aleksandra Semyonovna’nın haline bak, şaşkına döndü zavallı. Boşuna mı pomatladı beni? Bergamot sürdük, boru mu be?</p>

  <p class="normal">— Şakayı bırak Masloboyev, Aleksandra Semyonovna’ya gelecek hafta, örneğin cuma günü yemeğe geleceğime söz veriyorum. Ama bugün olmaz, bir yere gitmem gerek. Şimdi şu söylemek istediklerini açıkla.</p>

  <p class="normal">— Yalnız sekiz buçuğa kadar mı kalacaksınız? Cidden enfes bir bardak çay uzatan Aleksandra Semyonovna’nın sesi ürkek, acıklıydı. Nerdeyse ağlayacaktı.</p>

  <p class="normal">Masloboyev:</p>

  <p class="normal">— Üzülme Saşenka, boş sözler bunlar; diye atıldı. Kalır kalır, saçma. Sen bana böyle nerelere dadandığını anlat bakalım Vanya? Sorması ayıp değilse, ne işler peşindesin? Her gün şuraya buraya koşuşup duruyorsun, çalıştığın yok.</p>

  <p class="normal">— Belki sonra söylerim. Sen önce bana, dün akşam evde olmayacağım halde –hatırında tabii– neden bana uğradığını anlat.</p>

  <p class="normal">— Sonradan hatırladım canım, aklımdan çıkmıştı. Gerçekten iş için görüşecektim ama, en çok Aleksandra Semyonovna’nın gönlünü yapmak istedim. “Bak,” dedi, “Biri çıktı işte bir arkadaşın var, niye çağırmıyorsun?” Birader; dört gündür senin yüzünden başımın etini yiyor. Şu bergamot için öbür dünyada kırk günahımın bağışlanacağı yüzde yüz. Hayhay, dedim, bir gece otururuz, fena olmaz, ufak bir hile kattım, mektubumda, “Gelmezsen işimiz duman!” diye yazdım.</p>

  <p class="normal">Bir daha böyle hareket etmeyip doğrulukla haber vermesini rica ettim. Bununla beraber, Masloboyev’in açıklaması beni pek tatmin etmemişti.</p>

  <p class="normal">— Demin benden niçin kaçtın? diye sordum.</p>

  <p class="normal">— Demin gerçekten işim vardı. Nah, şu kadarcık yalanım yok!</p>

  <p class="normal">— Prens’le mi?</p>

  <p class="normal">Aleksandra Semyonovna baygın bir sesle:</p>

  <p class="normal">— Çayımızı beğendiniz mi? diye sordu.</p>

  <p class="normal">Deminden beri çayını övmemi bekliyordu, aklıma gelmemişti.</p>

  <p class="normal">— Pek nefis, Aleksandra Semyonovna, elinize sağlık. Bu kadar güzel çay içmemiştim.</p>

  <p class="normal">Aleksandra Semyonovna memnunluktan kızardı, bir bardak daha doldurmaya koştu.</p>

  <p class="normal">Masloboyev:</p>

  <p class="normal">— Prens! diye bağırdı. Şu Prens yok mu, ne madrabaz, ne malın gözü herif o!.. Bak Vanya, ben de madrabazım ama onun yerinde olmaktan utanç duyardım. Neyse, çenemi tutayım. Onun hakkında bütün söyleyebileceğim de bu zaten.</p>

  <p class="normal">— Oysa ben asıl onun hakkında bilgi edinmek istiyordum. Ama bunları sonra konuşuruz. Dün ben yokken Yelena’ya şeker verip karşısında oynamak neden gerekti? Hem tam bir buçuk saat neler anlattın kıza?</p>

  <p class="normal">Masloboyev, birden Aleksandra Semyonovna’ya dönerek:</p>

  <p class="normal">— Yelena, on bir on iki yaşında küçük bir kızcağız. Şimdilik İvan Petroviç’te kalıyor, diye açıkladı.</p>

  <p class="normal">Sonra, Aleksandra Semyonovna’yı parmağıyla göstererek devam etti:</p>

  <p class="normal">— Şuna bak Vanya, şuna bak! Tanımadığı bir kıza şeker götürdüğümü duyunca nasıl kızardı, kurşun yemiş gibi sallanıverdi! Gözlerinin parlayışına bak! Hadi Aleksandra Semyonovna, saklama, kıskançsın! Yelena’nın on iki yaşında bir çocuk olduğunu söylemesem saçlarıma dalardın, bergamot bile kurtarmazdı beni!</p>

  <p class="normal">— Yine de kurtarmaz!</p>

  <p class="normal">Aleksandra Semyonovna çay masasındaki yerinden sıçrayarak yanımıza geldi. Masloboyev başını korumaya vakit bulamadan saçından bir tutam yakalayarak var gücüyle sarstı.</p>

  <p class="normal">— Al sana! Misafirimizin yanında bir daha kıskanç olduğumu söyleme, söyleme, söyleme!</p>

  <p class="normal">Kızarmıştı, gülüyordu ama, şaka maka Masloboyev’in epey canını yaktı. Sonra bana dönerek, ciddiyetle:</p>

  <p class="normal">— Utanmadan böyle şeyler söyler! diye ekledi.</p>

  <p class="normal">— Çektiklerimi görüyorsun ya Vanya. Bunun üzerine birer votka içmek şart!</p>

  <p class="normal">Masloboyev saçlarını düzelterek, sürahiyi almak için içki masasına koştu. Ama Aleksandra Semyonovna ondan önce davrandı, kadehi doldurdu, eline verdi, sevgiyle yanağını okşadı. Masloboyev kabararak bana göz kırptı. Sonra dilini şaklatarak kadehini azametli bir tavırla boşalttı.</p>

  <p class="normal">Kanepede yanıma yerleşerek:</p>

  <p class="normal">— Şekerlere gelince, bunu pek iyi hatırlamıyorum, diye başladı. Evvelsi gün bir bakkaldan aldım, ama ne diye aldığımı ben de bilmiyorum. Kim bilir, belki ulusal ticaret ve sanayiyi desteklemek amacıyla yaptım bunu. Yalnız sokakta sarhoş sarhoş yürürken çamura düştüğüm aklımda kaldı. Saçlarımı yolarak hiçbir işe yaramadığım için acı acı ağlıyordum. Tabii şekeri unuttum, cebimde kalmış. Dün senin evdeki kanepede, o şekerlerin üstünde otururken hatırladım. Oyun oynamama gelince, o da hep sarhoşluktan. Dün oldukça keyifliydim. Çakırkeyifken, hayatımdan memnunsam oynarım bazen. Hepsi bu kadar. Sonra öksüz yavru acıma duygumu kabarttı; ama kız küsmüş gibi, bir türlü konuşmuyordu benimle. Neşelendireyim diye oynamaya başladım, şeker ikram ettim.</p>

  <p class="normal">— Yoksa bunları Yelena’nın ağzını aramak için mi yapıyordun? Evde olmadığımı bildiğin halde gelişin sırf baş başa konuşup bir şeyler öğrenmek içindi, değil mi Masloboyev? Bir buçuk saat oturduğunu, ölen annesini tanıdığına inandırarak Yelena’nın ağzını aradığını da biliyorum.</p>

  <p class="normal">Masloboyev göz kırparak kurnazca sırıttı:</p>

  <p class="normal">— Buluş fena değil. Ama bilemedin Vanya! Hoş, fırsat düşünce öğrenmeli ama, bu sefer öyle değildi. Dinle beni eski dostum, şu anda her zamanki gibi oldukça sarhoşum. Ama şunu bil ki, Filip kötü bir maksatla seni asla aldatmaz, yani kötü maksatla.</p>

  <p class="normal">— Kötü maksat olmazsa?</p>

  <p class="normal">— Eh, kötü maksat olmazsa da öyle. Bırak bunları canım. İçelim de işimize gelelim.</p>

  <p class="normal">Kadehini boşalttıktan sonra devam etti:</p>

  <p class="normal">— İş dediysem önemli değil zaten. Şu Bubnova’nın çocuğu yanında tutmaya hiç hakkı yokmuş. Hepsini öğrendim. Evlat edinmek için resmi işlem yapılmamış. Ölen kadın bu karıya borçlanmış, o da kızcağızı yanında alıkoymuş. Bubnova hilebaz, cadı karının tekidir ama, bütün saçı uzunlar gibi ahmaktır. Kızın annesinin evrakı düzgün, her şeyi tertemiz. Yelena senin yanında kalabilir. Gerçi iyiliksever bir aile onu evlatlık edinip temelli alsa daha iyi olurdu ya. Ama şimdilik sende kalsın. Zarar yok, ben meseleyi hallederim. Bubnova ağız açamaz. Yalnız kızın ölen annesi hakkında aşağı yukarı hiçbir şey öğrenemedim. Zaltzman adında birinin dul karısıymış.</p>

  <p class="normal">— Evet, Nelli de öyle söylemişti.</p>

  <p class="normal">— Tamam. Şimdi Vanya senden bir ricam var. Ne olursun kabul et!</p>

  <p class="normal">Masloboyev çok ciddi bir tavırla konuşuyordu.</p>

  <p class="normal">— Bana mümkün olduğu kadar ayrıntılı, ne gibi işlerin olduğunu, nerelere gittiğini, günlerce kimlerde kaldığını anlat. Bir şeyler duydum ama, olabildiği kadar geniş öğrenmem gerekiyor.</p>

  <p class="normal">Masloboyev’in hali tuhafıma gitti, hatta kuşkuya düşürdü.</p>

  <p class="normal">— Ne var? Neden bilmek istiyorsun? Öyle ciddi konuşuyorsun ki...</p>

  <p class="normal">— Sana bir hizmette bulunmak istiyorum: Uzun sözün kısası bu, dostum. Seni kandırmak isteseydim ciddiyetle sormadan da gerekeni ağzından alırdım. Oysa sen durup dururken hile yaptığımdan şüpheleniyorsun. Demin şekerleri soruşundan falan anladım. Ama inan bana, gösterdiğim ilgi sadece senin hesabına. Bunun için olduğu gibi anlat...</p>

  <p class="normal">— Ne hizmetinden söz ediyorsun Masloboyev? Sözü bir türlü Prens’e getirmek istemiyorsun, bunu bekliyorum senden. En iyi hizmet budur.</p>

  <p class="normal">— Prens’ten mi söz edeyim?.. Hımm. Peki, açıkça söyleyeyim bari: Sana sormak istediklerim de Prens hakkında.</p>

  <p class="normal">— Ne gibi?</p>

  <p class="normal">— Dinle, herifin işleriyle epey ilgilendiğinin farkına vardım. O da seninle ilgili bazı şeyler sordu. Ahbaplığımızı nasıl öğrendiği önemli değil. Senin için önemlisi, bu Prens’ten sakınmak gerektiğidir. Yahuda’nın ta kendisi, hatta ondan da beter! Bunun için işlerine burnunu soktuğunu anlayınca senin hesabına ürperdim. Yine de henüz kesin bir bilgim yok. Fikir edinmek için sana başvurdum. Çağırmamın sebebi bu. Önemli dediğim şey buydu.</p>

  <p class="normal">— Hiç olmazsa, Prens’ten ne yönden korkmam gerektiğini söyle.</p>

  <p class="normal">— Peki, söyleyeyim ama, benim başka işlerim de var birader. Müşterilerimin bana güvenmesi çenemi tutmama bağlı. Sana hepsini nasıl anlatırım? Kusura bakma, ancak genel bir şekilde, fazla açıklamadan konuşabilirim. Sırf herifin nasıl alçağın biri olduğunu ispat etmek için yapacağım bunu. Ama önce sen bildiklerini anlat.</p>

  <p class="normal">Düşündüm, işlerimin Masloboyev’den gizlenecek yanı yoktu. Nataşa meselesi gizli değildi, hatta bu konuda Masloboyev’in bir dereceye kadar faydası dokunabilirdi. Şüphesiz, anlatırken bazı noktalara dokunmadan geçtim. Masloboyev’i hikâyemde en çok ilgilendiren Prens’e ait bölümler oldu. Birçok yerde beni durdurup bazı şeyler soruyor, tekrarlıyordu. Böylece hayli ayrıntılara dalarak yarım saat kadar anlattım.</p>

  <p class="normal">— Hımm! Kafalı bir kız, diye fikrini belirtti Masloboyev. Prens hakkındaki tahminleri tam doğru olmasa bile, daha baştan, ne mal olduğunu anlayıp ilişkilerini kesmesi iyi doğrusu. Aferin Natalya Nikolayevna’ya! Şerefine içiyorum. Tongaya basmamak için kuru zekâ yetmez, yürek de gerek. Yüreği onu aldatmamış. Davayı kaybetti tabii. Prens tuttuğunu koparır, Alyoşa kızcağızı bırakacak. En çok İhmenev’e acıdım, namussuza on bin rubleyi pisi pisine kaptırmış. Davasına kim bakmış acaba? Herhalde kendisi izledi. Aahh! Böyledir bu tez canlı, asil ruhlular! Bir işe yaramazlar. Prens’e karşı başka türlü hareket etmek gerekirdi. Ben İhmenev’e öyle bir avukat bulurdum ki! Tühh! (Öfkeyle masaya vurdu.)</p>

  <p class="normal">— Şimdi gelelim Prens’e.</p>

  <p class="normal">— Aman, sen de Prens’le bozdun. Ne söyleyeyim; herifin sözünü ettiğime pişman oldum. Sadece seni bu hilebaza karşı uyarmak istedim Vanya. Onunla tanışan herkes tehlikede demektir. Sen de tedbirli ol, o kadar. Yoksa sana “Paris Esrarı” gibisinden şeyler mi anlatacağımı sandın? Romancı olduğun nasıl belli! Böyle bir alçağın uzun boylu sözü edilecek nesi var? Alçak alçaktır. Bak, örnek olarak ona ait bir hikâye anlatayım. Tabii, olayın geçtiği yeri, şehirleri, kişileri adlandırmadan anlatacağım. Prens’in ilk gençliğinde, memur maaşıyla geçinemediği için zengin bir tüccar kızıyla evlendiğini biliyorsun. Kızı öyle bir hırpalamış ki, sorma. Herifin ruhunda var bu Vanya. Söz gelişi söylüyorum bunu. Bir de yurtdışı olayı var. Oradayken...</p>

  <p class="normal">— Bir dakika Masloboyev, Avrupa’ya hangi gidişi bu? Tarihi ne?</p>

  <p class="normal">— Tam doksan dokuz yıl üç ay önce. Bu sefer başka bir zengin kızı kandırıp Paris’e götürmüş. Öyle de ustalıkla becermiş ki! Kızın babası fabrikatör müymüş, bir şirkette ortak mıymış, iyice bilemiyorum. Zaten sana anlattıklarımı da hep başka ağızlardan duydum. Yalnız bunları aklımın yettiği kadar yorumlayıp kendi fikirlerimi de kattım. Neyse, Prens bu kızı da kafese koymuş. Ne yapıp edip babasının şirketine sokulmuş. Oradakilerin ağzından girip burnundan çıkmış, şirketi hayli tırtıklamış. Gerçi kızın babasında Prens’e verilen paralarla ilgili birtakım kâğıtlar varmış ama, Prens’te parayı geri verecek göz nerede? Niyeti üstüne oturmak! İhtiyarın kızının güzelliği dillere destanmış. Kıza Schiller’in kardeşlerinden biri, yani bir şair âşıkmış, idealist bir çocuk. Şair hayalciymiş ama, bir yandan da tüccarmış. Tam bir Alman yani... Pfefferkuhen<sup class="calibre2"><a href="../Text/ezilenler_split_053.html#footnote-600-43" id="footnote-600-43-backlink">[43]</a></sup> mi ne.</p>

  <p class="normal">— Soyadı Pfefferkuhen miymiş?</p>

  <p class="normal">— Belki de değildir, ne bileyim ben. Zaten iş burada değil. Prens bu sefer ihtiyarın kızına sokulmuş, hem öyle sokulmuş ki, kızcağızı deli gibi âşık etmiş kendine. İlkin adamın kızını, sonra da aldığı parayla ilgili senetleri ele geçirmek istiyormuş. İhtiyarın para çekmecesinin anahtarları kızında dururmuş. Kızına fazlaca düşkün olduğu için, bir türlü kocaya vermeye kıyamıyormuş. Ciddi söylüyorum. Bütün isteyenleri kıskanıyormuş, o Pfefferkuhen’i de kovmuş. Tuhaf bir İngilizmiş.</p>

  <p class="normal">— İngiliz mi dedin? Nerede oluyor bunlar?</p>

  <p class="normal">— Canım, hemen sözüme mim koymasana. Olay belki Santa Fe’de, Bogota’da, belki Krakov’da ama, en büyük ihtimalle Nassau Prensliği’nde geçmiş. Hani maden suyu şişelerinin üzerinde Nassau yazılıdır ya. Bu kadarı yeter mi? Sonra efendim, Prens kızı kandırıp kaçırmış. Kız da kaçarken, Prens’in ısrarıyla babasının bazı evrakını birlikte götürmüş. Demek böyle aşk da varmış Vanya! Tövbeler olsun! Oysa namuslu, asil, yüksek ruhlu bir kızmış. Belki de kâğıtların ne olduğunu bilmiyordu. Kızcağız pek tasalıymış. Babasının lanetinden korkuyormuş. Ama Prens buna da çare bulmuş. Onunla evleneceği konusunda bir senet vermiş. Kızı yalnız bir süre için uzaklaşacaklarına, biraz dolaşıp ihtiyarın öfkesi geçince yanına evli döneceklerine, hep birlikte mutlu bir hayat süreceklerine inandırmış. Zengin olup sonsuzluğa kadar böyle yaşayacaklarmış. Kız kanıp kaçmış, ihtiyar bir yandan ona lanet etmiş, bir yandan da batmış. O Frauenmilh de kızın peşinden Paris’e sürüklenmiş. Ticaretini, her şeyi yüzüstü bırakmış. Kıza o derece âşıkmış!</p>

  <p class="normal">— Dur, hangi Frauenmilh bu?</p>

  <p class="normal">— Şey... Feyerbah canım! Yo, yo... Pfefferkuhen! Adı batsın, Pfefferkuhen. Tabii Prens o kızla evlenmemiş. Olur mu hiç. Evlense, Kontes Hlestova ne dermiş sonra. Baron Pamoykin<sup class="calibre2"><a href="../Text/ezilenler_split_053.html#footnote-600-44" id="footnote-600-44-backlink">[44]</a></sup> neler düşünürmüş. Kızcağızı kandırmaktan başka yol yokmuş. Aldatmış. Hem pek hayasızca aldatmış. Önce zavallıya bir dayak atmadığı kalmış. Sonra evlerine Pfefferkuhen’i dadandırmış, öteki gide gele genç kadınla arkadaşlığı iyice artırmış. Her akşam baş başa dertleşip ağlaşıyorlarmış. Sonunda Prens bir gün kurduğunu yapmış. Geç vakit eve dönünce kadınla Pfefferkuhen’i baş başa bulmuş, suçüstü yakaladığını iddia ederek ikisini de kapı dışarı etmiş. Kendisi de bir süre için Londra’ya savuşmuş. Kadın o sıra yüklüymüş ve son günleriymiş. Bir kız doğurmuş... Şey... kız değil, oğlan, evet, evet, oğlanmış. Volodka adıyla vaftiz etmişler. Pfefferkuhen vaftiz babası olmuş. Artık Pfefferkuhen’le berabermişler. Adamın az çok parası varmış, İsviçre’yi, İtalya’yı, bütün şairane ülkeleri gezip görmüşler. O ağlamış, Pfefferkuhen mızmızlanmış, yıllar böylece geçmiş, küçük kız büyümüş. Prens’in her işi yolunda gittiği halde canını sıkan bir nokta varmış. Kadından evlilik senedini geri alamamış. Ayrılırken kadın yüzüne, “Alçak adam, beni soydun, namusumu kirlettin, şimdi de bırakıyorsun,” diye haykırmış. “Güle güle git! Ama senedi sana geri vermeyeceğim. Seninle evlenmek istediğimden değil, bu kâğıt seni korkuttuğu için. Varsın yanımda kalsın!” Prens oralı olmamış. Zaten “yüksek ruhlu varlıklar” böyle namussuzların ekmeğine yağ sürerler. Asil oldukları için kolayca aldatılırlar. Ayrıca kanuna başvurmak gerektiği zaman azametli bir küçümsemeye bürünürler. Bizim kadın da senedi yanında alıkoymuş ama, Prens onun bu senetten faydalanmaktansa kendini asacağını çok iyi biliyormuş. Bu yüzden aldırdığı yokmuş. Kadın namussuzun suratına tükürmüş ama, kucağında bir Volodka varmış. Ölse, çocuğun hali harap. Tabii bunu kimsenin düşündüğü yok. Bay Bruderşaft kafasını işletip bir çare bulacak yerde, sadece kuru sözle avutuyor, birlikte Schiller’i okuyorlarmış. Günün birinde Bruderşaft da kıkırdayıvermiş...</p>

  <p class="normal">— Yani Pfefferkuhen, değil mi?</p>

  <p class="normal">— Evet, evet. Allah belasını versin! Arkasından kadın da gidivermiş...</p>

  <p class="normal">— Dursana az Masloboyev. Kaç yıl dolaşmış bunlar?</p>

  <p class="normal">— Tam iki yüz. Efendime söyleyeyim, kadın önce Krakov’a dönmüş. Babası kabul etmemiş, lanetler yağdırmış, o da ölmüş. Prens sevinçten deliye dönmüş. Onlar ermiş muradına, biz çıkalım kerevetine! İçelim Vanya kardeşim, içelim!</p>

  <p class="normal">— Senin bu işe burnunu soktuğundan şüpheleniyorum Masloboyev.</p>

  <p class="normal">— Yoksa bunun böyle olmasını mı istiyorsun?</p>

  <p class="normal">— Ama ne yapmış olabileceğini kestiremiyorum.</p>

  <p class="normal">— Dinle. Kadın önce dokuz yıl başka bir adla yabancı diyarlarda gezdikten sonra Madrid’e gelmiş, işte o zaman Prens’i telaş almış. Bruderşaft ve ihtiyar hakkında, kadının gerçekten dönüp dönmediği, sağ olup olmadığı konusunda bilgi edinmek istiyormuş. Çocuğun, belgelerin ne olduğunu merak ediyormuş. Daha başka şeyler de var. Rezil bir adamdır o Vanya. Uzak dur ondan! Yalnız Masloboyev’den asla “namussuzluk” bekleme. Gerçi namussuz olmasına namussuz ya! Zaten namussuz olmayan adam yoktur. Ama sana karşı değil. Adamakıllı sarhoşum, dinle beni! Yakın mı, uzak mı, şimdi mi, gelecek yıl mı bilmem ama, bir gün Masloboyev’in sana oyun oynadığı düşüncesine kapılırsan, hem rica ederim, oyun oynamak sözünü unutma, bil ki, Masloboyev kötü bir maksadı olmadan, seni kollayarak hareket etmiştir. O zaman şüpheye kapılma, gel şüpheni Masloboyev’e dobra dobra, kardeşçe aç. Hadi, içecek misin?</p>

  <p class="normal">— Hayır.</p>

  <p class="normal">— Bir şey yer misin?</p>

  <p class="normal">— İstemem, kusura bakma.</p>

  <p class="normal">— Defol öyleyse, dokuza çeyrek var. Kendini beğenmişin birisin. Vakit geldi artık.</p>

  <p class="normal">Aleksandra Semyonovna neredeyse ağlamaklı bir sesle bağırdı:</p>

  <p class="normal">— O da nesi? Patlayana kadar içti, şimdi de misafiri kovuyor. Hep böyledir zaten. Utanmaz yaratık!</p>

  <p class="normal">— Biz onunla yoldaşlık edemeyiz. Biz iki sevgili burada kalıyoruz Aleksandra Semyonovna! O bir general! Yo, yalan söyledim Vanya, sen general değilsin ama, ben alçağın biriyim. Şu halime bak, neye benziyorum şimdi? Senin yanında neyim ben? Bağışla beni, kusuruma bakma Vanya. İzin ver, doldurayım...</p>

  <p class="normal">Boynuma sarılarak ağlamaya başladı. Gitmeye davrandım. İçten kederlenen Aleksandra Semyonovna:</p>

  <p class="normal">— Tanrım, Tanrım, yemeğimiz de hazır! diye söylendi. Cuma günü gelecek misiniz bari?</p>

  <p class="normal">— Geleceğim Aleksandra Semyonovna, geleceğim. Söz veriyorum.</p>

  <p class="normal">— Belki ondan böyle... yani sarhoş olduğu için iğreniyorsunuz. İğrenmeyin İvan Petroviç, iyi adamdır, çok iyidir. Sizi öyle seviyor ki! Şu sıralar bana gece gündüz hep sizin sözünüzü ediyor. Benim için kitaplarınızı aldı, daha okumadım, yarın başlayacağım. Geleceğinize pek seviniyorum, insan yüzü gördüğüm yok, kimse kapımızı çalmıyor. Bolluk içindeyiz ama, gelenimiz gidenimiz yok. Deminden beri konuşmanızı dinliyordum. Çok güzel konuştunuz! Öyleyse cumaya...</p>
</body>
</html>
