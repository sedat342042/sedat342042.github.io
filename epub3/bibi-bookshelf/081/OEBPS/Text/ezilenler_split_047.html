<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_46">V</h2>

  <p class="normal">Prens’le B. Lokantası’nda geçirdiğim ve benim için unutulmaz olan o geceden sonraki iki üç gün Nataşa için sürekli korku ve kaygı duymuştum. İkide bir kendi kendime: “Şu melun Prens neyle tehdit ediyor, nasıl öç almak istiyor?” diye soruyor, çeşitli tahminler arasında bocalıyordum. Sonunda, tehditlerin kurusıkı olmadığına, Nataşa’nın Alyoşa’yla ilişkisi devam ettikçe Prens’in gerçekten onun başını belaya sokabileceğine inandım. “Dar kafalı, kötü ruhlu, kinci, çıkarcı herif!” diye düşünüyordum. Uğradığı hakareti unutup öç alma fırsatını kaçırmazdı herhalde. Tüm bu serüvende bir noktayı gayet açık bir şekilde göstermişti bana: Oğlunun Nataşa’yla ilişkisini kesin olarak bitirmesini arzuluyordu ve ben de Nataşa’yı yaklaşan ayrılığa hazırlayacaktım, hem de bu “sahnesiz, perdesiz, Schiller’cilikten uzak bir ayrılık” olacaktı. Şüphesiz, en çok bu sıra Alyoşa’yı kırmamayı, şefkatli görünerek saygısını kaybetmemeyi düşünüyordu; buna ileride Katya’nın parasına sahip olmak için ihtiyacı vardı. Nataşa’yı yakın bir ayrılığa hazırlamak görevimi yerine getirmeden önce, onda büyük bir değişiklik fark ettim. Bana karşı eski yakınlığından eser kalmamıştı. Ayrıca, sanki bir güvensizlik içindeydi, kuruntulu bir hali vardı. Avutucu sözlerim onu çok üzüyor, sorularım hoşuna gitmiyor, hatta kızdırıyordu bile. O günlerde ağzımı açmaya cesaret edemiyor, sadece oturduğum yerde onu bakışlarımla izliyordum. Kollarını göğsünde kavuşturup hüzünlü, solgun bir yüzle odanın bir köşesinden öbürüne dolaşıyor, kendi dünyasına öyle dalıyordu ki, varlığımı bile unutuyordu sanki. Rastlantıyla bakışı üzerimde duracak olsa (bazen göz göze gelmekten bile kaçınıyordu) yüzünde birden sinirli bir hoşnutsuzluk beliriyor, başını hızla öteye çeviriyordu. Halinden, yakında gelecek ayrılığı düşündüğünü anlıyordum; bunu sakin sakin, acı duymadan düşünmesine imkân var mıydı? Yine de ayrılığa karar verdiğinden emindim. Öte yandan, umutsuz durumu karşısında azap çekmemek de elimde değildi. Onunla konuşup teskin etmeye çalışıyordum ama ara sıra cesaretim kırılıyordu; böylece korku ve kaygıyla bu işin sonunun ne olacağını bekliyordum.</p>

  <p class="normal">Nataşa’nın bana karşı takındığı soğuk, haşin tavra üzülmekle beraber, bu durumun sırf duyduğu acının tepkisi olduğunu anlıyordum. Bana olan bağlılığından emindim. Dıştan ne zaman karışılsa öfke ve nefretle buna karşı koyuyordu. Zaten böyle durumlarda bizi en çok sırlarımızı bilen yakın dostlarımızın karışması kızdırır. Yalnız Nataşa’nın son dakikada yine bana gelip avuntuyu kalbimde arayacağından hiç şüphem yoktu.</p>

  <p class="normal">Onu daha fazla üzüp heyecanlandırmamak için Prens’le konuştuklarımızı anlatmadım. Yalnız söz arasında, Kontes’e birlikte gittiğimizi, Prens’in son derece adi bir adam olduğuna kanaat getirdiğimi söyledim. Nataşa bu konuyla ilgilenmedi, buna çok sevindim. Fakat Katya’yla görüşmemizi can kulağıyla dinledi. Ondan sonra da bir daha Katya’dan söz açmadı, yalnız solgun yüzü pembeleşti. O gün her zamankinden heyecanlı göründü. Katya hakkındaki hiçbir şeyi saklamamış, üzerimde olağanüstü iyi bir etki bıraktığını açıkça söylemiştim. Saklamanın ne faydası vardı zaten? Nataşa bunu hemen anlayarak bana kızacaktı. Bu yüzden durumunu, soru sormanın onun için ne kadar güç olduğunu düşünerek her şeyi elimden geldiği kadar ayrıntıyla anlattım; kayıtsızlık maskesi takarak rakibesinin nitelikleri hakkında bilgi toplamak kolay iş değildi gerçekten.</p>

  <p class="normal">Alyoşa’nın, Prens’in kesin kararıyla köye giden Kontes’le Katya’ya eşlik etmek zorunda olduğunu henüz bilmediğini sanıyordum. Bu acı haberi ona elimden geldiğince alıştırarak anlatmaya hazırlanırken Nataşa daha ilk sözümde beni durdurdu ve avutulmaya ihtiyacı olmadığını, beş gündür olanı biteni bildiğini söyledi. Şaşkınlıkla:</p>

  <p class="normal">— Tanrım! diye bağırdım. Kimden duydun bunları?</p>

  <p class="normal">— Alyoşa’dan.</p>

  <p class="normal">— Ne? Hemen söyledi, ha?</p>

  <p class="normal">— Evet, artık her şeye hazırım Vanya.</p>

  <p class="normal">Nataşa’nın hali, bana bu konu üzerinde daha fazla konuşmamam gerektiğini açıkça gösteriyordu.</p>

  <p class="normal">Alyoşa, Nataşa’ya oldukça sık, ama hep ayaküstü, “bir dakika için” uğruyordu. Yalnız ben yokken bir keresinde birkaç saat oturmuştu. Hep hüzünlü bir halle gelip Nataşa’ya ürkek, sevgi dolu gözlerle bakıyordu; ama Nataşa onu öyle candan karşılıyordu ki, hemen olanları unutup neşeleniveriyordu. O sıralar bana da sık sık, hemen hemen her gün uğramaya başlamıştı. Duruma gerçekten çok üzülüyor, bir an bile acısıyla baş başa kalamıyor, avuntu bulmak için bana koşuyordu.</p>

  <p class="normal">Ne diyebilirdim ona? O zaman da soğukluğumdan, ilgisizliğimden, hatta kendisine karşı nefret duyduğumdan yakınarak Nataşa’ya gidiyor, avuntuyu onda arıyordu.</p>

  <p class="normal">Nataşa’nın köye gidiş meselesini bildiğini söylediği gün (Prens’le konuşmamızdan bir hafta sonra) Alyoşa büyük bir acı içinde bana gelerek boynuma sarıldı, çocuk gibi hıçkırarak ağlamaya başladı. Ses çıkarmadan konuşmasını bekledim.</p>

  <p class="normal">— Ben bir alçağım, adi bir adamım Vanya, diye başladı. Beni kendimden kurtar, ne olursun! Alçağın, adinin biri olduğuma değil, Nataşa’nın benim yüzümden mutsuz olmasına ağlıyorum. Onu mutsuz ediyorum... Vanya dostum, söyle, sen benim yerime karar ver. İkisinden hangisini daha çok seviyorum, Katya’yı mı, yoksa Nataşa’yı mı?</p>

  <p class="normal">— Bilmem Alyoşa. Buna ancak sen karar verebilirsin...</p>

  <p class="normal">— Onu demek istemedim Vanya; böyle bir şeyi soracak kadar budala değilim. Fakat bir türlü içinden çıkamıyorum. Belki sen dıştan bakıp benden daha iyi karar verebilirsin... Tam anlamıyorsan bile tahminini söyle.</p>

  <p class="normal">— Bana kalırsa Katya’yı daha çok seviyorsun.</p>

  <p class="normal">— Sana öyle geliyor. Hayır, hayır, hiç de değil, bilemedin. Nataşa’ya sonsuz bir sevgiyle bağlıyım. Onu dünyada kıramam! Bunu Katya’ya da söyledim, bana hak verdi. Neden susuyorsun? Hem gülüyorsun. Ah Vanya, nasıl bunaldığımı gördüğün halde avutayım demiyorsun... Hoşça kal!</p>

  <p class="normal">Koşarak odadan çıktı. Konuşmayı sessizce, şaşkın şaşkın dinleyen Nelli’nin çok etkilendiği belliydi. Nelli o aralık henüz hastaydı. Yatakta yatıyor, ilaçlarına devam ediyordu. Alyoşa onunla hiçbir zaman konuşmaz, en ufak bir ilgi göstermezdi.</p>

  <p class="normal">İki saat sonra Alyoşa tekrar döndü. Sevinçli haline hayret ettim. Yine beni kucakladı.</p>

  <p class="normal">— Mesele kalmadı! diye bağırdı. Bütün anlaşmazlıklar sona erdi. Sizden sonra doğru Nataşa’ya gittim. Çok üzgündüm, onu görmeden yapamayacaktım. İçeri girer girmez yere kapandım, ayaklarını öpmeye başladım. Bu benim için dayanılmaz bir ihtiyaçtı, yapmasam üzüntüden ölürdüm. Beni sessizce kucaklayarak ağlamaya başladı. Bunun üzerine, açıkça, Katya’yı ondan çok sevdiğimi söyledim...</p>

  <p class="normal">— Ne yaptı?</p>

  <p class="normal">— Ses çıkarmadı. Sadece beni okşuyor, avutuyordu –hem de bunu söylememe rağmen– karşılığı bundan ibaret oldu! Avutmayı biliyor, İvan Petroviç! Ah, ona bütün derdimi açtım, her şeyi olduğu gibi anlattım. Katya’yı çok sevdiğimi, ama kimi seversem seveyim, onsuz yapamayacağımı açıkladım. Öyle Vanya, Nataşa’sız bir gün bile yaşayamam ben, bunu biliyorum. Bu yüzden hemen evlenmeye karar verdik. Yalnız Büyük Perhiz ayında olduğumuz için nikâhı yolculuktan önce kıydıramayacağız. Ben döndüğümde, haziran başında yaparız en iyisi. Babamın izin vereceğinden hiç şüphem yok. Katya’ya gelince; ne çıkar sanki! Nataşa’sız yapamam ben... Evlenir, Katya’nın yanına gideriz...</p>

  <p class="normal">Zavallı Nataşa! Bu koca çocuğu avutmak, başında durup itiraflarını dinlemek, saf bencilin huzuru için bir de yakında evlenme masalı uydurmak ona kim bilir ne acı gelmişti! Alyoşa gerçekten birkaç gün için yatıştı. Zaten ikide bir Nataşa’ya koşması sırf iradesizliğinden, acıya tek başına göğüs gerememesinden geliyordu. Ayrılık zamanı yaklaşınca yine allak bullak oldu, yine gözyaşı dökmeye başladı. Sık sık bana gelerek dert yanıyordu. Son zamanda Nataşa’ya, değil bir buçuk ay, bir gün bile bırakmayacak kadar bağlanmıştı. Bununla beraber son dakikaya kadar ayrılmalarının bir buçuk aydan fazla sürmeyeceğinden, dönüşünde Nataşa’yla evleneceğinden emindi. Nataşa’ya gelince, o da kaderinin değiştiğini, Alyoşa’nın bir daha kendisine dönmeyeceğini, bunun böyle olması gerektiğini anlamıştı.</p>

  <p class="normal">Ayrılık günü yaklaşmaktaydı. Nataşa hastaydı. Sararmıştı, bakışı hummalı, dudakları ateşten kupkuruydu; arada bir kendi kendine bir şeyler mırıldanıyor, bazen çabuk, keskin bir bakışla beni süzüyordu. Ağlamıyor, sorularıma cevap vermiyordu. Alyoşa’nın çınlayan sesini duyar duymaz bütün vücudunu saran bir ürpertiyle, alevlenmiş bir yüzle ona atılıyordu. Boynuna sarılarak öpüyor, gülüyordu... Alyoşa onu özlem dolu bir bakışla süzdükten sonra, bazen merakla sağlığını soruyordu, sonra çabuk döneceği, döner dönmez evlenecekleri gibi sözlerle avutuyordu. Nataşa olanca gücüyle kendine hâkim olmaya çalışıyor, gözyaşlarını bastırıyordu. Alyoşa’nın yanında ağlamazdı.</p>

  <p class="normal">Bir keresinde Alyoşa ona, dönünceye kadar yetecek para bırakacağını, bunu merak etmemesini, babasının yol için bolca para ödemeye söz verdiğini açacak oldu. Nataşa kaşlarını çattı. Yalnız kaldığımız zaman, bende her ihtimale karşı ayrılmış ona ait yüz elli ruble bulunduğunu söyledim. Paranın nereden geldiğini sormadı. Bu konuşmayı Alyoşa’nın yola çıkmasından iki gün önce, Nataşa’yla Katya’nın ilk ve son görüşmelerinin arifesinde yapmıştık. Katya, Alyoşa’yla gönderdiği bir mektupta, Nataşa’dan ertesi gün evinde ziyaret etmek için izin istiyordu. Ayrıca bana da bir mektup yollamıştı, Nataşa’yla görüşmelerinde hazır bulunmamı rica ediyordu.</p>

  <p class="normal">Saat on ikide (Katya’nın belirttiği saatte) ne pahasına olursa olsun, Nataşa’da bulunmaya karar verdim; oysa o sıralar Nelli’den başka İhmenevlere ait bazı işleri izlemekteydim.</p>

  <p class="normal">Bu işler daha bir hafta önce ortaya çıkmışta. Bir sabah Anna Andreyevna’dan haber gelmişti, beni son derece önemli bir iş için hemen çağırıyordu. Evlerine koştum, ihtiyar kadın evde yalnızdı. Kuşku içinde, korku ve heyecandan tir tir titreyerek odasında geziniyor, kocasının gelmesini bekliyordu. Ne olduğunu, neden bu kadar telaşlandığını sorunca her zamanki gibi doğru dürüst bir cevabı kolay kolay alamadım; oysa durumuna bakılırsa her dakikanın önemi vardı. Nihayet “onları öksüzlermiş gibi” yalnız bıraktığım, “hiç uğramadığım” gibisinden hararetli ama asıl meseleyle ilgisi olmayan sitemlerin ardından, Nikolay Sergeyiç’in son üç günde geçirdiği “tarife sığmaz” heyecandan söz açtı.</p>

  <p class="normal">— Bambaşka bir adam oldu. Gece benden gizli, odasında ikonanın önünde diz çöküp dua ediyor. Uykuda sayıklıyor. Gündüzleri aklı başında değilmiş gibi bir hali var. Dün yemekte çorba içerken yanındaki kaşığı aradı durdu. Bir şey sorunca sorumla hiç ilgili olmayan cevaplar veriyor, ikide bir evden çıkıyor, “İşim var, avukatımla görüşmeye gidiyorum,” diyor. Bugün de odasına kapandı. “Davayla ilgili önemli bir belge hazırlayacağım,” dedi. Önündeki kaşığı görmeyen adam önemli belgeyi nasıl hazırlar. Tanrı bilir! Anahtar deliğinden gözetledim. Gerçekten oturmuş, bir şeyler yazıyor, bir yandan da iki gözü iki çeşme ağlıyordu. Kendi kendime, bu ne biçim iş, dedim. Yoksa İhmenevka’mız elimizden gittiği için mi üzülüyor? Tam o sırada masadan fırladığı gibi kalemi bir köşeye attı. Yüzü kıpkırmızı, gözleri ateş saçarak şapkasını kaptı, doğru sokağa. “Birazdan gelirim Anna Andreyevna,” dedi ve gitti. Hemen yazı masasına koştum. Masanın üstü davaya ait bir yığın evrakla doludur. Elimi sürdürmez bunlara. Kaç kere, “Bırak da biraz kaldırıp masanın tozunu alayım,” dedimse söz dinletemedim. Bağırır, ellerini kollarını sallamaya başlar. Doğrusu Petersburg’a geleli pek sabırsız, pek gürültücü oldu. Ne diyordum? O gider gitmez hemen yazı masasına koştum, aramaya başladım. Az önce yazdığı kâğıdı bulmaya çalışıyordum. Beraber götürmediğini iyice biliyordum. Masadan kalkarken başka kâğıtların altına soktuğunu tahmin ettim. Kâğıtları karıştırınca bak ne buldum İvan Petroviç, bak iki gözüm.</p>

  <p class="normal">Anna Andreyevna bana bir mektup kâğıdı uzattı. Sayfanın biri yarısına kadar, yer yer okunamayacak kadar karalamalarla, çiziklerle dolu bir şekilde yazılmıştı.</p>

  <p class="normal">Zavallı ihtiyar! Ne yazdığı, kime yazdığı daha ilk satırdan anlaşılıyordu. Nataşa’ya, sevgili Nataşa’sına. Şefkatli sözlerle dolu mektubunda kızını bağışlıyor, eve çağırıyordu; ifadesi çapraşık, yer yer silinmiş mektubu baştan sona sökmek pek güçtü. Yalnız içinden taşan ve İhmenev’e ilk satırları yazdıran sıcak sevginin hemen bambaşka bir duyguya dönüverdiği açıkça anlaşılıyordu: İhtiyar, kızına sitem yağdırmaya başlıyor, uzun uzun, hararetle işlediği suçtan söz ediyordu; gittikçe artan bir öfkeyle inatçılığını, duygusuzluğunu, anasıyla babasına indirdiği darbeyi yüzüne vuruyordu. Kendini beğenmişliğinden ötürü onu ceza ve lanetlenmeyle tehdit ettikten sonra mektubunu, hemen itiraz etmeden eve dönmesini emrederek bitiriyordu. “Belki o zaman, aile yuvamızda, tam bir boyun eğmeyle örnek bir hayat sürerken bağışlanmaya hak kazanabilirsin.” Besbelli ilk satırları yazdıran sevgisini zayıflık sayarak utanmış, gururuna yedirememiş, mektubunu öfke ve tehditle bitirmişti. Anna Andreyevna kollarını kavuşturmuş, karşımda duruyor, mektubu okuduktan sonra ne söyleyeceğimi kuşkuyla bekliyordu.</p>

  <p class="normal">Her şeyi açıkça, düşündüğüm gibi söyledim. Kocası Nataşa’nın özlemine dayanamıyordu, onları bir an önce barıştırmak gerekliydi. Ama bu da duruma bağlıydı tabii, ihtiyarı baştan sarsıp kedere düşüren davasının üzücü bir şekilde sonuçlanmasıydı. Prens’e yenik düşmesi, mahkeme ilamını aldıktan sonra duyduğu acı, isyan pek tabiiydi. İnsan ruhu böyle durumlarda bir dert ortağına ihtiyaç duyar, İhmenev de dünyada en çok sevdiği varlığı her zamankinden daha çok özlemişti. Bununla beraber ortada başka bir sebep de olabilirdi.</p>

  <p class="normal">Nataşa’yı izlediği için onunla ilgili her şeyi biliyordu. Bu bakımdan Alyoşa’nın onu yakında bırakacağını duymuş olabilirdi. Genç kızın halini, kendinden pay biçerek avutulmaya ne kadar ihtiyacı olduğunu anlıyordu. Ama yine de kızının kendisini küçük düşürdüğünü unutamıyordu. Bir de Nataşa ilk adımı atmadığına göre, belki kendilerini düşünmediği, düşünmediği için de barışmak ihtiyacı duymadığı aklına gelebilirdi. Düşündüklerimi şöyle tamamladım: “Bence Nikolay Sergeyiç’in kafasında bunlar var; mektubu bu yüzden tamamlamamış. Hele bundan sonra yeni hareketlerle karşılaşırsa, barışma büsbütün geri kalır.”</p>

  <p class="normal">İhtiyar kadın beni dinlerken ağlıyordu. Sonunda, Nataşa’ya hemen gitmem gerektiğini, geç kaldığımı duyunca kendini toparladı, en önemli şeyi unuttuğunu söyledi. Mektubu kâğıt yığınının altından çekerken üzerine kazayla hokkayı devirmişti. Gerçekten, kâğıdın bir uçunda büyük bir mürekkep lekesi vardı. Kocası bundan kâğıtların karıştırıldığını, mektubun okunduğunu! anlayacak diye kadıncağızın ödü kopuyordu. Korkusu yersiz değildi, İhmenev, sırf sırrını bildiğimiz için duyduğu utanç ve öfkeden kinlenip, gururu yüzünden kızınım bağışlamamakta ayak direyebilirdi.</p>

  <p class="normal">Meseleyi ayrıntılı düşündükten sonra ihtiyar kadını yatıştırdım. Nikolay Sergeyiç mektubu bırakıp masadan kalkarken çok heyecanlı olduğu için böyle ufak tefek şeyler hatırında kalmış olamazdı. Mektubu kendisinin lekelediğini sanacaktı. Anna Andreyevna’yı böylece avuttuktan sonra mektubu usulca aynı yere koyduk. Çıkarken bu sefer ciddi olarak, Nelli’den söz açmak aklıma geldi. Mutsuz kızın annesi de baba lanetine uğradığı için ihtiyarı ilgilendirebilirdi. Hayatı ve annesinin ölümüyle ilgili acıklı hikâyenin onu etkileyeceğini düşündüm. Zemin hazırdı zaten, evlat hasreti incinmiş gurura yavaş yavaş hâkim olmaya başlıyordu. Son hamle, bir vesile eksikti. Bunu da Nelli sağlayacaktı. Anna Andreyevna beni can kulağıyla dinliyordu: Yüzünde sevinç, umut parıltıları belirdi. Bunu daha önce anlatmadığım için azarladı beni. Sonra Nelli’yle ilgili bir sürü soru sordu. Çocuğu evlerine almaları için kocasına ricada bulunacağını söyledi. Nelli’ye neredeyse ısınmaya başlamıştı. Hasta olduğuna üzüldü, kilerden bir kavanoz reçel çıkardı. Doktor param olmadığını düşünerek bana beş ruble verdi. Parayı almadım, Nelli’nin elbise ve çamaşıra ihtiyacı olduğunu söyledim. Bu işte faydalı olabileceğini öğrenince sevindi. Sandığının başına geçerek karıştırmaya, “öksüzceğiz”in işine yarayacakları ayırmaya başladı. Ben de Nataşa’ya gittim.</p>

  <p class="normal">Evinde son kat merdiveninin döne döne çıktığını önce de belirtmiştim. Yukarı çıkarken Nataşa’nın kapısının önünde birisini gördüm. Adam kapıyı çalmaya hazırlanırken ayak sesini duyunca durdu, bir kararsızlık geçirerek inmeye başladı. Son basamakta karşılaştık. İnen İhmenev’di. Merdiven gündüz bile kapkaranlıktı. Yol vermek için duvara çekilerek beni dikkatli bir bakışla süzdü. Gözlerindeki garip pırıltıları şimdi bile görür gibiyim. Sanırım kızarmıştı, bozuldu, hatta şaşkın bir hali vardı.</p>

  <p class="normal">Kararsız bir sesle:</p>

  <p class="normal">— Oo, sen misin Vanya? dedi. Ben de birini... bir katibi arıyordum burada. Hep o iş için. Yeni taşınmış buralara... ama galiba bu evde değil. Yanlış gelmişim. Hoşça kal.</p>

  <p class="normal">Sonra da hızla aşağı indi.</p>

  <p class="normal">Sırası gelene kadar Nataşa’ya bu karşılaşmadan söz açmamaya karar verdim. Ama Alyoşa gider gitmez, yalnız kaldığında anlatacaktım. O günkü üzüntüler arasında olayın önemini kavramayabilirdi. Ama ayrılıktan sonra, acı ve umutsuzluk içindeyken bunu bambaşka bir ruh haliyle karşılardı. Ama şimdi sırası değildi.</p>

  <p class="normal">O gün tekrar İhmenevlere gidebileceğim, gitmek için bir şey beni dürttüğü halde vazgeçtim. Beni görmenin ihtiyarın ağırına gideceğini düşündüm. Belki sırf o karşılaşma yüzünden geldiğimden şüphelenebilirdi. Aradan üç gün geçtikten sonra uğradım, İhmenev neşesizdi, yine de beni oldukça rahat karşıladı. Hep işlerinden konuştu. Bir aralık, o sıra aklına gelmiş gibi, bakışını benden kaçırarak:</p>

  <p class="normal">— Şey, geçenlerde, galiba üç gün önce seninle karşılaşmıştık ya, kimdi o gittiklerin? Pek tepelerde oturuyorlarmış, dedi.</p>

  <p class="normal">— Bir arkadaşım var orada, ona gidiyordum.</p>

  <p class="normal">— Ben de katip Astafyev’i arıyordum... o evi gösterdiler... değilmiş ama. Ha, sana davadan söz etmişlerdir. Verilen karar... falan filan.</p>

  <p class="normal">Davadan söz açınca kızardı.</p>

  <p class="normal">Anna Andreyevna’yı sevindirmek için karşılaşmamızı ona anlattım. Ama kocasının yüzüne anlamlı anlamlı bakmamasını, iç çekip imalı sözler etmemesini, kısacası olanı bildiğini sezdirmemesini de rica ettim. İhtiyar kadın şaşkınlık ve sevincinden ilk anda inanamadı. O da bana Nikolay Sergeyiç’e öksüz kızdan söz açtığını anlattı. Önce çocuğu eve getirmeye hevesli görünen İhmenev bu sefer nedense ses çıkarmamıştı. Anna Andreyevna’yla ertesi gün dolambaçlı yollara başvurmadan, açıkça kızı eve getirmek için izin istemesini kararlaştırdık. Ama ertesi gün ikimiz de büyük bir korku ve üzüntü geçirdik.</p>

  <p class="normal">İhmenev o sabah davasıyla ilgilenen bir memurla görüşmüş, memur, Prens’i gördüğünü söylemişti; Prens, İhmenevka’ya el koymakla beraber, “bazı aile durumları yüzünden” ihtiyarı tatmin etmek için on bin rubleyi geri vermek kararında olduğunu belirtmişti. İhmenev memurdan doğruca bana koştu. Son derece üzgündü, gözleri alev alevdi. Beni nedense dışarıya, merdiven başına çağırdı. Israrla, hemen Prens’e gitmemi ve kendi adına düelloya çağırmamı istedi. Şaşkınlıktan bir süre kendimi toparlayamadım. Sonra onu bu işten vazgeçirmeye çalıştım. Fakat ihtiyar fenalık geçirecek kadar kızgındı. İçeriye, su getirmeye koştum. Dönüşte İhmenev’i merdivende bulamadım.</p>

  <p class="normal">Ertesi gün evlerine gittim. Evde yoktu. Tam üç gün kayıplara karıştı.</p>

  <p class="normal">Üç gün sonra olanı biteni öğrendik. Nikolay Sergeyiç benden doğruca Prens’e koşmuş, evde bulamayınca mektup bırakmıştı. Mektubunda, memura söylediklerini öğrendiğini, bunu ancak ölümle temizlenecek bir hakaret saydığını, bu alçaklığı yüzünden kendisini düelloya çağırdığını yazmıştı. Düellodan kaçmaya kalkarsa açıkça hakaret edeceğini ayrıca belirtmişti.</p>

  <p class="normal">Olayı anlatan Anna Andreyevna’dan kocasının yatağa düşecek kadar heyecanlı, üzgün halde eve döndüğünü öğrendim. Karısına çok candan davranmakla beraber, sorularının çoğunu cevapsız bırakıyordu. Halinden sinirli bir sabırsızlıkla bir şeyler beklediği anlaşılıyordu. Ertesi gün postadan bir mektup çıkmış, İhmenev bunu okur okumaz bir çığlık atıp başını elleri arasına almıştı. Anna Andreyevna korkudan donup kalmış, ihtiyar da şapkasıyla bastonunu kaptığı gibi sokağa fırlamıştı.</p>

  <p class="normal">Mektup Prens’ten geliyordu. Soğuk, kısa, ama kibar bir şekilde, İhmenev’e memura söylediği sözlerden ötürü kimseye hesap vermek zorunda olmadığını bildiriyordu. Davayı kaybettiği için ona acımakla beraber, kaybedenin öç almak için karşı tarafı düelloya çağırmasını doğru bulmadığını belirtiyordu. Tehditle “açık hakaret”e gelince, Prens, İhmenev’in bunu yerine getiremeyeceğini, çünkü mektubunun gerekli yerlere verildiğini, polisin koruyucu tedbirler aldığını yazıyordu.</p>

  <p class="normal">İhmenev, mektup elinde, Prens’e koşmuştu. Prens yine evde yoktu ama, ihtiyar uşakların birinden, onun o saatte herhalde Kont N.’de olduğunu öğrenmiş, uzun boylu düşünmeden Kont’a yollanmıştı. Merdivenden yukarı çıkarken Kont’un kapıcısı tarafından durdurulmuştu. Öfkesinden çılgına dönen ihtiyar, kapıcıya bir baston indirmiş, yetişen hizmetkârlar, onu yaka paça dışarı çıkararak polise teslim etmişlerdi. İhmenev karakola götürülmüş, Kont’a haber verilmişti. Orada bulunan Prens, çapkın ihtiyara yakalananın şu bildik Natalya Nikolayevna’nın babası İhmenev olduğunu anlatınca (Prens’in Kont’a bu çeşit işlerde bazen hizmet ettiği olurdu) o pek asil kişi sadece gülmüş, suçluyu bağışlamasını istemişti. Bunun üzerine İhmenev’in salıverilmesi için haber gönderilmiş, buna rağmen İhmenev karakoldan ancak üçüncü gün çıkmıştı. Kendisine (herhalde Prens’in emriyle) bağışlanması için ricada bulunanın, şefaat edenin Prens olduğunu bildirmişlerdi.</p>

  <p class="normal">İhtiyar eve döndüğü zaman deli gibiydi, kendini yatağa atmış, bir saat böylece hareketsiz kalmıştı. Sonra kalkıp dehşet içindeki karısına kesin bir tavırla, kızına ebediyen lanet ettiğini, onu evlatlıktan reddettiğini bildirdi.</p>

  <p class="normal">Anna Andreyevna beyninden vurulmuşa dönmüştü ama, yine de o bitkin haliyle ona bütün gün ve gece bakmış, başına sirkeli bez koymuştu. İhtiyar ateşler içindeydi, sayıklıyordu. Onlardan gecenin saat üçüne doğru ayrıldım. İhmenev sabah erkenden ayaktaydı. Hemen o gün Nelli’yi temelli evine götürmek için bana geldi. Nelli’yle aralarında geçen sahneyi daha önce anlatmıştım. Bu onu büsbütün sarstı. Eve dönünce tekrar yatağa düştü. Günlerden Kutsal Cuma’ydı. Katya’yla Nataşa’nın buluşacakları, Alyoşa’yla Katya’nın köye hareket edecekleri günün arifesiydi.</p>

  <p class="normal">Nataşa’yla Katya’nın görüşmesinde ben de bulundum. Sabah erkenden, İhmenev’in bana gelişinden ve Nelli’nin ilk kaçışından önce buluştuk.</p>
</body>
</html>
