<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ezilenler</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_28">VIII</h2>

  <p class="normal">Sabah erkenden kalktım. Bütün gece hemen hemen yarım saatte bir uyanarak küçük misafirimi yokladım. Ateşi düşmemişti, arada bir sayıklıyordu. Sabaha karşı deliksiz bir uykuya daldı, “İyiye işaret bu!” dedim. Yine de kız uyanmadan önce bir koşu doktora gitmeye karar verdim. Yıllanmış bekarlardan babacan bir doktor tanıdığım vardı. Uzun zamandır Vladimir Sokağı’nda, evin kâhyalığını yapan bir Alman kadınıyla beraber oturuyordu. Ona gittim. Saat onda geleceğini söyledi. Doktora giderken saat sekizdi. Yolda içimden Masloboyev’e uğramak geçti, ama vazgeçtim. Dün geceden sonra herhalde uyuyor olmalıydı; hem Yelena da uyanıp yalnız olduğunu görünce korkardı. Belki dünkü buhranlı haliyle evime nasıl geldiğini hatırlayamazdı.</p>

  <p class="normal">Tam odaya girdiğim an uyandı. Yanına gidip usulca hatırını sordum. Cevap vermedi, sadece o siyah, anlamlı gözleriyle bana uzun uzun baktı. Bakışından her şeyi anladığı, kendinde olduğu belliydi. Cevap vermeyişi belki her zamanki huyundandı. Dün ve evvelsi gün buraya geldiği zaman da bazı sorularımı cevapsız bırakıyor, sadece gözlerini birden gözlerime dikerek kendine has uzun, ısrarlı bir bakışla beni süzüyordu. Bu bakışta şaşkınlık, şahsi bir merak, garip bir gurur vardı. Şimdi de gözleri sert, hatta güvensizlik ifade eden bir anlam almıştı. Ateşine bakmak için elimi alnına koyunca, Yelena küçük eliyle elimi sessizce itti, yüzünü duvara çevirdi. Rahatsız etmemek için çekildim.</p>

  <p class="normal">Büyük bir bakır çaydanlığım vardı. Bunu uzun zamandır semaver yerine kullanıp içinde su kaynatıyordum. Odunum da vardı; kapıcı bir seferde dört beş günlük birden getiriyordu. Sobayı yakıp su doldurdum, çaydanlığı sobanın üstüne koyduktan sonra masaya çay takımını dizdim. Yelena bana dönmüş, yaptıklarımı merakla izliyordu. Bir isteği olup olmadığını sordum. Yine başını öteye çevirerek cevap vermedi.</p>

  <p class="normal">“Bana neden kızıyor acaba?” diye düşündüm. “Garip kız!”</p>

  <p class="normal">Bizim ihtiyar doktor söylediği gibi saat onda geldi. Hastayı tam bir Alman dikkatiyle muayene etti, bana umut verici sözler söyledi. Ateşi tehlikeli değildi; yalnız hastanın kalp atışlarında düzensizlik gibi yerleşik bir hastalığı olması ihtimalinden söz açtı. “Ama bunu ayrıca incelemek ister, şimdilik bu bakımdan tehlike yok,” diye ekledi. İhtiyaçtan çok âdet yerini bulsun diye bir reçeteye şurupla bir toz yazdı ve hemen kızın evime nasıl geldiğiyle ilgilendi. Bir yandan da hayret dolu bakışlarla evimi gözden geçiriyordu. İhtiyar doktor pek çalçeneydi.</p>

  <p class="normal">Hele Yelena’nın haline pek şaşmıştı; kız, doktor nabzına bakarken elini çekmiş, bir türlü dilini göstermek istememişti. Sorularının hiçbirine cevap vermeden, sadece adamın boynundaki kocaman Stanislav nişanına gözlerini dikip öylece durmuştu.</p>

  <p class="normal">Doktor, “Herhalde başı çok ağrıyor,” dedi. “Şu gözlere de bakın hele!” Yelena’nın hikâyesini ona anlatma gereğini görmedim, “uzun mesele” diyerek sözü kestim. İhtiyar doktor çıkarken:</p>

  <p class="normal">— Bir şey olursa haber verin, dedi. Şimdilik söylediğim gibi, tehlike yok.</p>

  <p class="normal">O gece Yelena’nın yanında kalmaya ve iyileşene kadar imkân olduğu ölçüde yalnız bırakmamaya karar verdim. Ama Nataşa’yla Anna Andreyevna’nın beni nasıl beklediklerini bildiğim için hiç değilse Nataşa’ya o gün gelemeyeceğimi postayla bildirmeyi düşündüm. Yalnız Anna Andreyevna’ya mektup yazamadım. Nataşa’nın hastalığı sırasında gönderdiğim mektuptan sonra bir daha yazmamamı rica etmişti. “Bizimki mektubunu görünce surat asıyor,” diyordu. “Zavallıcık, mektupta ne olduğunu hem öğrenmek istiyor, hem bir türlü soramıyor. Bütün gün kendi kendini yiyor. Beni de mektupla boşuna heyecanlandırırsın. On satıra ne sığdırılır ki! Ayrıntıları öğrenmek isterim ama soracak kimse olmaz.” Bunun için sadece Nataşa’ya yazdım, eczaneye giderken mektubu postaya verdim.</p>

  <p class="normal">Yelena o aralık tekrar uyumuştu. Uykuda hafif hafif inleyip titriyordu. Doktor iyi bilmişti. Kızda şiddetli bir baş ağrısı vardı. Hatta vakit vakit bağırarak uyanıyordu. Bana öfkeyle bakıyor, sanki ilgimden, kendisine bakmamdan sıkılıyordu. Doğrusu buna çok içerlemiştim.</p>

  <p class="normal">Saat on birde Masloboyev geldi. Endişeli, biraz da dalgındı; yalnız bir dakikalığına uğramıştı, bir yere gitmek için acele ediyordu. Çevresine bakınarak:</p>

  <p class="normal">— Birader, dedi, evinin ahım şahım olmadığını tahmin ediyordum ama, böylesini de beklemiyordum doğrusu. Ev değil, sandık! Bunun da önemi yok diyelim, ama böyle türlü türlü dert, gaile arasında çalışmak da zor. Bunu daha dün, Bubnova’ya giderken düşünüyordum. Ben huyca da, sosyal durumu nedeniyle de kendisine hayrı dokunmayıp başkalarına akıl öğreten insanlardanım birader. Şimdi dinle beni: Belki yarın, belki öbür gün sana tekrar uğrarım. Sen de bu pazar sabahı bana mutlaka gel. O zamana kadar umarım kızcağızın işi de biter; hem bu kez ciddi konuşalım, seni sıkıya almalıyım. Böyle yaşanmaz. Dün sadece hafiften dokundum sana, ama şimdi mantık yoluyla ispata çalışacağım. Hem rica ederim, benden bir süre için para almayı şerefsizlik mi sayıyorsun?..</p>

  <p class="normal">— Dur canım, kavgayı bırak da dünkü meseleyi orada nasıl bağladığınızı anlat, diye sözünü kestim.</p>

  <p class="normal">— Ne olacak, her şey çok iyi bitti, istediğimiz gibi oldu, anlıyorsun, değil mi? Eh, bana izin, vaktim yok çünkü. Sadece bir dakikalığına uğrayıp meşgul olduğumu, seninle uğraşacak halde olmadığımı söylemek istedim. Gelmişken şunu da sorayım: Çocuğu bir yere mi bırakacaksın, yoksa yanında mı alıkoymak istiyorsun? Düşünüp bir karar ver.</p>

  <p class="normal">— Bunu henüz kararlaştırmadım. Açık söyleyeyim, bana yol gösterirsin diye seni bekliyorum. Onu yanımda nasıl alıkoyabilirim?</p>

  <p class="normal">— Bu da mı mesele? Hizmetçi gibi bir şey diye kalır...</p>

  <p class="normal">— Lütfen biraz yavaş konuş Masloboyev. Hasta olduğu halde aklı başında. Seni görünce nasıl ürperdiğinin farkına vardım. Dün olanları hatırladı belki...</p>

  <p class="normal">Yelena’nın huyundan, ilgimi çeken özelliklerinden söz ettim. Anlattıklarım Masloboyev’in de ilgisini çekmişti. Bizim ihtiyarları da anarak çocuğu bir aile yanına vermenin iyi olacağını ekledim. İşin garibi, Masloboyev, Nataşa’nın hikâyesinin bir bölümünü biliyordu. Nereden bildiğini sorunca:</p>

  <p class="normal">— Duydum işte, bir işi incelerken kulağıma çalındı. Prens Valkovski’yi tanıdığımı söylemiştim ya. Evet, kızı o ihtiyarlara göndersen iyi edersin, çünkü sana yük olur. Ha, bir de şu var: Kıza nüfus cüzdanı filan gerekli. Ben bu işi hallederim, hiç merak etme. Hoşça kal, bize de sık sık uğra e mi? Kız uyuyor mu?</p>

  <p class="normal">— Sanırım.</p>

  <p class="normal">Masloboyev gider gitmez Yelena bana seslendi:</p>

  <p class="normal">— Kimdi o adam?</p>

  <p class="normal">Sesi titrekti, o sabit, biraz da gururlu –başka deyim bulamıyorum– bakışı üzerime dikilmişti.</p>

  <p class="normal">Masloboyev’in adını söyledim, onu Bubnova’nın elinden bu adamın yardımıyla kurtardığımı, Bubnova’nın ondan ödünün patladığını anlattım. Hatırladığı şeylerden olmalı, yanakları birden alev yalamış gibi kızardı. Dikkatle bana bakarak:</p>

  <p class="normal">— Bubnova buraya gelmez mi dersiniz? diye sordu.</p>

  <p class="normal">Yelena’yı buna imkân olmadığına inandırdım. Sustu. Ateş gibi parmaklarıyla elimi kavradı. Sonra birden aklına bir şey gelmiş gibi elini geri çekti. “Neden acaba? Benden bu kadar nefret etmesinin sebebi ne olabilir ki?” diye düşündüm. “Huyu böyle anlaşılan ya da... çektiği acılar yüzünden dünyada kimseye güvenemez bir hale gelmiş.”</p>

  <p class="normal">İlaçların hazır olacağı saatte hem eczaneye, hem arada bir yemek yediğim lokantaya gittim. Beni tanıdıkları için veresiye alabilirdim. Evden getirdiğim sefertasına Yelena için bir porsiyon tavuk suyu koydurdum. Ama içmek istemedi ben de çorbayı sobanın üstüne bıraktım.</p>

  <p class="normal">İlacını verdikten sonra çalışmaya oturdum. Uyuduğunu sanmıştım. Bir aralık o yana bakınca Yelena’nın başını kaldırarak beni seyrettiğini fark ettim, ama bunu ona belli etmedim.</p>

  <p class="normal">Sonunda uyudu, hem beni sevindiren yanı, sakin sakin, sayıklamadan, inlemeden uyuyordu. Düşünmeye daldım: Nataşa o gün kendisine uğramayışımın nedenini bilmediği için hem darılacak, hem de bana en çok ihtiyacı olduğu zaman aramadığıma üzülecekti. Belki bana vereceği bazı işler vardı, aksi gibi yardımına koşamıyordum.</p>

  <p class="normal">Anna Andreyevna’ya gelince, yarın karşısına ne yüzle çıkacağımı hiç bilemiyordum. Düşünüp taşındıktan sonra birden, bir koşu her ikisine de uğramaya karar verdim. İki saatte gidip gelirdim. Yelena uyuyordu, gittiğimin farkına bile varmazdı. Kalkıp paltomla şapkamı aldım. Tam çıkmaya hazırlanırken Yelena, birden seslendi. Şaşırdım, acaba mahsus mu uyumuş görünüyordu?</p>

  <p class="normal">Şunu da söyleyeyim: Yelena benimle konuşmak istemiyor göründüğü halde bir yandan da ikide bir sesleniyor, şunu bunu soruyordu. Buna sevindiğimi itiraf etmeliyim.</p>

  <p class="normal">Yanına gidince:</p>

  <p class="normal">— Beni nereye göndereceksiniz? diye sordu.</p>

  <p class="normal">Genel olarak sorularını pek ani soruyordu. Bunu ilk anda anlayamadım bile.</p>

  <p class="normal">— Demin ahbabınıza, beni başka bir eve götüreceğinizi söylüyordunuz. Hiçbir yere gitmek istemiyorum.</p>

  <p class="normal">Üzerine eğilip baktım, yine ateşi vardı, bir nöbet geçiriyordu. Avutmaya, yatıştırmaya çalıştım: Yanımda kalmak istiyorsa hiçbir yere göndermeyeceğimi söyledim. Bir yandan da şapkamla paltomu çıkardım. Bu haldeyken onu tek başına bırakmaya cesaret edemiyordum.</p>

  <p class="normal">Kalmak istediğimi hemen anlayarak:</p>

  <p class="normal">— Hayır, hayır, siz gidin! dedi. Uykum var, hemen uyuyacağım.</p>

  <p class="normal">— Ama seni nasıl yalnız bırakayım? dedim endişeyle. Gerçi iki saate kalmaz dönerim ama...</p>

  <p class="normal">— İyi işte, gidin. Ben bir yıl hasta yatsam, bir yıl boyunca evden çıkmayacak mısınız?</p>

  <p class="normal">Gülümser gibi oldu. İçinden gelen iyi bir duyguyla savaşır gibi garip bir bakışla beni süzdü. Zavallıcık! Bütün mesafeli tavrına, haşin görünüşüne rağmen iyi, şefkatli bir kalbi olduğu belliydi.</p>

  <p class="normal">Önce Anna Andreyevna’ya koştum. Kadıncağız sabırsızlıktan çatlayacaktı; beni görür görmez azarlamaya başladı: Nikolay Sergeyiç yemeği yer yemez sokağa çıkmış, nereye gittiğini haber vermemişti. İçimde, ihtiyar kadının her zamanki gibi imalarıyla kocasına her şeyi açıkladığı duygusu uyandı. Kendisi de böyle bir sevinci onunla paylaşmadan yapamayacağını ağzından kaçırır gibi oldu. Ama Nikolay Sergeyiç’in yüzü onun söyleyişiyle kara bulut gibi olmuş, hiç ses çıkarmamış, yemekten sonra da ansızın sokağa çıkmıştı. Anna Andreyevna bunları anlatırken bile korkudan titriyordu. Nikolay Sergeyiç dönene kadar gitmemem için yalvarıyordu. Bunun imkânsız olduğunu kesin olarak söyledim, hatta belki yarın da uğrayamayacağımı, bunu haber vermek için geldiğimi de ekledim. Kavga edecek olduk neredeyse. Anna Andreyevna ağlamaya başladı, acı acı sızlandı. Ancak ben kapıya doğrulurken birden boynuma atıldı kendisi gibi bir “kimsesiz”e, bir “öksüz”e darılmamamı sözlerini kötüye yormamamı rica etti.</p>

  <p class="normal">Nataşa’yı ummadığım halde yine yalnız buldum; garibime giden şey –dün ve her zaman olduğu gibi– gelişime sevinmiş görünmemesiydi. Sanki onu kızdırmış ya da sırasız gelmiş gibiydim, Alyoşa’nın gelip gelmediğini sorunca, elbette geldiğini, yalnız çok oturmadığını söyledi.</p>

  <p class="normal">Düşünceli bir tavırla:</p>

  <p class="normal">— Bu gece geleceğine söz verdi, diye ekledi.</p>

  <p class="normal">— Dün gece gelmiş miydi?</p>

  <p class="normal">— Ha... hayır...</p>

  <p class="normal">Sonra çabuk çabuk konuşarak:</p>

  <p class="normal">— Bir engel çıkmıştı da. Ya sen ne yaptın Vanya? diye sordu.</p>

  <p class="normal">Konuyu değiştirmek istediğini anladım. Yüzünü biraz dikkatli inceledim; üzgün görünüyordu. Kendisini incelediğimi fark edince, ansızın öyle öfkeli bir bakış attı ki içim yandı neredeyse. “Yine bir üzüntüsü var, ama söylemek istemiyor...” diye düşündüm.</p>

  <p class="normal">Sorusuna cevap olarak Yelena’nın hikâyesini bütün ayrıntılarıyla anlattım. Epey ilgilenmiş, hatta biraz şaşırmıştı.</p>

  <p class="normal">— Aman Tanrım, hasta haliyle onu tek başına nasıl bıraktın! diye bağırdı.</p>

  <p class="normal">Gelmeye niyetim olmadığı halde, sırf kendisini gücendirmemek, bir işi varsa yardım etmek için geldiğimi söyledim.</p>

  <p class="normal">Biraz düşündü:</p>

  <p class="normal">— İş mi? Evet, sana ihtiyacım var Vanya. Var ama artık başka zamana kalsın. Bizimkilere uğradın mı?</p>

  <p class="normal">Bunu da anlattım.</p>

  <p class="normal">— Evet, babamın bütün bu haberleri nasıl karşılayacağını Tanrı bilir. Hoş ortada haber denecek ne var?</p>

  <p class="normal">— Daha ne olsun! Büyük bir değişiklik!</p>

  <p class="normal">— Evet, öyle... Nereye gitti acaba? Geçen sefer, bana geldiğini sanmıştınız. Bana bak Vanya, mümkün olursa yarın bana uğra, belki söyleyeceklerim olur... Seni fazla rahatsız etmeye de çekiniyorum. Şimdi eve, misafirinin yanına git artık. Evden çıkalı iki saat olmuştur herhalde.</p>

  <p class="normal">— Oldu. Hoşça kal Nataşa. Alyoşa bugün sana karşı nasıldı?</p>

  <p class="normal">— Nasıl olsun, iyiydi... Bunu merak etmene şaştım doğrusu.</p>

  <p class="normal">— Hoşça kal dostum.</p>

  <p class="normal">Veda eden bakışımla karşılaşmamak için başını çevirip kayıtsızlıkla elini uzattı:</p>

  <p class="normal">— Güle güle.</p>

  <p class="normal">Ondan şaşkınlık içinde ayrıldım. Kendi kendime, “Düşünceli olmakta haklı, durumu iç açıcı değil. Yarın hepsini bir bir anlatır bana!” diye düşünüyordum.</p>

  <p class="normal">Eve dönerken pek üzgündüm. Kapıdan girer girmez şaşkınlık içinde durakladım. İçerisi loştu. Yelena sedire oturmuş, derin bir düşünceye dalmış gibi başını göğsüne bırakmıştı. Kafasını kaldırıp bakmadı, dalıp gitmiş gibiydi. Yanına gelince bir şeyler mırıldandığını duydum. “Sayıklıyor mu?” diye düşündüm. Yanına oturarak kolumla sardım.</p>

  <p class="normal">— Yelena, nen var kızım?</p>

  <p class="normal">Başını kaldırmadan mırıldandı:</p>

  <p class="normal">— Gideceğim buradan... Ona gitsem daha iyi.</p>

  <p class="normal">Şaşkınlık içinde:</p>

  <p class="normal">— Nereye, kime gideceksin? diye sordum.</p>

  <p class="normal">— Ona, Bubnova’ya. Kendisine çok borcumuz olduğunu, annemin cenazesini kendi parasıyla kaldırdığını söyleyip duruyordu... Anneme küfür etmesini istemem; orada çalışır, hepsini öderim... O zaman kendim çıkarım. Şimdi ona gitmem gerek.</p>

  <p class="normal">— Kendine gel Yelena, oraya gidilir mi! O kadın canını çıkarır senin, öldürür!</p>

  <p class="normal">Yelena heyecanla atıldı:</p>

  <p class="normal">— Öldürsün, çıkarsın canımı! Yalnız ben değilim ya; benden çok daha iyi insanlar da azap çekiyor. Bunu sokakta dilenen bir kadından duydum. Ben fakirim, fakir kalmak istiyorum. Ömrümün sonuna kadar fakir kalacağım; annem ölürken bunu bana emretti. Çalışacağım... Hem bu elbiseyi giymek istemiyorum...</p>

  <p class="normal">— Yarın sana çarşıdan başka bir entari alırım. Kitaplarını da getiririm. Bende kalırsın. Kendin istemezsen kimseye vermem seni, sakin ol...</p>

  <p class="normal">— Hizmetçi olarak bir eve girerim.</p>

  <p class="normal">— Peki kızım, nasıl istersen. Şimdilik yat da uyu!</p>

  <p class="normal">Ama hasta kızcağız bu sefer ağlamaya başladı. Ağlaması hıçkırıklarla kesiliyordu. Ne yapacağımı şaşırmıştım; su getirip şakaklarını, başını ıslattım. Sonunda Yelena bitkin bir halde sedire yıkıldı, yeni bir titreme nöbeti başladı. Elime ne geçtiyse üzerine örtüp bastırdım. Sonunda uyudu, ama huzursuz bir uykuyla; her an ürperip uyanıyor, yeniden dalıyordu. O gün çok dolaşmadığım halde, dehşetli yorgundum; erkenden yatmaya karar verdim. Kafam çeşitli düşüncelerle doluydu. Bu kızla başımın derde gireceğini şimdiden anlıyordum. Fakat en çok Nataşa ve işleri için üzülüyordum. Şimdi düşünüyorum da, o uğursuz gecedeki kadar berbat bir ruh haliyle uykuya daldığım pek olmadı doğrusu.</p>
</body>
</html>
