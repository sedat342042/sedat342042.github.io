<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_226">Aslan, Maymun ve İki Eşek</h2>
				<p class="normal">Aslan ahlak dersi almak istemiş<br class="calibre1"/>Ülkesini daha iyi yönetmek için;<br class="calibre1"/>Çağırtmış maymunu bir gün:<br class="calibre1"/>Çünkü hayvanlar arasında maymun<br class="calibre1"/>Bizde üniversite hocası neyse odur.<br class="calibre1"/>Hocanın verdiği ilk ders şu olur:<br class="calibre1"/>— Yüce Kral, der, bilgece bir yönetim için<br class="calibre1"/>Yurtseverliğin daha ağır basması şarttır<br class="calibre1"/>Genel olarak özseverlik denilen<br class="calibre1"/>Bir çeşit duygudan, ki bu duygu<br class="calibre1"/>Biz hayvanlarda görülen<br class="calibre1"/>Bütün kusurların başlıca kaynağıdır.<br class="calibre1"/>Bu duyguyu koparıp atmak<br class="calibre1"/>Öyle bir günde başarılacak<br class="calibre1"/>Küçük işlerden değildir.<br class="calibre1"/>Ne mutlu bize eğer bu sevgiyi<br class="calibre1"/>Biraz olsun dizginleyebilirsek,<br class="calibre1"/>Bu yolu tutmakla yüce Sultanımız<br class="calibre1"/>İki şeye düşmekten kurtulur:<br class="calibre1"/>Gülünç olmak bir, haksız olmak iki.<br class="calibre1"/>Yüce Sultan demiş ki:<br class="calibre1"/>— Sen bu iki şeyi iki örnekle anlat.<br class="calibre1"/>Her soy, her meslek, demiş hukuk doktoru.<br class="calibre1"/>(En başa da bizimkini koyabilirim)<br class="calibre1"/>Kendini üstün sayar, hem de kat kat,<br class="calibre1"/>Başkalarının tümünden:<br class="calibre1"/>Bütün ötekiler görgüsüz, bilgisizdir<br class="calibre1"/>Hepsi akla karşı saygısızdır.<br class="calibre1"/>Bol keseden hep atar tutarız böyle.<br class="calibre1"/>Özseverlik bir başka oyun oynatır bize:<br class="calibre1"/>Kendimizi değil de benzerimizi yüceltiriz;<br class="calibre1"/>Benzerimizi çıkardık mı göklere<br class="calibre1"/>Biz de ardından yükseliriz.<br class="calibre1"/>Yukarıda bütün söylediklerimden şu çıkar ki<br class="calibre1"/>Bu dünyada nice üstünlükler sahtedir;<br class="calibre1"/>Bilgiçlik eden, ün sağlamayı becerenler<br class="calibre1"/>Bilginlerden çok bilgisizlerdir.<br class="calibre1"/>Geçen gün önümde yürüyen iki eşek<br class="calibre1"/>Sözü biri bırakıp biri alarak<br class="calibre1"/>Övdükçe övüyorlardı birbirini.<br class="calibre1"/>Biri şöyle diyordu meslektaşına:<br class="calibre1"/>“Aman bayım, ne haksız, ne budala, değil mi<br class="calibre1"/>İnsan denen o sözde kusursuz yaratık?<br class="calibre1"/>Neden dil uzatır bizim şanlı adımıza?<br class="calibre1"/>Nerede cahil, kaba, sersem birini görse<br class="calibre1"/>Eşek diyor hemen, bu ne küstahlık!<br class="calibre1"/>Bir söz daha ediyor böyle yersizce:<br class="calibre1"/>Anırmak diyor bizim söylevlerimize.<br class="calibre1"/>Gülünç oluyor doğrusu insanlar,<br class="calibre1"/>Bizi alçaltıp kendilerini yücelttikçe.<br class="calibre1"/>Ne demek? Siz konuştunuz mu örneğin,<br class="calibre1"/>Onların hatiplerine susmak düşer.<br class="calibre1"/>Anıran onlar asıl, ama ne derse desinler:<br class="calibre1"/>Siz beni anlıyorsunuz,<br class="calibre1"/>Ben de sizi anlıyorum ya, yeter.<br class="calibre1"/>Hele nedir o sizin, türkü söylerken<br class="calibre1"/>Çıkardığınız tanrısal sesler!<br class="calibre1"/>Bülbül acemi çaylak kalır yanınızda;<br class="calibre1"/>Ayağınıza su dökemez Tenor Lamber.”<br class="calibre1"/>O bitirince aldı öteki:<br class="calibre1"/>“Aman Üstat, asıl güzel ses sizinki…”<br class="calibre1"/>Bu minval üzere pohpohlaşan bu iki eşek<br class="calibre1"/>Bununla yetinmeyerek<br class="calibre1"/>Gidip şehir şehir dolaşır dururlar<br class="calibre1"/>Birbirinin eşekliğini överek.<br class="calibre1"/>Her biri aklı sıra yükselecek<br class="calibre1"/>Benzerlerini çıkardığı göklere;<br class="calibre1"/>Verdiği değer dönüp kendine gelecek.<br class="calibre1"/>Böyle çoklarını tanırım ben,<br class="calibre1"/>Yalnız eşekler arasında değil,<br class="calibre1"/>Kaderin daha yüksek yerlere oturttuğu<br class="calibre1"/>Nice ağalar beyler arasında.<br class="calibre1"/>Korkmasalar haşmetli diyecekler birbirine<br class="calibre1"/>Sayın, soylu sözlerini küçümseyerek.<br class="calibre1"/>Belki gereğinden fazla ileri gittim,<br class="calibre1"/>Ama Haşmetli Efendimiz bunları<br class="calibre1"/>Bir sır olarak saklarlar sanırım.<br class="calibre1"/>Efendimizin benden istedikleri<br class="calibre1"/>Bir örnek vermekti sadece<br class="calibre1"/>Özseverliğin bizi nasıl gülünç edeceğine.<br class="calibre1"/>Haksızlığa nasıl düşürdüğüne gelince<br class="calibre1"/>O bahis daha uzundur,<br class="calibre1"/>Bir başka güne kalsa daha iyi olur.</p>
				<p class="normal">Sözü böylece bitirmiş maymun.<br class="calibre1"/>Kimselerden duymadım sayın doktorun<br class="calibre1"/>Haksızlığa nasıl bir örnek verdiğini.<br class="calibre1"/>Vermemiştir, çünkü o bahis netameli.<br class="calibre1"/>Bizim yaman hocaysa elbet biliyordu<br class="calibre1"/>Bu aslanın ne mene bir haşmetli olduğunu.</p>
				<div class="calibre2" id="calibre_pb_440"/></body>
</html>