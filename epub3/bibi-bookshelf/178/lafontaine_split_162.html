<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_165">Efendisinin Yemeğini Boynunda Taşıyan Köpek</h2>
				<p class="normal">Gözlerimiz güzellere bakmaktan<br class="calibre1"/>Ellerimiz altınları avuçlamaktan<br class="calibre1"/>Alamaz kolay kolay kendini.<br class="calibre1"/>Az kişi vardır dünyada<br class="calibre1"/>Bal tutup parmağını yalamayacak.</p>
				<p class="normal">Eve öteberi götürmeye alışmış,<br class="calibre1"/>Aklı başında bir çoban köpeği<br class="calibre1"/>Boynunda efendisinin akşam yemeği<br class="calibre1"/>Gidiyormuş yoluna tıpış tıpış.<br class="calibre1"/>Tokgözlü bir köpekmiş bu; gerçi bazen<br class="calibre1"/>Hele güzel yemekler taşıdığı zaman,<br class="calibre1"/>Açgözlü olduğu günleri arıyormuş,<br class="calibre1"/>Ama tutuyormuş yine de kendini.<br class="calibre1"/>Yanı başımızda duran dünya nimeti<br class="calibre1"/>Hangimizin ağzını sulandırmaz ki?<br class="calibre1"/>Gariptir, insanlar alışamaz da<br class="calibre1"/>Köpekler alışır tokgözlü olmaya.<br class="calibre1"/>Her neyse, bizim köpek giderken böyle<br class="calibre1"/>Boynunda güzelim bir et yemeğiyle,<br class="calibre1"/>Bir çomar gelmiş, tadına bakmaya kalkmış.<br class="calibre1"/>Ama ağzının suları boşuna akmış;<br class="calibre1"/>Bizimki koyduğu gibi malını yere<br class="calibre1"/>Saldırmış üstüne öldüresiye.<br class="calibre1"/>Gel gelelim, başka köpekler sökün etmiş;<br class="calibre1"/>Dişten korkmaz sokak köpekleri hem de.<br class="calibre1"/>Bakmış başa çıkamayacak hepsiyle,<br class="calibre1"/>Güzelim et nasıl olsa güme gidecek;<br class="calibre1"/>— Baylar, demiş bizim akıllı köpek;<br class="calibre1"/>Hırlamayın, ben payımı alayım da<br class="calibre1"/>Üst tarafı sizin olsun…<br class="calibre1"/>Bunu der demez de kapmış bir yağlı parça.<br class="calibre1"/>Ardından çomar, zağar mağar tümü birden<br class="calibre1"/>Üşüşmüş yemeğin üstüne, kapan kapana,<br class="calibre1"/>Hepsi iyi kötü zıkkımlanmış talandan.</p>
				<p class="normal">Bir şehir de böyle talan edilir işte.<br class="calibre1"/>Paralar şunun bunun sütüne emanettir;<br class="calibre1"/>Kâhyası, kethüdası er geç yükünü tutar.<br class="calibre1"/>En akıllısı örnek olur ötekilere.<br class="calibre1"/>Görülecek şeydir doğrusu bu adamların<br class="calibre1"/>Yığınlarla parayı nasıl temizledikleri.<br class="calibre1"/>Kazara çıkar da vicdanlı biri<br class="calibre1"/>Halkın parasını korumak çabasıyla<br class="calibre1"/>Abuk sabuk laflar etmeye kalkarsa,<br class="calibre1"/>Anlatılır kendisine enayilik ettiği…<br class="calibre1"/>O da fazla uzatmadan teslim olur<br class="calibre1"/>Ve bir gün bakarsın ilk parsayı o vurur.</p>
				<div class="calibre2" id="calibre_pb_315"/></body>
</html>