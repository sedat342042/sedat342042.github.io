<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_160">Eskiciyle Zengin</h2>
				<p class="normal">Bir eskici varmış,<br class="calibre1"/>Pabuç yamar, türkü söylermiş sabah akşam.<br class="calibre1"/>Seyret, için açılsın,<br class="calibre1"/>Dinle, gamın kasvetin dağılsın.<br class="calibre1"/>Sicimi geçirdi mi deliğe,<br class="calibre1"/>Değme keyfine:<br class="calibre1"/>Mutlu erenlerden daha mutluymuş.<br class="calibre1"/>Komşusu, tersine, asık yüzlüymüş,<br class="calibre1"/>Ne türkü, ne doğru dürüst uyku.<br class="calibre1"/>Parababasıymış adam, ne yapsın;<br class="calibre1"/>İliklerine kadar altın dolu.<br class="calibre1"/>Sabaha karşı tam dalacak,<br class="calibre1"/>Eskici başlamış türkü söylemeye,<br class="calibre1"/>Şu Tanrı’nın işine bak:<br class="calibre1"/>Param var, uykum yok.<br class="calibre1"/>Neden yiyecek içecek satılıyor da<br class="calibre1"/>Uyku satılmıyor çarşı pazarda?</p>
				<p class="normal">Böyle sızlanır dururmuş seninki.<br class="calibre1"/>Bir gün konağına çağırmış eskiciyi:<br class="calibre1"/>— Merak ettim, Bay Kirkor, demiş,<br class="calibre1"/>Sizin yıllık kazancınız nedir?<br class="calibre1"/>Eskici gülmüş: — Vallahi Bayım, demiş,<br class="calibre1"/>Ben bütçeyi pek yıl üstüne kurmam,<br class="calibre1"/>Bir günün hesabını ötekine karıştırmam.<br class="calibre1"/>Her gün kendi ekmeğini getirir.<br class="calibre1"/>Bir yıl yaşar mıyız, kim bilir?<br class="calibre1"/>— Peki, demiş günlük kazancınız ne kadar?<br class="calibre1"/>— Gününe bakar: Dün çok, bugün az.<br class="calibre1"/>Her gün iş olsa kazancım kötü sayılmaz.<br class="calibre1"/>Ne var ki, işsiz günler giriyor araya,<br class="calibre1"/>Bizler boş oturduk mu fena.<br class="calibre1"/>O bayramlar yok mu, bayramlar?<br class="calibre1"/>Onlar yıkıyor bizi!<br class="calibre1"/>Biri bitmeden öteki.<br class="calibre1"/>Papaz efendi’nin de insafı yok ki;<br class="calibre1"/>Her vaazında yeni bir aziz çıkarıyor ortaya,<br class="calibre1"/>Her aziz de bayram istiyor bizden.<br class="calibre1"/>Zengin gülmüş adamın saflığına:<br class="calibre1"/>— Dur, demiş; ben de bir azizlik yapayım sana,<br class="calibre1"/>Al şu yüz altını, sakla bir köşeye;<br class="calibre1"/>Bayram günlerinde bozdur bozdur ye.<br class="calibre1"/>Eskici bu kadar parayı rüyasında görmemiş,<br class="calibre1"/>Bütün dünya yüz yıl geçinir, demiş bununla.<br class="calibre1"/>Koşmuş evine,<br class="calibre1"/>Gömmüş altınları mahzene.<br class="calibre1"/>Onlarla keyfini de gömmüş meğer;<br class="calibre1"/>Gayrı türkü mürkü ne gezer!<br class="calibre1"/>Evine girince dünyamızın baş belası,<br class="calibre1"/>Kesilmiş adamın sesi sedası.<br class="calibre1"/>Gel de uyuyabilirsen uyu:<br class="calibre1"/>Türlü kaygılar sarmış başını;<br class="calibre1"/>Sinsi kuşkular, boşuna korkular.<br class="calibre1"/>Bütün gün göz tetikte,<br class="calibre1"/>Bütün gece kulak kirişte;<br class="calibre1"/>Bir gürültü yapsa kedi:<br class="calibre1"/>Eyvah!.. Paralar gitti!<br class="calibre1"/>Adamlıktan çıkmış biçare.<br class="calibre1"/>Sonunda koşmuş evine<br class="calibre1"/>Türküsünden kurtulan adamın:<br class="calibre1"/>— Al, demiş, altınlarını geri;<br class="calibre1"/>Elden gel uykumu, türkülerimi.</p>
				<div class="calibre2" id="calibre_pb_305"/></body>
</html>