<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_253">Fil, Gergedan ve Zeus’un Maymunu</h2>
				<p class="normal">Evvel zaman içinde fille gergedan<br class="calibre1"/>Paylaşamayıp koca dünyayı,<br class="calibre1"/>Savaşalım olsun bitsin, demişler.<br class="calibre1"/>Savaş günü kararlaşmış önceden;<br class="calibre1"/>Teke tek çarpışacak iki kabadayı.<br class="calibre1"/>Derken bir haber getirmişler:<br class="calibre1"/>Zeus’un maymunu, arması, urbasıyla<br class="calibre1"/>Havalarda görünmüş.<br class="calibre1"/>Tarihlerin yazdığına göre<br class="calibre1"/>Maskara’ymış bu maymunun adı:<br class="calibre1"/>Haber getirirmiş gökten yere.<br class="calibre1"/>Hiç şaşmamış fil cenapları:<br class="calibre1"/>Bana elçi geliyor, demiş;<br class="calibre1"/>Burnu büsbütün büyümüş.<br class="calibre1"/>Gel gelelim, sayın Maskara,<br class="calibre1"/>Bir hayli geç kalmış doğrusu<br class="calibre1"/>Güven mektubuyla huzura çıkmakta.<br class="calibre1"/>Olacak şey mi bu?<br class="calibre1"/>Neyse, uğramış bir gün,<br class="calibre1"/>O da şöyle, geçerken.<br class="calibre1"/>Fil bakmış haber maber yok gökten.<br class="calibre1"/>Hep savaşıyla meşgul sandığı tanrılar<br class="calibre1"/>Meğer hiç oralı değilmişler.<br class="calibre1"/>Oysa ne var bunda şaşacak<br class="calibre1"/>Onların gözünde ha fil olmuşsun, ha sinek.<br class="calibre1"/>Fil dayanamamış,<br class="calibre1"/>Savaş bahsini kendi açmış:<br class="calibre1"/>— Zeus kardeşime selam söyle, demiş;<br class="calibre1"/>Güzel bir savaş görecek yakında.<br class="calibre1"/>Yüce tahtından baksın, bütün tanrılarla.<br class="calibre1"/>— Ne savaşı? demiş maymun,<br class="calibre1"/>Kaşlarını çatarak.<br class="calibre1"/>— Nasıl? demiş fil; bilmiyor musun?<br class="calibre1"/>Gergedan benimle boy ölçüşmeye kalktı.<br class="calibre1"/>Filistan’la Gergedanya çarpışacak.<br class="calibre1"/>Bilirsin elbet bu iki ünlü devleti!<br class="calibre1"/>— Yo, nereden bileyim, demiş Maskara;<br class="calibre1"/>Ama memnun oldum tanıştığımıza.<br class="calibre1"/>Böyle şeyler konuşulmaz pek,<br class="calibre1"/>Bizim yukarılarda.<br class="calibre1"/>Fil fena bozulmuş ve içerleyerek:<br class="calibre1"/>— Niçin geldin öyleyse, demiş; ne yapmaya?<br class="calibre1"/>— Ben mi? demiş maymun; birkaç karınca<br class="calibre1"/>Bir otu bölüşememişler,<br class="calibre1"/>Onu pay etmeye gönderdiler.<br class="calibre1"/>Biz her şey üstünde dururuz.<br class="calibre1"/>Sizin işe gelince,<br class="calibre1"/>Tanrılar Kurulu’ndan geçmedi henüz.<br class="calibre1"/>Küçüklerle büyükler eşittir bizce.</p>
				<div class="calibre2" id="calibre_pb_495"/></body>
</html>