<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_137">Şarlatan</h2>
				<p class="normal">Şarlatanlar eksik olmaz dünyadan.<br class="calibre1"/>Bu mesleğin, ne hikmetse,<br class="calibre1"/>Hacısı hocası boldur her zaman.<br class="calibre1"/>Kimi peygamberim diye çıkar ortaya,<br class="calibre1"/>Kimi Çiçeron geçinir köyde kentte.<br class="calibre1"/>Bu sözde Çiçeron’lardan biri<br class="calibre1"/>Öyle övüyormuş ki kendini,<br class="calibre1"/>Söz sanatının Tanrısıymış nerdeyse;<br class="calibre1"/>Bir hımbılı, bir mankafayı, bir hödüğü<br class="calibre1"/>Bülbül gibi konuştururmuş isterse.<br class="calibre1"/>— Evet Baylar, diyormuş kükreyerek;<br class="calibre1"/>Bir hödük, bir hayvan, bir eşek,<br class="calibre1"/>Bir eşşoğlueşek getirin bana,<br class="calibre1"/>Uğraşıp adam edeyim; inanmayana,<br class="calibre1"/>Gelsin nutuk çeksin önümüzde,<br class="calibre1"/>Cüppe, takke de giysin isterseniz.<br class="calibre1"/>Bu sözler kralın kulağına gitmiş;<br class="calibre1"/>Çağırtmış üstadı saraya, demiş:<br class="calibre1"/>— Bir güzel boz eşek var ahırımda benim;<br class="calibre1"/>Bu eşeğin bir hatip olmasını isterdim.<br class="calibre1"/>— Başüstüne, demiş bizimki;<br class="calibre1"/>Siz istersiniz de ne olmaz ki?<br class="calibre1"/>Bir hayli para almış öncelik olarak:<br class="calibre1"/>Tam on yıl sonra eşeği kürsüye çıkaracak.<br class="calibre1"/>— Yoksa, demiş, asın beni, razıyım;<br class="calibre1"/>Sırtımda bütün diplomalarım<br class="calibre1"/>Ve başımda iki uzun takma kulakla.<br class="calibre1"/>Saraylılardan biri yanaşıp şarlatana,<br class="calibre1"/>Gizlice demiş ki kulağına:<br class="calibre1"/>— Görmeye geleceğim seni asılırken,<br class="calibre1"/>Tam darağacına yakışacak adamsın.<br class="calibre1"/>Bize bir nutuk çekmeyi de unutma,<br class="calibre1"/>Şöyle tumturaklı, dokunaklı cinsinden;<br class="calibre1"/>Kulağında küpe kalsın çaçaronların.<br class="calibre1"/>— Sen hava alırsın, demiş şarlatan;<br class="calibre1"/>On yılda ya kral ölür, ya eşek, ya ben.</p>
				<p class="normal">Herif haklı;<br class="calibre1"/>Asıl on yıl bekleyen deli.<br class="calibre1"/>Bugünü gün etmek mesele:<br class="calibre1"/>On yıl sonra kim öle, kim kala!</p>
				<div class="calibre2" id="calibre_pb_257"/></body>
</html>