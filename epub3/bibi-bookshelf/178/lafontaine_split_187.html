<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_189">Palamutla Balkabağı</h2>
				<p class="normal">Tanrı ne yaparsa iyi yapar.<br class="calibre1"/>Kanıt ararsanız buna,<br class="calibre1"/>Uzağa gitmeye ne lüzum var,<br class="calibre1"/>İyi bakın balkabaklarına.</p>
				<p class="normal">Köylünün biri derin düşüncelere dalmış<br class="calibre1"/>Balkabağı üstüne:<br class="calibre1"/>— Bu koskoca meyvenin, demiş;<br class="calibre1"/>İncecik dalda işi ne?<br class="calibre1"/>Yaradan ne düşündü bilmem,<br class="calibre1"/>Bunu böyle yaparken.<br class="calibre1"/>Yanlış yere koymuş, belli,<br class="calibre1"/>Allah diye eyvallah dememeli.<br class="calibre1"/>Ben olsam meşelere asardım,<br class="calibre1"/>Böylesi meyveye öylesi ağaç lazım.<br class="calibre1"/>Vallahi, demiş, Tanrı bilmeliydi de<br class="calibre1"/>Beni almalıydı hizmetine.<br class="calibre1"/>Öyle güzel yerleştirirdim ki her şeyi.<br class="calibre1"/>Papaz efendi duymasın ama,<br class="calibre1"/>Çok daha iyi olurdu vallahi.<br class="calibre1"/>Palamuta bak mesela,<br class="calibre1"/>Küçük parmağım kadar yok bile,<br class="calibre1"/>Yerinde mi sanki meşe de?<br class="calibre1"/>Allah bal gibi aldanmış işte.<br class="calibre1"/>Palamutun yeri orası,<br class="calibre1"/>Balkabağının yeri burası.<br class="calibre1"/>Ulan be;<br class="calibre1"/>Tanrı alay mı etmiş bizimle?</p>
				<p class="normal">Bu kadar düşünmek yormuş köylüyü:<br class="calibre1"/>— İnsan bu kadar kafalı oldu mu,<br class="calibre1"/>Uykularından oluyor, demiş;<br class="calibre1"/>Ve gitmiş,<br class="calibre1"/>Bir meşenin dibinde çekmiş uykuyu.<br class="calibre1"/>Derken bir palamut düşüvermiş tepeden<br class="calibre1"/>Tam adamın burnuna.<br class="calibre1"/>Uyanıp yüzüne götürünce elini<br class="calibre1"/>Bakmış bir palamut duruyor sakalında.<br class="calibre1"/>Burnundaki acı ve palamut<br class="calibre1"/>Şimşeği çaktırmış kafasında:<br class="calibre1"/>— Vay, vay! demiş köylü;<br class="calibre1"/>Ufacık şeyin yaptığını gördün mü?<br class="calibre1"/>Ya daha ağır olaymış, maazallah!<br class="calibre1"/>Balkabağı mesela!<br class="calibre1"/>Allaha şükür! Hakkı varmış:<br class="calibre1"/>Meşeye yakışan palamutlarmış.</p>
				<div class="calibre2" id="calibre_pb_364"/></body>
</html>