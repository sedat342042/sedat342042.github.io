<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_146">Dilekler</h2>
				<p class="normal">Moğolistan’da bir tuhaf cinler varmış;<br class="calibre1"/>Uşaklık ederlermiş evlerde.<br class="calibre1"/>Evi temiz tutar, eşyayı korurlarmış.<br class="calibre1"/>Bahçe işlerine bile bakarlarmış.<br class="calibre1"/>İşlerine karışamazmış kimse<br class="calibre1"/>Cinleri kızdırmak istemezse.<br class="calibre1"/>Bu cinlerden biri Ganj kıyılarında<br class="calibre1"/>Hali vakti yerinde bir şehirlinin<br class="calibre1"/>Bahçesine bakıyormuş sessiz sedasız,<br class="calibre1"/>On parmağında on hüner varmış,<br class="calibre1"/>Beyine, hanımına da pek bağlıymış,<br class="calibre1"/>Hele hele de bahçesine.<br class="calibre1"/>Cinlerin dostu seher yelleri<br class="calibre1"/>Yardım ediyormuş kendisine.<br class="calibre1"/>Durmadan, dinlenmeden çalışıyormuş cin<br class="calibre1"/>Ev sahiplerinin mutluluğu için.<br class="calibre1"/>Cinler uçarıdır ama, elinde olsa<br class="calibre1"/>Kalmak istermiş orda dünya durdukça.<br class="calibre1"/>Gel gelelim, cinlerin cumhurbaşkanı<br class="calibre1"/>Ya aklına öyle eserek<br class="calibre1"/>Ya da siyasal nedenlerle<br class="calibre1"/>Ev değiştirmesini istemiş cinin.<br class="calibre1"/>Gelen emre göre kalkıp gidecek<br class="calibre1"/>Bilmem hangi şehrine ta Norveç’in;<br class="calibre1"/>Yaz kış karlara gömülü<br class="calibre1"/>Bir evde çalışmak için.<br class="calibre1"/>Hintliyken Lapon oluvermiş cin.<br class="calibre1"/>Ama gitmeden önce beyine, hanımına,<br class="calibre1"/>— Beni sizden ayırıyorlar, demiş.<br class="calibre1"/>Ne kusur işledim bilmem; aramak boşuna.<br class="calibre1"/>Gitmek zorundayım; bir ay, belki bir hafta<br class="calibre1"/>Kalabilirim ancak yanınızda.<br class="calibre1"/>Bu arada üç şey, ama yalnız üç şey<br class="calibre1"/>Dileyebilirsiniz benden; üçünü de<br class="calibre1"/>Yerine getirebilirim gitmeden.<br class="calibre1"/>Dilemek insanların canına minnet:<br class="calibre1"/>— Aman, demişler, önce bizi bir zengin et.<br class="calibre1"/>Hemen avuçlar dolusu para<br class="calibre1"/>Başlamış akmaya sandıklara.<br class="calibre1"/>Ambarlara, mahzenlere sığmaz olmuş<br class="calibre1"/>Bir anda çoğalan buğdaylar, şaraplar.<br class="calibre1"/>Öyle bir bolluk ki her yer tıka basa dolmuş.<br class="calibre1"/>Bütün bunları nasıl derleyip toplasınlar?<br class="calibre1"/>Hangi birine, ne zaman göz kulak olsunlar?<br class="calibre1"/>Bay bayan kaçırmış ipin ucunu.<br class="calibre1"/>Hırsızlar başlamış mekik dokumaya,<br class="calibre1"/>Beyzadeler gelip borç istemeye<br class="calibre1"/>Ve devlet vergi üstüne vergi kesmeye.<br class="calibre1"/>Kısacası fazla bolluk yüzünden<br class="calibre1"/>Bizimkilerin mutluluğu gitmiş elden.<br class="calibre1"/>— Aman, demişler, eksik olsun bu bolluk;<br class="calibre1"/>Güzel güzel yaşayıp gidiyorduk.<br class="calibre1"/>Fakirlik daha iyi bu zenginlikten;<br class="calibre1"/>Def olsun gitsin bu altınlar, gümüşler.<br class="calibre1"/>Nerde orta halli yaşamanın rahatlığı!<br class="calibre1"/>Aman gelsin, eski halimiz gelsin geri.<br class="calibre1"/>Ve dönmüş geri orta hallilikleri.<br class="calibre1"/>Sevinmişler bir dosta kavuşmuş gibi.<br class="calibre1"/>İkinci dilekleri yerine gelince<br class="calibre1"/>Bakmışlar yine dilek dolu içleri:<br class="calibre1"/>Yine, nerdeyse, vakitlerini<br class="calibre1"/>İşlerini yürütmede kullanacak yerde<br class="calibre1"/>Bir şeyler dilemekle yitirecekler.<br class="calibre1"/>Bu hallerine gülmüşler cinle beraber<br class="calibre1"/>Cin, giderayak sorunca<br class="calibre1"/>Üçüncü dilekleri nedir diye:<br class="calibre1"/>— Akıl isteriz, demişler bu kez;<br class="calibre1"/>Onun fazlasından zarar gelmez.</p>
				<div class="calibre2" id="calibre_pb_276"/></body>
</html>