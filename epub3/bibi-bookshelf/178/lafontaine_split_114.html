<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_119">Çobanla Aslan</h2>
				<p class="normal">Masal deyip geçmemeli:<br class="calibre1"/>Bakarsınız bir hayvan bize hocalık eder.<br class="calibre1"/>Yalın bir ahlak dersi sıkar insanı,<br class="calibre1"/>Masal öğütle birlikte dillerde gezer.<br class="calibre1"/>Bu türlü şiir yapıtlarında<br class="calibre1"/>Hem öğretecek, hem hoşa gideceksin.<br class="calibre1"/>Masal için masal ucuz iştir bence.<br class="calibre1"/>Bir şeyler öğretmek içindir aslında<br class="calibre1"/>Masal anlatması nice ünlü kişilerin.<br class="calibre1"/>Süsten püsten, uzun sözden kaçar hepsi<br class="calibre1"/>Boş laf eden yoktur aralarında.<br class="calibre1"/>Kısa kesiyor diye az mı çattılar<br class="calibre1"/>Az söyleyip öz söyleyen Phaidros’a?<br class="calibre1"/>Ezop daha da az sözle yetinmişti.<br class="calibre1"/>Ama bir Yunanlı hepsinden ileri gidip<br class="calibre1"/>Lakonyalılara özgü sadelikle<br class="calibre1"/>Masallarını dört dize içinde verdi.<br class="calibre1"/>İyi mi yapmış kötü mü bu yola gitmekle?<br class="calibre1"/>Orasını ben bilmem, uzmanlara sormalı.<br class="calibre1"/>Gelin dinleyelim aynı masalı<br class="calibre1"/>Bir Ezop’tan, bir ondan.<br class="calibre1"/>Birinin kahramanı bir avcı,<br class="calibre1"/>Ötekinin bir çoban.<br class="calibre1"/>Olayı tıpkı onlar gibi anlattım<br class="calibre1"/>Yalnız anlatışa bir iki şey kattım.<br class="calibre1"/>Ezop şöyle anlatmış aşağı yukarı:</p>
				<p class="normal">Bir çoban eksik bulup koyunlarını<br class="calibre1"/>Hırsızı yakalamak derdine düşmüş.<br class="calibre1"/>Gitmiş bir mağaranın önlerine<br class="calibre1"/>Tuzak kurup kurt ağları germiş,<br class="calibre1"/>Soygunu yapsa yapsa kurt yapmıştır diye.<br class="calibre1"/>Giderayak dua etmiş çoban:<br class="calibre1"/>— Ey Tanrılar Tanrısı Ulu Zeus, demiş;<br class="calibre1"/>Kerem et de gözlerim önünde düşsün<br class="calibre1"/>Kurduğum bu ağlara o hınzır.<br class="calibre1"/>Ne olur, bu zevki bana tattır.<br class="calibre1"/>Yirmi danadan en yağlısını seçer<br class="calibre1"/>Kurban edelim sana bunu yaparsan.<br class="calibre1"/>Duası biter bitmez koskoca bir arslan<br class="calibre1"/>Sökün etmez mi karşıdan.<br class="calibre1"/>Yatmış yere çoban, yarı ölü yarı diri:<br class="calibre1"/>— Ah, demiş, ne istediğini bilmiyor insan!<br class="calibre1"/>Burdan gitmeden, ağlarda görmek için<br class="calibre1"/>Sürümü talan eden hırsızı,<br class="calibre1"/>Bir dana kurban ederim demiştim,<br class="calibre1"/>Bir öküz keserim sana, Tanrılar Tanrısı,<br class="calibre1"/>O hırsızı ağlarımdan uzaklaştırırsan.<br class="calibre1"/>Böyle anlatmış masalı ilk anlatan;<br class="calibre1"/>Şimdi gelelim benzerini yapana:</p>
				<div class="calibre2" id="calibre_pb_221"/></body>
</html>