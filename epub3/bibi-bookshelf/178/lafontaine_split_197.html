<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_199">Kedi ile Tilki</h2>
				<p class="normal">Kediyle tilki<br class="calibre1"/>İki evliya gibi,<br class="calibre1"/>Hac yolunu tutmuşlar.<br class="calibre1"/>İkisi de serseri, hinoğluhin,<br class="calibre1"/>Cennet mennet umrunda değil hiçbirinin.<br class="calibre1"/>Maksat yol harçlığı almak Tanrı’dan,<br class="calibre1"/>Horoz tavuk aşırmışlar şuradan buradan;<br class="calibre1"/>Çeşit çeşit de peynir.<br class="calibre1"/>Hac yolu bu, git git bitmez,<br class="calibre1"/>Konuş konuş laf yetişmez.<br class="calibre1"/>Sıkılmış bizim erenler.<br class="calibre1"/>Dövüşelim de vakit geçsin demişler.<br class="calibre1"/>Kavga iyi şeydir, kızıştırır,<br class="calibre1"/>Kavga olmadı mı uyku bastırır.<br class="calibre1"/>İki hacı bağrışa bağrışa,<br class="calibre1"/>Ses kalmamış gırtlaklarında.<br class="calibre1"/>Bırakmışlar sövüşmeyi,<br class="calibre1"/>Başlamışlar konu komşuyu çekiştirmeye.<br class="calibre1"/>O da bitince tilki demiş ki:<br class="calibre1"/>— Sen pek akıllı sanıyorsun kendini,<br class="calibre1"/>Ama bendeki kurnazlık var mı sende?<br class="calibre1"/>Ben yüz oyun çıkarırım sıkışınca.<br class="calibre1"/>— Ha bak, demiş kedi, bende oyun bir tek;<br class="calibre1"/>Bir tek ama, senin yüz oyununa denk.<br class="calibre1"/>Sen tilki ol da dayan bu söze<br class="calibre1"/>Yeniden girmişler birbirlerine:<br class="calibre1"/>Sen şöyle, ben böyle derken,<br class="calibre1"/>Bir sürü köpek sökün etmiş karşıdan.<br class="calibre1"/>— Haydi bakalım, demiş kedi;<br class="calibre1"/>Göster şimdi marifetlerini!<br class="calibre1"/>Bak, benimki şu kadarcık:<br class="calibre1"/>Fırt demiş bir ağaca çıkmış.<br class="calibre1"/>Tilkiyse takmış köpekleri peşine<br class="calibre1"/>Türlü dolaplar çevirmiş boşuna.<br class="calibre1"/>Her girdiği delikten çıkarmış köpekler,<br class="calibre1"/>Hangi birini atlatsın?<br class="calibre1"/>Kiminde bacak kuvvetli, kiminde burun.<br class="calibre1"/>Tam arayı açmışken bir yerde<br class="calibre1"/>İki tazı çullanmış üstüne.</p>
				<p class="normal">Çok tarakta bezin oldu mu,<br class="calibre1"/>O mu, bu mu derken kaçırırsın ipin ucunu.<br class="calibre1"/>Marifet bin bir oyun bilmekte değil;<br class="calibre1"/>Bir oyun bil, ama iyi bil!</p>
				<div class="calibre2" id="calibre_pb_384"/></body>
</html>