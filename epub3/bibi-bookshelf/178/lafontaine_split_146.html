<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_150">Süt Çömleği</h2>
				<p class="normal">Perret Bacı, bir yastık komuş başına,<br class="calibre1"/>Süt çömleğini yerleştirmiş üstüne,<br class="calibre1"/>Şehre gidecek, kestirmeden,<br class="calibre1"/>Sütün damlasını dökmeden.<br class="calibre1"/>Tüy gibi kadın, hafif de giymiş üstelik,<br class="calibre1"/>Düz pabuç, kısa eteklik,<br class="calibre1"/>Uçar gibi yürüyor yolda;<br class="calibre1"/>Aklı fikri sütten gelecek parada.<br class="calibre1"/>Yüz yumurta alacak hemen, taze taze;<br class="calibre1"/>Üç kuluçka yatıracak eve dönünce.<br class="calibre1"/>İyi bakıldı mı al sana bir sürü civciv:<br class="calibre1"/>— İşten bile değil, diyor içinden;<br class="calibre1"/>Bizim bahçede piliç beslemek.<br class="calibre1"/>Tilkiye göz kulak oldun mu, tamam.<br class="calibre1"/>Yese yese kaçını yer?<br class="calibre1"/>Satıp bir yavru domuz da mı alamam?<br class="calibre1"/>Güzelce beslerim domuzu, kepek mepekle;<br class="calibre1"/>Adamakıllı şişti mi ne para eder!<br class="calibre1"/>Bir inek alır atarım ahıra;<br class="calibre1"/>Bir de danacığı olur, koca gözlü;<br class="calibre1"/>Sıçar durur koyunların ortasında.<br class="calibre1"/>Perret Bacı dayanamamış gayrı;<br class="calibre1"/>Başlamış zıplamaya danası gibi.<br class="calibre1"/>Olan olmuş: Süt çömleği paramparça…<br class="calibre1"/>Ne dana kalmış, ne domuz, ne kuluçka.<br class="calibre1"/>Perret Bacı bakakalmış, yaşlı gözlerle,<br class="calibre1"/>Yerde yatan bunca mala mülke.<br class="calibre1"/>Gitmiş hemen anlatmış kocasına olayı,<br class="calibre1"/>Ve dayaktan zor kurtarmış paçayı.<br class="calibre1"/>Süt çömleği masal olmuş böylece,<br class="calibre1"/>Anlatılagelmiş yıllarca.</p>
				<p class="normal">Kimin başında kavak yelleri esmez?<br class="calibre1"/>Kim şatolar kurmaz İspanya’da?<br class="calibre1"/>Delimiz akıllımız hep böyleyiz:<br class="calibre1"/>Güpegündüz rüyalarda gezeriz.<br class="calibre1"/>Tadına doyulur mu hayal kurmanın?<br class="calibre1"/>Bir havalandı mı gönül, durduramazsın:<br class="calibre1"/>Bir anda bizim olur dünya,<br class="calibre1"/>Bütün şatafatı, bütün kadınlarıyla.<br class="calibre1"/>Kimlere meydan okumaz insan,<br class="calibre1"/>Tek başına düşündüğü zaman.<br class="calibre1"/>İsyan eder al aşağı ederim papayı;<br class="calibre1"/>Kral seçilir, halka sevdiririm kendimi.<br class="calibre1"/>Elmaslar, zümrütler yağar üstüme.<br class="calibre1"/>Derken bir şey olur,<br class="calibre1"/>Aklım küt diye başıma gelir,<br class="calibre1"/>Bütün züğürtlüğüm, garipliğimle.</p>
				<div class="calibre2" id="calibre_pb_284"/></body>
</html>