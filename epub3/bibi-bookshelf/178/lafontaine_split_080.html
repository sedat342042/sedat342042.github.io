<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_87">Hayvanların İskender’e Gönderdikleri Vergi</h2>
				<p class="normal">Bir masal var eski zamanlarda pek tutulmuş,<br class="calibre1"/>Neden tutulmuş? Ben bilmiyorum doğrusu:<br class="calibre1"/>Ben masalı olduğu gibi anlatayım da<br class="calibre1"/>Nasıl yorumlarsa yorumlasın okuyucu.</p>
				<p class="normal">Ün Tanrıçası dört bir yana yaymış:<br class="calibre1"/>— Zeus’un oğlu İskender diye biri<br class="calibre1"/>Yeryüzünde hiçbir canlı yaratığı<br class="calibre1"/>Özgür bırakmak istemediğinden<br class="calibre1"/>Bütün uluslar hiç vakit geçirmeden<br class="calibre1"/>Ayağına gidecekler, budur kesin buyruğu.<br class="calibre1"/>Dört ayaklılar da gidecek.<br class="calibre1"/>İnsanlar da, filler de, solucanlar da.<br class="calibre1"/>Yüz ağızlı Tanrıça her yere ulaştırınca<br class="calibre1"/>Yeni imparatorun bu fermanını,<br class="calibre1"/>Bir korkudur almış bütün dünyayı;<br class="calibre1"/>Güçlüce kul olmuş bütün canlılar:<br class="calibre1"/>Canları bu zorbanın keyfine bağlanmış,<br class="calibre1"/>— Bu sefer, demişler;<br class="calibre1"/>Beterin beteri olacağa benzer<br class="calibre1"/>Katlanacağımız yasalar.<br class="calibre1"/>Çıkmış hepsi ininden kovuğundan<br class="calibre1"/>Baş başa vermişler, düşünmüş taşınmışlar,<br class="calibre1"/>Sonunda verdikleri karar<br class="calibre1"/>Pohpohla vergi yollamak olmuş.<br class="calibre1"/>Elçi olarak maymun seçilmiş.<br class="calibre1"/>Söylenmesi gerekeni<br class="calibre1"/>Vermişler eline yazılı olarak,<br class="calibre1"/>Ama verilmesi gerekeni<br class="calibre1"/>Nerden nasıl bulup versinler?<br class="calibre1"/>Vergi dediğin tıkır tıkır para ister.</p>
				<p class="normal">Bereket bir kral bulmuşlar, hayırsever;<br class="calibre1"/>Altın dolu topraklar varmış ülkesinde,<br class="calibre1"/>Vermiş dedikleri kadarını.<br class="calibre1"/>Taşıma işi kalmış altın sandıklarını:<br class="calibre1"/>Eşek, katır, at ve deve<br class="calibre1"/>— Biz varız, demişler, bu göreve.<br class="calibre1"/>Dört ahbap çıkmışlar yola<br class="calibre1"/>Elçilerin daniskası maymunla.<br class="calibre1"/>Bizim kervan bir yerden geçerken<br class="calibre1"/>Aslan Efendimiz çıkmaz mı önlerine!..<br class="calibre1"/>Hiç hoşlanmamışlar bu karşılaşmadan.<br class="calibre1"/>— Size rastladığıma sevindim, demiş aslan;<br class="calibre1"/>Yol arkadaşı oluruz sizlerle.<br class="calibre1"/>Tek başıma götürüyordum benim vergiyi.<br class="calibre1"/>Ama ne kadar hafif de olsa<br class="calibre1"/>Yükün her türlüsü sıkar beni.<br class="calibre1"/>Ne olur, dörde bölsek de şunu<br class="calibre1"/>Her biriniz bir parçasını alsa.<br class="calibre1"/>Yükün bu kadarı nedir ki sizin için?<br class="calibre1"/>Buna karşılık ben daha serbest olurum<br class="calibre1"/>Ve hırsızlar çıkar da karşımıza<br class="calibre1"/>Çarpışmamız gerekecek olursa<br class="calibre1"/>Çok daha rahat savaşırım.<br class="calibre1"/>Sen gel de bir aslana “hayır” de.<br class="calibre1"/>Katılmış kervana, rahatlamış, pohpohlanmış.<br class="calibre1"/>Üstelik, Zeus’un oğlu kızarsa kızsın,<br class="calibre1"/>Devlet kesesinden bol bol yemiş içmiş.<br class="calibre1"/>Derken bir çayırlığa varmış bizimkiler.<br class="calibre1"/>Her yanında dereler, türlü çiçekler.<br class="calibre1"/>Yayılmaya gelmiş bir sürü koyun,<br class="calibre1"/>Seher yelleri de esiyor serin serin.<br class="calibre1"/>Aslan bu cenneti görür görmez<br class="calibre1"/>— Ben hastalandım, demiş yoldaşlarına;<br class="calibre1"/>Siz elçiliğinize bensiz gidin.<br class="calibre1"/>Bir yangın başladı sanki kanımda.<br class="calibre1"/>Burda kalıp şifalı otlar arayacağım ben,<br class="calibre1"/>Siz gidin hiç vakit kaybetmeden.<br class="calibre1"/>Paralarımı verin yalnız, lazım olur…<br class="calibre1"/>Sandıklar indirilip açılır açılmaz<br class="calibre1"/>Bir kükreyiştir koparmış aslan<br class="calibre1"/>Sevincini dünyaya duyuraraktan:<br class="calibre1"/>— Tanrılar, demiş; benim altınlar<br class="calibre1"/>Ne çok, ne güzel kızlar doğurmuşlar!<br class="calibre1"/>Baksanız a, bir çoğu büyümüş bile<br class="calibre1"/>Anaları kadar olmuşlar nerdeyse.<br class="calibre1"/>Bu yavrular benim, demiş ve almış hepsini,<br class="calibre1"/>Hepsini değilse de aslan payını.<br class="calibre1"/>Maymunla arkadaşları donakalmışlar.<br class="calibre1"/>Ağız açamadan yola koyulmuşlar.<br class="calibre1"/>Gidip Zeus’un oğluna dert yanmaları<br class="calibre1"/>Hiç de umdukları gibi karşılanmamış.<br class="calibre1"/>Aslan aslanın işine karışır mı?<br class="calibre1"/>Ne der bir atasözümüz:<br class="calibre1"/>Korsan işi korsan soymakla yürümez.</p>
				<div class="calibre2" id="calibre_pb_155"/></body>
</html>