<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_171">Tirsis’le Amarant</h2>
				<p class="normal">Mademoiselle de Sillery için</p>
				<p class="normal">Ezop’u bir yana bırakmış,<br class="calibre1"/>Bocaccio’ya vermiştim kendimi.<br class="calibre1"/>Ama Tanrıçanın biri<br class="calibre1"/>Haber salıp Parnassos’tan<br class="calibre1"/>Masal istedi benden.<br class="calibre1"/>Sen gel de yazamam de<br class="calibre1"/>Elin kalem tutarken.<br class="calibre1"/>Tanrıça bu, atlatılmaz ki…<br class="calibre1"/>Hele güzelliğiyle de <br class="calibre1"/>İnsana dilediğini yaptıran<br class="calibre1"/>Tanrıçalardan biriyse.<br class="calibre1"/>Sizin anlayacağınız, Sillery istedi<br class="calibre1"/>Bay kargayla kurt çelebiyi<br class="calibre1"/>Kafiyeli konuşturmamı yeniden.<br class="calibre1"/>Sillery dendi mi akan sular durur:<br class="calibre1"/>Hemen herkes değer sofrasında<br class="calibre1"/>Sillery’yi başköşeye oturtur.<br class="calibre1"/>Sen de gel oturtma, elinden gelirse.<br class="calibre1"/>Uzatmayalım, Sillery’ye göre<br class="calibre1"/>Hikâyelerim pek anlaşılmıyormuş.<br class="calibre1"/>Parlak zekâlı güzeller<br class="calibre1"/>Her şeyi anlamak zorunda değiller.<br class="calibre1"/>Öyle bir şey anlatalım ki<br class="calibre1"/>Sözlüklere başvurmadan anlayıversin.<br class="calibre1"/>Gelsin romanlardaki âşık çobanlar<br class="calibre1"/>Kurtlarla koyunlar gibi konuşsunlar.</p>
				<p class="normal">Tirsis Çoban demiş ki bir gün<br class="calibre1"/>Güzel çoban kızı Amarant’a:<br class="calibre1"/>— Ah! Bu bendeki dert sizde de olsa!<br class="calibre1"/>Bilsen ne tatlı bir bela bu, ne büyülü;<br class="calibre1"/>Eşi, menendi bulunmaz bu dünyada.<br class="calibre1"/>Bırakın bu dert sizi de sarsın;<br class="calibre1"/>İnanın bana, korkmayın sakın.<br class="calibre1"/>Hiç aldatır mıyım sizi ben, o ben ki<br class="calibre1"/>Bir yüreğin duyabileceği en sıcak<br class="calibre1"/>Duygularla dopdoluyum size karşı.<br class="calibre1"/>Amarant sormuş hemen meraklanarak:<br class="calibre1"/>— Peki, nasıl bir şey bu dert? Adı ne?<br class="calibre1"/>— Aşk.<br class="calibre1"/>— Adı güzel. Nesi güzel başka?<br class="calibre1"/>Neler duyar insan bu derde tutulunca?<br class="calibre1"/>— Öyle acılar duyar ki, kral keyifleri<br class="calibre1"/>Tatsız, sıkıcı kalır yanında.<br class="calibre1"/>Unutur her şeyi insan ve bir ormanda<br class="calibre1"/>Tek başına gezer eğleşir;<br class="calibre1"/>Eğilip baktığı sularda<br class="calibre1"/>Kendi yüzünü göremez olur:<br class="calibre1"/>Biricik insan yüzü, her yerde, her zaman<br class="calibre1"/>Gözleri önüne gelir durur.<br class="calibre1"/>Başka her şey silinir dünyadan.<br class="calibre1"/>Bir köylü çobandır tek var olan!<br class="calibre1"/>Uzaktan geldiğini görse,<br class="calibre1"/>Değil sesini, adını bile duysa<br class="calibre1"/>Yüzü kızarıverir insanın.<br class="calibre1"/>Onu düşündükçe içini çekersin;<br class="calibre1"/>Ah dersin, neden ah dediğini bilmeden.<br class="calibre1"/>Görmeye can atarsın onu,<br class="calibre1"/>Yine de korkarsın görmekten.<br class="calibre1"/>Amarant hiç şaşmadan bu sözlere:<br class="calibre1"/>— A! Bu derdi mi övüp duruyorsun bana?<br class="calibre1"/>Bilmez miyim, tutulmuş gibiyim bu derde.<br class="calibre1"/>Muradına erdiğini sanırken Tirsis<br class="calibre1"/>Çoban kızı eklemiş:<br class="calibre1"/>— Anlattığınız duyguların hepsi<br class="calibre1"/>Klidamant için duyduklarımın tıpkısı.<br class="calibre1"/>Kederinden, utancından<br class="calibre1"/>Az kalsın ölecekmiş dertli çoban.</p>
				<p class="normal">Çoklarının başına gelir<br class="calibre1"/>Çobanın başına gelen:<br class="calibre1"/>İnsan kendi hesabına diller dökerken<br class="calibre1"/>Başkasının ekmeğine yağ sürer.</p>
				<div class="calibre2" id="calibre_pb_327"/></body>
</html>