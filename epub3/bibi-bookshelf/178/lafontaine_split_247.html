<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_246">Aşk ve Çılgınlık</h2>
				<p class="normal">Aşkın esrarlı olmayan nesi var?<br class="calibre1"/>Nedir o yaylar, oklar?<br class="calibre1"/>O meşale, o kanatlı bebek?<br class="calibre1"/>Öyle bir günde kavranılabilecek<br class="calibre1"/>Bilimlerden değil bu bilim.<br class="calibre1"/>Ben de her şeyi açıklayacak değilim.<br class="calibre1"/>Bu masalımda sadece,<br class="calibre1"/>Aşk Tanrısı’nın nasıl kör olduğunu<br class="calibre1"/>Anlatmak istiyorum kendimce.<br class="calibre1"/>Aşk kör olmuş da kötü mü olmuş,<br class="calibre1"/>Belki de mutluluğu bundan bulmuş,<br class="calibre1"/>Orasını ben bilemem doğrusu,<br class="calibre1"/>Âşıklara sormalı bunu.</p>
				<p class="normal">Aşkla Çılgınlık bir gün<br class="calibre1"/>Oynuyorlarmış birlikte<br class="calibre1"/>Aşk gözlerini yitirmezden önce.<br class="calibre1"/>Birden kavgaya tutuşurlar, bilmem niçin?<br class="calibre1"/>Aşk der ki gidelim tanrılar kuruluna<br class="calibre1"/>Kim haklı kim haksız onlar söylesin.<br class="calibre1"/>Çılgınlık’ta o sabır ne gezer:<br class="calibre1"/>Öyle bir yumruk atar ki aşkın yüzüne<br class="calibre1"/>Güzel gözlerinden ışık gitti gider.<br class="calibre1"/>Afrodit öcünü almadan durur mu?<br class="calibre1"/>Hem bir kadın hem ana olarak<br class="calibre1"/>Düşünün göklerde kopardığı yaygarayı.<br class="calibre1"/>Tanrılarda ne kafa kalmış, ne kulak.<br class="calibre1"/>Zeus, Nemesis, cehennem yargıçları<br class="calibre1"/>Hepsi hepsi yemiş paparayı.<br class="calibre1"/>Bundan büyük suç olmaz diyormuş<br class="calibre1"/>Oğlu değneksiz adım atamıyormuş.<br class="calibre1"/>Az gelirmiş hangi cezayı verseler<br class="calibre1"/>Aşkın gözleri de açılmalıymış hemen.<br class="calibre1"/>Tanrılar uzun uzun düşünmüşler<br class="calibre1"/>Yurt ve kamu yararını gözeterekten,<br class="calibre1"/>Sonunda Yüce Divan vermiş kararı:<br class="calibre1"/>Çılgınlık mahkûm edilmiş oybirliğiyle<br class="calibre1"/>Aşka kılavuzluk etmeye bundan böyle.</p>
				<div class="calibre2" id="calibre_pb_481"/></body>
</html>