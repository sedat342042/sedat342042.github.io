<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_141">Vebaya Tutulmuş Hayvanlar</h2>
				<p class="normal">Bir beladır sarmış dünyayı:<br class="calibre1"/>Ne günahlar işlenmiş ki Tanrı kızmış,<br class="calibre1"/>Salmış yeryüzüne vebayı.<br class="calibre1"/>Adı batasıca, bir geldi mi<br class="calibre1"/>Geldiği gün doldurur cehennemi.<br class="calibre1"/>Hayvanlar başlamış bir bir tutulmaya.<br class="calibre1"/>Her tutulan ölmüyormuş ama,<br class="calibre1"/>Kötüymüş hepsinin hali.<br class="calibre1"/>Ölüm dayanmaya görsün kapıya,<br class="calibre1"/>Kim çıkar karın doyurmaya?<br class="calibre1"/>Tadı kalmamış etin kemiğin:<br class="calibre1"/>Ne kurt kuzu arıyormuş artık<br class="calibre1"/>Ne tilki tavuk.<br class="calibre1"/>Kumrular bile sevişmez olmuş, düşünün!<br class="calibre1"/>Aşk olmayınca da dünyayı neylersin?<br class="calibre1"/>Aslan toplamış milleti, — Dostlarım, demiş;<br class="calibre1"/>Bu veba, Tanrı’nın bir cezası bizlere:<br class="calibre1"/>Kimin günahı çoksa kurban edilmeli;<br class="calibre1"/>Tanrı öfkesi yatışmaz başka türlü.<br class="calibre1"/>Tarih boyunca hep böyle olmuş:<br class="calibre1"/>Bir can feda etmiş kendini<br class="calibre1"/>Bin can kurtulmuş.<br class="calibre1"/>Gelin, sorguya çekelim kendimizi;<br class="calibre1"/>Yalan dolan yok;<br class="calibre1"/>Hatır gönül sayma yok;<br class="calibre1"/>Ne mal olduğumuzu koyalım ortaya.<br class="calibre1"/>En suçlu benim belki de, olur ya!<br class="calibre1"/>Şu pis boğazım yüzünden<br class="calibre1"/>Az mı koyun yedim ben?<br class="calibre1"/>Ne günahı vardı biçarelerin?<br class="calibre1"/>Hadi koyun yenir diyelim, çoban yenir mi, çoban?<br class="calibre1"/>Ben yedim.<br class="calibre1"/>Alın canımı, feda olsun, olsun ama,<br class="calibre1"/>Herkes de söylesin bakalım ne yaptıysa.<br class="calibre1"/>En suçlumuz ölmeli ki<br class="calibre1"/>Hak yerini bulsun.<br class="calibre1"/>— Sultanım, demiş tilki;<br class="calibre1"/>Bu kadar iyilik de olmaz ki,<br class="calibre1"/>Yakışır mı size böylesine yumuşamak.<br class="calibre1"/>Yok yere kendinizi kötülemek?<br class="calibre1"/>Sizin koyun yemeniz mi günah?<br class="calibre1"/>Fesüphanallah!<br class="calibre1"/>İyilik etmişsiniz, şeref vermişsiniz<br class="calibre1"/>O aşağılık, o sünepe, o budala yaratıklara!<br class="calibre1"/>Çobana gelince:<br class="calibre1"/>Haddini bildirmişsiniz gereğince.<br class="calibre1"/>Hayvan gütme de ne oluyor yani?<br class="calibre1"/>Bizden üstün mü sanıyor kendini?</p>
				<p class="normal">Tilki bunları der demez<br class="calibre1"/>Dalkavuklar alkışa boğmuş ortalığı.<br class="calibre1"/>Gayrı hoş görünmüş herkese<br class="calibre1"/>Kaplanın kaplanlığı, ayının ayılığı.<br class="calibre1"/>Şirretlere gün doğmuş;<br class="calibre1"/>En azgın köpeğin bile<br class="calibre1"/>Bir evliya olmadığı kalmış.<br class="calibre1"/>Sonunda eşek söz almış:<br class="calibre1"/>— Bir gün, demiş hiç unutmam,<br class="calibre1"/>Papazların çayırından geçiyordum.<br class="calibre1"/>İn cin yok, acıkmışım;<br class="calibre1"/>Otlar öyle taze, öyle yeşil…<br class="calibre1"/>At bir dil, dedi şeytan.<br class="calibre1"/>Hakkım yoktu, biliyorum, ama gel de dayan:<br class="calibre1"/>Bir dil attım…<br class="calibre1"/>Sen misin bunu söyleyen, yüklenmişler eşeğe.<br class="calibre1"/>Bir kurt, sözde okuryazar, çıkmış kürsüye:<br class="calibre1"/>— İşte, demiş, içimizdeki şeytan!<br class="calibre1"/>Üstümüze lanet yağdıran budur,<br class="calibre1"/>Bu uyuz, bu baldırı çıplak, bu mendebur…<br class="calibre1"/>Kurt coşmuş, kanıt manıt ne gerekse bulmuş,<br class="calibre1"/>Eşeğin bir lokma suçu sehpalık olmuş.<br class="calibre1"/>El âlemin otunu yemek ha?<br class="calibre1"/>Yalnız ölüm temizlermiş bu cinayeti…<br class="calibre1"/>Ve eşek boylamış cenneti.</p>
				<p class="normal">Sarayda akla kara<br class="calibre1"/>Böyle çıkar ortaya:<br class="calibre1"/>Zorlu ne yapsa eyvallah,<br class="calibre1"/>Yoksul ağzını açsa günah!</p>
				<div class="calibre2" id="calibre_pb_266"/></body>
</html>