<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_63"><span>Kartal, Domuz ve Kedi</span></h2>
				<p class="normal">Koca bir meşe kurumuş.<br class="calibre1"/>Tepesine kartal yuva kurmuş,<br class="calibre1"/>Ortasında bir kovuğa yabankedisi,<br class="calibre1"/>Dibine de yabandomuzu.<br class="calibre1"/>Herkes hayat alanını ayırmış,<br class="calibre1"/>Güzel güzel yaşayıp gidiyorlarmış.<br class="calibre1"/>Kalleş kedi bozmuş düzeni.<br class="calibre1"/>Çıkmış kartala demiş ki:<br class="calibre1"/>— Canımız tehlikede,<br class="calibre1"/>Yavrularımızınki hiç değilse:<br class="calibre1"/>Biz analar için bu daha da kötü.<br class="calibre1"/>Yabandomuzu ne yapıyor, gördünüz mü?<br class="calibre1"/>Dibimizde kuyu kazıyor sabah akşam.<br class="calibre1"/>Maksadı meşeyi devirip<br class="calibre1"/>Yavrularımızı yemek,<br class="calibre1"/>Bir tekini bıraksa yanmam.</p>
				<p class="normal">Kartalı korkular alınca,<br class="calibre1"/>Kedi doğru aşağıya, yabandomuzuna:<br class="calibre1"/>— Aman komşu, demiş fıs fıs kulağına;<br class="calibre1"/>Sakın çıkayım deme, kartalın niyeti kötü:<br class="calibre1"/>Senin yavrularda gözü.<br class="calibre1"/>Aman, benden duyduğunu söyleme sakın;<br class="calibre1"/>Kulağına gitti mi yandım!<br class="calibre1"/>Domuzu da korkulara düşürünce<br class="calibre1"/>Kedi çekilmiş sinsi deliğine.<br class="calibre1"/>Kartal çıkabilirse çıksın,<br class="calibre1"/>Yavrularını yiyecek aramaya.<br class="calibre1"/>Kartal korksun da, domuz mu korkmasın?<br class="calibre1"/>O da kalakalmış yuvada.<br class="calibre1"/>Kim anlatsın sersemlere ki<br class="calibre1"/>Açlıktır beterin beteri.<br class="calibre1"/>Biri, ağaç devrildi devrilecek,<br class="calibre1"/>Biri, kanatlı bela geldi gelecek<br class="calibre1"/>Diye beklerken yuvayı,<br class="calibre1"/>Bütün kartalgiller ve domuzgiller<br class="calibre1"/>Açlıktan boylamış öbür dünyayı.<br class="calibre1"/>Kedigiller toplamış parsayı.</p>
				<p class="normal">Fitneci bir dil neler uydurmaz,<br class="calibre1"/>İnsanın başına ne çoraplar örmez!<br class="calibre1"/>Pandora’nın kutusundan,<br class="calibre1"/>Çıkmış çıkacak bütün belalardan,<br class="calibre1"/>En kötüsü, dünyanın baş belası,<br class="calibre1"/>Şeytanın dikâlâsı nedir derlerse:<br class="calibre1"/>Fitnedir bence.</p>
				<div class="calibre2" id="calibre_pb_106"/></body>
</html>