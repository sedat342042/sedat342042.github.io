<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_50">Kuyuya Düşen Müneccim</h2>
				<p class="normal">Yıldız falına bakan bir müneccim<br class="calibre1"/>Boylamış kuyunun dibini bir gün.<br class="calibre1"/>— Zavallı sersem, demiş herkes;<br class="calibre1"/>Bastığın yeri göremezken doğru dürüst,<br class="calibre1"/>Gökleri okumak nene gerekti senin.</p>
				<p class="normal">Nice insan, daha uzaklara gitmeden,<br class="calibre1"/>Ders alabilir bu serüvenden.<br class="calibre1"/>Çok az insan var ki dünyamızda<br class="calibre1"/>Hoşlanmasın duyunca, biz ölümlülerin<br class="calibre1"/>Kaderin kitabını okuyabileceğini.<br class="calibre1"/>Nedir ama Homeros’un ve Homerosgillerin<br class="calibre1"/>Destanlara döktükleri o kitap?<br class="calibre1"/>Nedir eskilerin rastlantı,<br class="calibre1"/>Bizim alın yazısı dediğimiz şey?<br class="calibre1"/>Rastlantının bilimi olur mu hiç?<br class="calibre1"/>Olabilirse, yanlış o zaman<br class="calibre1"/>Rastlantı, kader, talih demek buna:<br class="calibre1"/>Hangisi hesaba gelir bunlardan?<br class="calibre1"/>Yüce isteklerine gelince<br class="calibre1"/>Her şeyi yaratanın,<br class="calibre1"/>Her yaptığı işte bir bildiği olanın,<br class="calibre1"/>Kim bilir bunları kendisinden başka?<br class="calibre1"/>Kimin haddine içindekini okumak onun?<br class="calibre1"/>Oturup yıldızların alnına mı yazmış,<br class="calibre1"/>Gelecek zamanların gecesinde,<br class="calibre1"/>Karanlıklara sarılı bunca sırları?<br class="calibre1"/>Ne diye yapsın bunu.<br class="calibre1"/>Evren ve dünyamız üstüne kitap yazanların<br class="calibre1"/>Kafalarını yorsun, işletsin diye mi?<br class="calibre1"/>Kaçınmaz belalardan<br class="calibre1"/>Kaçınılmasını bilelim diye mi?<br class="calibre1"/>Rahatımızı kaçırmak için mi yoksa?<br class="calibre1"/>Öğrenip başımıza gelecekleri,<br class="calibre1"/>Gelmeden günümüz zehir olsun diye mi?<br class="calibre1"/>Büyük hata, büyük suç daha doğrusu<br class="calibre1"/>Böylesi saçmalıkları aklından geçirmek.<br class="calibre1"/>Gökkubbe başımız üstünde devinir durur,<br class="calibre1"/>Yıldızlar yürür döner yörüngelerinde.<br class="calibre1"/>Güneş ışık saçar her gün bize;<br class="calibre1"/>Her gün aydınlığa çevirir karanlıkları.<br class="calibre1"/>Yalnız şudur bence<br class="calibre1"/>Bundan çıkarabileceğimiz düşünce:<br class="calibre1"/>Bir zorunluluktur güneşin<br class="calibre1"/>Işık salıp dünyamızı aydınlatması;<br class="calibre1"/>Mevsimleri getirip tohumu oldurması;<br class="calibre1"/>Türlü bedenler üstüne<br class="calibre1"/>Türlü etkileri olması.<br class="calibre1"/>Üstelik, evrenin değişmez düzeni<br class="calibre1"/>Nasıl bağdaşır değişken talihle?<br class="calibre1"/>Bana bakın, koca şarlatanlar,<br class="calibre1"/>Siz, yıldız fallarına bakanlar,<br class="calibre1"/>Çıkıp gidin bir an önce<br class="calibre1"/>Avrupa krallarının saraylarından,<br class="calibre1"/>Bütün üfürükçülerle birlikte:<br class="calibre1"/>Onlarınki kadar boştur<br class="calibre1"/>Sizin bütün söyledikleriniz de.<br class="calibre1"/>Fazla öfkeye kapıldım galiba;<br class="calibre1"/>Dönelim bizim kuyuya düşen ahbaba.<br class="calibre1"/>Uydurma bilgileriyle bu müneccim,<br class="calibre1"/>Haddini bilmezliği bir yana, ta kendisidir<br class="calibre1"/>Boş kuruntular peşinde koşanların<br class="calibre1"/>Önlerindeki tehlikeyi görecek yerde<br class="calibre1"/>Başı göklerde dolaşanların.</p>
				<div class="calibre2" id="calibre_pb_79"/></body>
</html>