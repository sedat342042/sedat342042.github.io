<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_47">Sünger Yüklü Eşekle Tuz Yüklü Eşek</h2>
				<p class="normal">Bir eşekçi, elinde asa,<br class="calibre1"/>Bir Roma impatoru edasıyla<br class="calibre1"/>Sürüyormuş uzun kulaklı iki düldülü.<br class="calibre1"/>Biri sünger yüklü, bıraksan uçacak;<br class="calibre1"/>Öteki ağır aksak,<br class="calibre1"/>Sırtında şişeler varmış gibi<br class="calibre1"/>Tıka basa tuz doluymuş küfeleri.<br class="calibre1"/>Bizim üç ahbap çavuş az gitmiş uz gitmişler<br class="calibre1"/>Dere tepe düz gitmişler<br class="calibre1"/>Varmışlar geçit veren bir ırmağa<br class="calibre1"/>Ve bakın orda neler gelmiş başlarına.<br class="calibre1"/>Oysa her gün de geçerlermiş aynı yerden<br class="calibre1"/>Eşekçi sünger yüklü eşeğe binmiş<br class="calibre1"/>Sürmüş tuz yüklüsünün ardından<br class="calibre1"/>Gel gör ki bu öndeki eşeğin<br class="calibre1"/>Keyfince yürüyesi gelmiş<br class="calibre1"/>Ve ayakları yerden kesilmiş.<br class="calibre1"/>Tekrar su yüzüne çıkınca da<br class="calibre1"/>Kaçmış gitmiş hoplaya zıplaya.<br class="calibre1"/>Neden derseniz, sularla cenkleşirken<br class="calibre1"/>Öylesine erimiş ki sırtındaki tuz,<br class="calibre1"/>Tüy gibi hafif bulmuş kendini birden<br class="calibre1"/>Uzun kulaklı dostumuz.<br class="calibre1"/>Sünger yüklü öbür dostumuz da<br class="calibre1"/>Aynı yolu tutmaya kalkmaz mı!<br class="calibre1"/>Koyun gibi uymuş başkasının kafasına<br class="calibre1"/>Gırtlağına kadar battığı sularda<br class="calibre1"/>Kendisi, eşekçi ve sünger<br class="calibre1"/>Bir hayli içki devirmişler:<br class="calibre1"/>— Sünger içer de biz içmez miyiz?<br class="calibre1"/>Demiş eşekle eşekçimiz.<br class="calibre1"/>Ama sünger öyle hızlı içmiş<br class="calibre1"/>Ve öylesine ağırlaşmış ki birden<br class="calibre1"/>Kıyıyı bulamamış eşek bu kadar yükle;<br class="calibre1"/>Üstelik eşekçi de bir yandan<br class="calibre1"/>Sıkı sıkı sarılmış boynuna can havliyle<br class="calibre1"/>Ha boğuldu, ha boğulacaklarken<br class="calibre1"/>Gelmiş, canlarını kurtarmış birisi<br class="calibre1"/>Kimmiş gelen, önemli değil orası.<br class="calibre1"/>Şu dersi aldık ya, o yeter bize:<br class="calibre1"/>Herkesin gidişi bir olmamalı,<br class="calibre1"/>Her gördüğünü yapanın yamandır hali.<br class="calibre1"/>Buydu demek istediğim başlarken söze.</p>
				<div class="calibre2" id="calibre_pb_73"/></body>
</html>