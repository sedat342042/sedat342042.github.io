<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_172">Aslan Hatun’un Ölüm Töreni</h2>
				<p class="normal">Aslan Şah’ın karısı ölmüş;<br class="calibre1"/>Dalkavuklar saraya dolmuş,<br class="calibre1"/>Başsağlığı dilemek için krala<br class="calibre1"/>Ölümden beter yapmacıklarla.<br class="calibre1"/>Kral, büyük tören ferman etmiş:<br class="calibre1"/>— Ölümsüz ölü falan gün, falan saat,<br class="calibre1"/>Falan yerden kalkacak.<br class="calibre1"/>Vezir mezir işlerini bırakıp,<br class="calibre1"/>Gelenleri gereğince karşılayıp<br class="calibre1"/>Ulusal törene göz kulak olacak.<br class="calibre1"/>Yiğitsen gitme böylesi törene:<br class="calibre1"/>Curnal korkusuyla gelen gelene.<br class="calibre1"/>Tıklım tıklım dolunca mağara,<br class="calibre1"/>Ki hem kiliseymiş, hem saray,<br class="calibre1"/>Aslan acı acı kükremiş.<br class="calibre1"/>Aslan ağlaması bu, kolay mı!<br class="calibre1"/>Dağ taş gümbürdemiş.<br class="calibre1"/>O zaman sarayın ağası, bayı,<br class="calibre1"/>Kalından inceden, her biri kendi dilinden,<br class="calibre1"/>Koparmış gerekli yaygarayı.<br class="calibre1"/>Saray dediğin bir garip yerdir:<br class="calibre1"/>Kimse olduğu gibi değildir orda,<br class="calibre1"/>Kral nasıl istiyorsa öyledir:<br class="calibre1"/>Keyifli, keyifsiz, coşkun, bitkin…<br class="calibre1"/>Olmasan da öyle görüneceksin.<br class="calibre1"/>İkide bir krala bakıp,<br class="calibre1"/>Rengini, suratını değiştireceksin.<br class="calibre1"/>Bir can düşünün ki bin bir bedeni var;<br class="calibre1"/>Bir ağladı mı, bin bir yüzle ağlar;<br class="calibre1"/>Saray budur işte,<br class="calibre1"/>İnsan kukla, ip kralın elinde.<br class="calibre1"/>Dönelim bizim masala:<br class="calibre1"/>Herkes ağlarken kralla,<br class="calibre1"/>Bakmışlar geyik ağlamıyor.<br class="calibre1"/>Nasıl ağlasın ki, bu kraliçe,<br class="calibre1"/>Karısıyla oğlunu yemiş bir oturuşta.<br class="calibre1"/>Dalkavuğun biri hemen krala gitmiş,<br class="calibre1"/>Siz ağlarken geyik güldü, demiş.<br class="calibre1"/>Kral öfkesi yaman olur,<br class="calibre1"/>Der Hazreti Süleyman,<br class="calibre1"/>Üstelik bu kral da aslan.<br class="calibre1"/>Ama geyik ne bilsin, zavallı?<br class="calibre1"/>Tarih okumamış besbelli.<br class="calibre1"/>— Sen ha? demiş aslan;<br class="calibre1"/>Orman kibarı, tiril bacak, dal kafa!<br class="calibre1"/>Millet ağlarken sen gülersin ha?<br class="calibre1"/>Kendim paralamayacağım seni,<br class="calibre1"/>Murdar etin kirletir kutsal pençemi.<br class="calibre1"/>Gelin kurtlar, siz öcünü alın<br class="calibre1"/>Tanrısal kraliçenin.<br class="calibre1"/>— Sultanım, demiş geyik;<br class="calibre1"/>Size bir haberim var, beklenmedik.<br class="calibre1"/>Bu acılar, bu gözyaşları boşuna!<br class="calibre1"/>Sevgili eşiniz görünüverdi bana,<br class="calibre1"/>Şuracıkta, yeşil çimende,<br class="calibre1"/>Ak güller, ışıklar içinde.<br class="calibre1"/>Hemen tanıdım, donakaldım:<br class="calibre1"/>“Geyik kardeş, dedi bana; sakın ağlama!<br class="calibre1"/>Bu ölüm alayı üzmesin seni.<br class="calibre1"/>Ben tanrılar arasında yer aldım;<br class="calibre1"/>Cennet bahçelerindeyim, ne mutlu bana!<br class="calibre1"/>Ermişler, dervişler arasındayım.<br class="calibre1"/>Yalnız kral biraz ağlasın, yeter;<br class="calibre1"/>Onun üzülmesi hoşuma gider.</p>
				<p class="normal">Geyik bunları der demez millet boşanmış,<br class="calibre1"/>Mucize! diye yerlere kapanmış.<br class="calibre1"/>Geyik ceza görecek yerde,<br class="calibre1"/>Hediyelerle dönmüş evine.<br class="calibre1"/>Krallara böyle şeyler anlatmalı;<br class="calibre1"/>Hoşlarına gidecek yalanlar atmalı.<br class="calibre1"/>Ne kadar öfkeli de olsalar, yutarlar,<br class="calibre1"/>Hem de sizi el üstünde tutarlar.</p>
				<div class="calibre2" id="calibre_pb_329"/></body>
</html>