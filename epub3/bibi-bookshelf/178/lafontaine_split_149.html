<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_153">İki Horoz</h2>
				<p class="normal">İki horoz kardeş kardeş yaşarken<br class="calibre1"/>Bir tavuk çıkagelmiş,<br class="calibre1"/>Al sana kanlı bir savaş.<br class="calibre1"/>Ah aşk, sen değil misin Troya’yı yıkan?<br class="calibre1"/>Senin yüzünden kana boyanmadı mı,<br class="calibre1"/>Çok kez tanrı kanına hem de,<br class="calibre1"/>Ksanthos Irmağı’nın suları?<br class="calibre1"/>İki horozun kavgası sürdükçe sürmüş,<br class="calibre1"/>Gürültüsü yayılmış dört bir yana<br class="calibre1"/>Bütün iblikligiller cenk seyrine üşüşmüş.<br class="calibre1"/>Kim bilir, kaç güzel tüylü Helena<br class="calibre1"/>Savaşı kazanan horozun olmuş.<br class="calibre1"/>Yenilense köşesine sokulup kalmış;<br class="calibre1"/>Ağlamış şanlı sevdalarını anarak,<br class="calibre1"/>Rakibi gözleri önünde fink atarken<br class="calibre1"/>Göğsünü kanadını gererek.<br class="calibre1"/>Her gün gördüğü bu aşk sahneleri<br class="calibre1"/>Hınçla doldurmuş onu, şişirmiş yüreğini.<br class="calibre1"/>Başlamış gagasını bilemeye.<br class="calibre1"/>Kanat çırpmaya rüzgârlara karşı;<br class="calibre1"/>Kuduran kıskançlığının verdiği güçle<br class="calibre1"/>Kazanabilirmiş belki yeni savaşı.<br class="calibre1"/>Ama lüzum kalmamış buna:<br class="calibre1"/>Galip horoz damlara çıkınca bir gün<br class="calibre1"/>Zafer türküleri söylemek için,<br class="calibre1"/>Duymuş sesini bir akbaba,<br class="calibre1"/>Ne şan kalmış, ne şeref, ne sevda:<br class="calibre1"/>Bütün o horozlanmaların<br class="calibre1"/>Bir pençelik soluğu varmış meğer.<br class="calibre1"/>Zalim feleğin bu cilvesiyle<br class="calibre1"/>Yenik horoz çıkmış yeniden ortaya;<br class="calibre1"/>O başlamış caka satmaya,<br class="calibre1"/>Ortalarında fır dönmeye tavukların.<br class="calibre1"/>Ne türlü horozluklar etmiş, sormayın!</p>
				<p class="normal">Talih hoşlanır böylesi oyunlardan;<br class="calibre1"/>Yenen böbürlendi mi bela arar başına.<br class="calibre1"/>Azıtmamalı, felekten sakınmalı insan<br class="calibre1"/>Bir savaşı kazandıktan sonra.</p>
				<div class="calibre2" id="calibre_pb_290"/></body>
</html>