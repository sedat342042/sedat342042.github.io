<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_143">Dünyadan El Çeken Sıçan</h2>
				<p class="normal">Bu bir Doğu masalı, alınmasın kimse!<br class="calibre1"/>Bir sıçan varmış evvel zaman içinde.<br class="calibre1"/>Yorulmuş, canından bezmiş bu sıçan;<br class="calibre1"/>Çekmiş elini yalan dünyadan,<br class="calibre1"/>Gitmiş, kapanmış, tek başına<br class="calibre1"/>Bir Hollanda peynirinin içine.<br class="calibre1"/>İn cin yok, ıssız bir yermiş burası:<br class="calibre1"/>— Tam erilecek yer, demiş<br class="calibre1"/>Bizim yeni zaman evliyası.<br class="calibre1"/>Dişini, tırnağını işletmiş,<br class="calibre1"/>Kovuğunu delmiş, genişletmiş.<br class="calibre1"/>Az zamanda kurmuş içerde tekkeyi;<br class="calibre1"/>Postu serip muradına ermiş;<br class="calibre1"/>Yağlanmış, göbek koyvermiş.<br class="calibre1"/>Allah böyle bolundan verir işte<br class="calibre1"/>Kendini Allah’a verenlere!<br class="calibre1"/>Günün birinde bu sofu kişiye<br class="calibre1"/>Elçiler gelmiş sıçan milletinden<br class="calibre1"/>Biraz yiyecek istemeye.<br class="calibre1"/>Yurtdışına gidiyormuş bu elçiler<br class="calibre1"/>Saldırgan kedi milletine karşı<br class="calibre1"/>Yardım isteyeceklermiş dünyadan:<br class="calibre1"/>Dört bir yandan sarılmış çünkü Sıçanistan.<br class="calibre1"/>Beş parasız çıkmışlar yola,<br class="calibre1"/>Neden derseniz<br class="calibre1"/>Sıfırı tüketmiş koca devlet<br class="calibre1"/>Abluka yüzünden.<br class="calibre1"/>— Az bir şey istiyoruz, demişler;<br class="calibre1"/>Dört beş günlük yiyecek yeter.<br class="calibre1"/>— Dindaşlarım, demiş bizim evliya;<br class="calibre1"/>Benim artık alışverişim yok ki<br class="calibre1"/>Bu dünyanın işleriyle.<br class="calibre1"/>Allahına sığınmış bir fakir<br class="calibre1"/>Size nasıl yardım edebilir?<br class="calibre1"/>Ne gelir elimden hayır duadan gayrı?<br class="calibre1"/>Allah büyüktür, düşünür sizi;<br class="calibre1"/>Bu beladan da kurtarır milletimizi.<br class="calibre1"/>Hazret bunları söylemiş<br class="calibre1"/>Ve kapıyı sürgülemiş!</p>
				<p class="normal">Sizce kim,<br class="calibre1"/>Bu cimri sıçanla anlatmak istediğim?<br class="calibre1"/>Bir papaz mı? Yok canım, bir derviş:<br class="calibre1"/>Hiç böyle Hıristiyan olur mu? Nerde görülmüş?</p>
				<div class="calibre2" id="calibre_pb_270"/></body>
</html>