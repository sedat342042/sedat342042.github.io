<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_37"><span>Meşeyle Saz</span></h2>
				<p class="normal">Meşe, bir gün, saza demiş:<br class="calibre1"/>— Doğrusu Tanrı size gadirlik etmiş.<br class="calibre1"/>Minnacık serçe konsa üstünüze<br class="calibre1"/>Beliniz bükülüverir.<br class="calibre1"/>Suları ürperten seher yeli<br class="calibre1"/>Baş eğdirir size<br class="calibre1"/>Bir de benim şu dağ gibi gövdeme bak!<br class="calibre1"/>Güneş bile zor giriyor içime,<br class="calibre1"/>Fırtına dallarıma oyuncak.<br class="calibre1"/>Her esen yel sana bora,<br class="calibre1"/>Bana kasırgalar meltem.<br class="calibre1"/>Bari gelip gölgemde yaşasan da<br class="calibre1"/>Üzerine kanat gersem.<br class="calibre1"/>Ama sizin soy nedense gider<br class="calibre1"/>Sulu, rüzgârlı yerlerde biter.<br class="calibre1"/>Acıyorum sizlere,<br class="calibre1"/>Doğa haksızlık etmiş sazlara.<br class="calibre1"/>— İyi yüreklisin, demiş saz meşeye;<br class="calibre1"/>Eksik olma, ama bizim için üzülme.<br class="calibre1"/>Benden çok sen kork rüzgârdan:<br class="calibre1"/>Ben eğilirim, kırılmam.<br class="calibre1"/>Doğru, bugüne kadar dayanmışsın,<br class="calibre1"/>Dimdik durmuş, boyun eğmemişsin.<br class="calibre1"/>Ama sertin serti var,<br class="calibre1"/>Bir gün, bakarsın, sana da çatar.<br class="calibre1"/>Demeye kalmamış rüzgâr patlamış,<br class="calibre1"/>Bir karayel, bir karayel ki neuzübillah!<br class="calibre1"/>O güne dek kimseler rastlamamış<br class="calibre1"/>Böyle belalısına.<br class="calibre1"/>Rüzgârlar anası Kuzey,<br class="calibre1"/>En azgın oğlunu salmış dünyaya.<br class="calibre1"/>Saz eğilmiş, meşe dayanmış,<br class="calibre1"/>Derken karayel arttıkça artmış.<br class="calibre1"/>Sonunda birdenbire gelmiş meşenin hakkından:<br class="calibre1"/>Göklere değen başını sermiş yere,<br class="calibre1"/>Köklerini çıkarmış yedi kat yerden.</p>
				<div class="calibre2" id="calibre_pb_52"/></body>
</html>