<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_122">Zeus ve Ortakçısı</h2>
				<p class="normal">Zeus günün birinde<br class="calibre1"/>Ortakçı aramış bir çiftliğine.<br class="calibre1"/>Hermes haberi dört bir yana yaymış,<br class="calibre1"/>İstekliler gelmiş türlü önergelerle;<br class="calibre1"/>Ve bir hayli çatallaşmış mesele.<br class="calibre1"/>Kimi demiş masrafı çok, belalı iş;<br class="calibre1"/>Kimi şöyle demiş, kimi böyle demiş.<br class="calibre1"/>Sonunda aralarından biri,<br class="calibre1"/>En akıllısı değilse de en cüretlisi.<br class="calibre1"/>— Ben şu kadar veririm, ama bir şartla, demiş;<br class="calibre1"/>Zeus hava durumunu bana bıraksın;<br class="calibre1"/>Bütün mevsimler benden sorulsun:<br class="calibre1"/>Sıcak, soğuk, lodos, poyraz,<br class="calibre1"/>Güzel hava, kuru hava, sulu hava<br class="calibre1"/>Benim bir üfürmeme baksın.<br class="calibre1"/>Peki demiş Zeus ve sözleşme imzalanmış.<br class="calibre1"/>Bizimki olmuş mu sana havalar kralı:<br class="calibre1"/>Yağdırmış yağmuru, estirmiş rüzgârı;<br class="calibre1"/>Yeni bir iklim yaratmış keyfince,<br class="calibre1"/>Ama yalnız kendi çiftliğinde;<br class="calibre1"/>En yakın komşuları, Amerika’daymış gibi.<br class="calibre1"/>Etkilenmemişler bu yeni iklimden.</p>
				<p class="normal">İyi ki etkilenmemişler, çünkü o yıl<br class="calibre1"/>Ekin de yüzlerini güldürmüş şarap da.<br class="calibre1"/>Zeus’un ortakçısıysa avucunu yalamış.<br class="calibre1"/>Ertesi yıl yağmuru, güneşi<br class="calibre1"/>Bir başka türlü ayarlamış;<br class="calibre1"/>Toprak yine kıt vermiş her şeyi.<br class="calibre1"/>Komşularıysa yine iyi ürün almış.<br class="calibre1"/>O zaman kaldırmış ellerini Zeus’a:<br class="calibre1"/>— Aman ben ettim sen etme, demiş.<br class="calibre1"/>İşi tatlıya bağlamış Zeus da;<br class="calibre1"/>Bağışlamış kâhyasını.<br class="calibre1"/>Şunu çıkaralım ki bundan<br class="calibre1"/>Bize yararlı olanı<br class="calibre1"/>Bizden iyi bilir Yaradan.</p>
				<div class="calibre2" id="calibre_pb_227"/></body>
</html>