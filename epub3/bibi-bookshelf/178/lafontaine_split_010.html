<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_20"><span>Kurtla Köpek</span></h2>
				<p class="normal">Köpekler kuş uçurmaz olmuş çiftlikten<br class="calibre1"/>Kurt çelebi tazıya dönmüş açlıktan.<br class="calibre1"/>Bir deri bir kemik, dolaşırken dağda<br class="calibre1"/>Bir çomar görmüş, ama ne çomar.<br class="calibre1"/>Kerli ferli, yağlı besili, parlak tüylü.<br class="calibre1"/>Yolunu şaşırmış besbelli.<br class="calibre1"/>Saldır, lokma lokma et şunu,<br class="calibre1"/>Hazretin canına minnet,<br class="calibre1"/>Ama bakmış, kan gövdeyi götürecek:<br class="calibre1"/>Kelleyi pahalıya vereceğe benzer<br class="calibre1"/>Bu kocak köpek.<br class="calibre1"/>Aşağıdan almış, ne yapsın;<br class="calibre1"/>Ahbaplığa dökmüş, biraz da pöhpöhlemiş:<br class="calibre1"/>— İyi ense yapmışsınız maşallah! demiş.<br class="calibre1"/>— Sizin de elinizde bayım, demiş köpek,<br class="calibre1"/>Benim gibi beslenmek.<br class="calibre1"/>Bırakın şu ormanları, beni dinleyin.<br class="calibre1"/>Yaşamak değil bu sizlerinki.<br class="calibre1"/>Hep böyle sefil, perişan, serseri,<br class="calibre1"/>Açlıktan ölmek hepinizin kaderi.<br class="calibre1"/>Nedir bu canım,<br class="calibre1"/>Ne rahat uyku, ne rahat lokma,<br class="calibre1"/>Her şeyiniz can pahasına.<br class="calibre1"/>Gelin benimle de dünya varmış deyin.<br class="calibre1"/>Kurt sormuş:<br class="calibre1"/>— Orda işim ne olacak benim?<br class="calibre1"/>— Hiç canım, demiş çomar, işten değil:<br class="calibre1"/>Fakir fukaraya saldırmak,<br class="calibre1"/>Evin adamlarına kuyruk sallamak,<br class="calibre1"/>Efendine hoş görünmek, hepsi bu kadar.<br class="calibre1"/>Buna karşılık yağlı gündelik;<br class="calibre1"/>Bütün artıklar senin:<br class="calibre1"/>Tavuk kemiği mi istersin,<br class="calibre1"/>Güvercin, bıldırcın kemiği mi istersin!<br class="calibre1"/>Üstelik sırtın okşanır sabah akşam.<br class="calibre1"/>Kurdun ağzı kulaklarına varmış<br class="calibre1"/>Gözleri dolmuş sevinçten.<br class="calibre1"/>Kurt, köpeğin boynunda bir iz görmüş çepeçevre<br class="calibre1"/>— Bu da nesi? demiş.<br class="calibre1"/>— Hiiç, demiş köpek.<br class="calibre1"/>— Hiç, ama ne?<br class="calibre1"/>— Değmez söylemeye, nenize gerek?<br class="calibre1"/>— Söyleyin canım, merak ettim.<br class="calibre1"/>— Tasmanın yeri olacak;<br class="calibre1"/>Hani bağlıyorlar ya arada bir…<br class="calibre1"/>— Ne? Bağlıyorlar mı? demiş kurt;<br class="calibre1"/>Öyleyse her istediğiniz yere gitmek yok!<br class="calibre1"/>— Her zaman yok, ama ne çıkar bundan?<br class="calibre1"/>— Ne mi çıkar? Bundan çıkar ne çıkarsa!<br class="calibre1"/>Sizin olsun eti de, kemiği de;<br class="calibre1"/>Dünyaları verseler yokum bu işte.<br class="calibre1"/>Böyle demiş kurt çelebi, der demez de çekip gitmiş.<br class="calibre1"/>Gidiş o gidiş.</p>
				<div class="calibre2" id="calibre_pb_18"/></body>
</html>