<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_167">Fare ile İstiridye</h2>
				<p class="normal">Bir fare varmış, aklı kısa kuyruğu uzun;<br class="calibre1"/>Doğduğu tarlada yaşamaktan bıkmış.<br class="calibre1"/>İllallah sap saman kemirmekten,<br class="calibre1"/>Biraz dünya görelim deyip yola çıkmış.<br class="calibre1"/>Arpa boyu gitmeden,<br class="calibre1"/>Durmuş, bakmış etrafına:<br class="calibre1"/>— Koca dünya! demiş;<br class="calibre1"/>Şu büyüklüğe, şu genişliğe bak!<br class="calibre1"/>Şurası İtalya olacak,<br class="calibre1"/>Şurası Kafkasya…<br class="calibre1"/>Yüce dağlar gibi görüyormuş<br class="calibre1"/>Köstebek yuvalarını.<br class="calibre1"/>Az gitmiş uz gitmiş,<br class="calibre1"/>Üç gün sonra bir acayip memlekete gelmiş:<br class="calibre1"/>Bir kumsal, üstünde koca koca istiridyeler…<br class="calibre1"/>Dalgalar dışarı atmış olmalı.<br class="calibre1"/>— İşte, demiş fare; dedelerimizin anlattığı<br class="calibre1"/>Yiyecek yüklü gemiler.<br class="calibre1"/>Şu benim babam, demiş,<br class="calibre1"/>Ne korkak, ne zavallı bir fareymiş!<br class="calibre1"/>Bırak canım dünyayı da evinde otur!<br class="calibre1"/>Bir de bana bak! Denizi gördüm, denizi!<br class="calibre1"/>Ne çöller geçtim, bir damla su içmedim.<br class="calibre1"/>Bunları bir hocadan duymuş,<br class="calibre1"/>Kırlarda söyler gezermiş bizim fare.<br class="calibre1"/>Kendisi o kitap kemiren,<br class="calibre1"/>Tepeden tırnağa bilgin kesilen,<br class="calibre1"/>Farelerden değilmiş.<br class="calibre1"/>Gelelim istiridyelere…<br class="calibre1"/>Hepsi kapalı, biri açıkmış nedense;<br class="calibre1"/>Vermiş içini güneşe, tatlı melteme,<br class="calibre1"/>Havayı kokluyor, keyfediyormuş.<br class="calibre1"/>Bembeyaz, yağlı, kim bilir ne tatlı!<br class="calibre1"/>Görür görmez sulanmış farenin ağzı:<br class="calibre1"/>— Nedir bu, demiş kendi kendine;<br class="calibre1"/>Yenecek bir şey, ama ne?<br class="calibre1"/>Böyle renk nerde görülmüş!<br class="calibre1"/>Dünyada yiyeceğim en güzel yemek,<br class="calibre1"/>Bu olsa gerek.</p>
				<p class="normal">Seninki yaklaşmış tıpış tıpış<br class="calibre1"/>Kabuğun içine doğru boynunu uzatmış.<br class="calibre1"/>Sen misin uzatan…<br class="calibre1"/>İstiridye kapanıvermiş birden.<br class="calibre1"/>Kapanır yaa!<br class="calibre1"/>Bilgisiz yaşanır mı dünyada?</p>
				<p class="normal">Bundan alınacak çok ders var.<br class="calibre1"/>Bir tanesi şu bence:<br class="calibre1"/>Görgüsü olmayan ne görse şaşar.<br class="calibre1"/>Ötekine gelince:<br class="calibre1"/>Kimi adam kapılırken kaptım sanır,<br class="calibre1"/>Ya da, ava giden avlanır!</p>
				<div class="calibre2" id="calibre_pb_319"/></body>
</html>