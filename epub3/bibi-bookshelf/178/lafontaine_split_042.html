<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_51"><span>Tavşanla Kurbağalar</span></h2>
				<p class="normal">Bir tavşan düşünüyormuş deliğinde,<br class="calibre1"/>(Delikte ne yapsın düşünmesin de?)<br class="calibre1"/>Dalmış derinlere tavşan<br class="calibre1"/>Daldıkça da dertlenmiş.<br class="calibre1"/>Bu hayvanın pek yüzü gülmez ki zaten<br class="calibre1"/>İçini kemiren korku yüzünden.<br class="calibre1"/>— Ne mutsuzluk, diyormuş kendi kendine;<br class="calibre1"/>Korkak yaradılmış olmak.<br class="calibre1"/>Yediğin yemek boğazından gitmez,<br class="calibre1"/>Hiçbir şeyin tam keyfini çıkaramazsın.<br class="calibre1"/>Her an yerinden hoplamak zorundasın.<br class="calibre1"/>Yaşamak mı denir bu benimkine?<br class="calibre1"/>Kör olası korku, uykularımı bile<br class="calibre1"/>Gözlerim açık uyutturuyor bana.<br class="calibre1"/>Bir sivri akıllı çıkar:<br class="calibre1"/>— Siz de korkmayın öyleyse, der.<br class="calibre1"/>Laf mı bu?<br class="calibre1"/>Korkak korkmaz olur mu?<br class="calibre1"/>Hem öyle geliyor ki bana,<br class="calibre1"/>Koskoca insanlar da düşüyor korkuya.<br class="calibre1"/>İşte böyle düşünürmüş bizim tavşan,<br class="calibre1"/>Kulaklar kirişte,<br class="calibre1"/>El ayak tetikte.<br class="calibre1"/>Bir yel, bir nefes, bir gölge, bir çıt,<br class="calibre1"/>Yürek hemen pıt pıt.<br class="calibre1"/>Uzatmayalım, dertli tavşan,<br class="calibre1"/>Kader üstüne akıl yorarken,<br class="calibre1"/>Bir hışırtı olmuş yukarıda;<br class="calibre1"/>Kendini dar atmış dışarı.<br class="calibre1"/>Bir koşu geçtiği gibi çayırı<br class="calibre1"/>Gölün kıyısını boylamış.<br class="calibre1"/>Bu sefer kurbağaların ödü patlamış,<br class="calibre1"/>Cup cup atlamışlar suya,<br class="calibre1"/>Her biri girmiş bir deliğe.<br class="calibre1"/>— Yaa, demiş tavşan;<br class="calibre1"/>Demek yalnız ben değilmişim korkan,<br class="calibre1"/>Benden korkanlar da varmış ha?<br class="calibre1"/>Bir tek değil hem de, bir sürü kurbağa!<br class="calibre1"/>Ben neymişim meğer,<br class="calibre1"/>Ne korkular salmışım kim bilir,<br class="calibre1"/>Bugüne dek ortalığa.</p>
				<p class="normal">Hiçbir korkağı yoktur ki dünyanın<br class="calibre1"/>Kendinden daha korkağını bulmasın.</p>
				<div class="calibre2" id="calibre_pb_81"/></body>
</html>