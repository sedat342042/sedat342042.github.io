<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_222">Aslan</h2>
				<p class="normal">Kaplan padişahmış bir yerde;<br class="calibre1"/>Bütün hayvanlar emrine amade:<br class="calibre1"/>Çayırlarında öküz, inek sürü sürü,<br class="calibre1"/>Ormanlarında geyik tümen tümen:<br class="calibre1"/>Koyun dersen ovalar dolusu.<br class="calibre1"/>Derken bir aslan doğmuş komşu ormanda<br class="calibre1"/>Ufacık, tombalak bir aslan yavrusu.<br class="calibre1"/>Maşallah demeye gitmiş kaplan;<br class="calibre1"/>Yavru da elini öpmüş amcasının:<br class="calibre1"/>Büyükler arasında böyle gerek.<br class="calibre1"/>Dönüşte kaplan çağırmış veziri tilkiyi<br class="calibre1"/>Ve anlatmış mutlu olayı.<br class="calibre1"/>Tilki kaçın kurası, sevinir mi böyle şeye?<br class="calibre1"/>Tutmuş çenesini, başlamış düşünmeye.<br class="calibre1"/>— Ne o? demiş kaplan;<br class="calibre1"/>Korkuyor musun yoksa benim komşucuktan?<br class="calibre1"/>Babası ölmüş, anası iki büklüm,<br class="calibre1"/>Ne yapabilir zavallı yetim?<br class="calibre1"/>Acımak gerek böylesine;<br class="calibre1"/>Kendi başını kurtarsa yeter,<br class="calibre1"/>Başkasına saldırmak nesine?<br class="calibre1"/>Tilki başını sallamış:<br class="calibre1"/>— Bu türlü yetimlere acımam ben, demiş;<br class="calibre1"/>Böylesine ya kendini sevdirecek, yaranacaksın,<br class="calibre1"/>Ya da erkenden icabına bakacaksın.<br class="calibre1"/>Dişi, pençesi bir büyüdü mü,<br class="calibre1"/>İş işten geçmiş ola.<br class="calibre1"/>Bir an kaybetmeye gelmez, Haşmetlim;<br class="calibre1"/>Ben bunu bilir, bunu derim.<br class="calibre1"/>Üstelik fala da baktım demin:<br class="calibre1"/>Kanlı savaş günleri yakın.<br class="calibre1"/>Bu aslan kasıp kavuracak ortalığı.<br class="calibre1"/>Ya dostluğunu kazanmaya bakmalı,<br class="calibre1"/>Ya şimdiden soluğunu kesmeye.<br class="calibre1"/>Tilki ne söylese boşuna;<br class="calibre1"/>Padişah yatmış gaflet uykusuna.<br class="calibre1"/>Yalnız o mu? Bütün millet, toptan.<br class="calibre1"/>Bu arada küçük aslan olmuş mu sana koca aslan!<br class="calibre1"/>Başlamış imdat çanları çalmaya,<br class="calibre1"/>Korkudan herkeste şafak atmaya.<br class="calibre1"/>Ne yapmalı, ne etmeli?<br class="calibre1"/>Kimden yardım istemeli?<br class="calibre1"/>Vezire başvurulmuş gene,<br class="calibre1"/>Bir of çekip demiş ki tilki:<br class="calibre1"/>— Telaş edip aslanı kızdırmayın bari,<br class="calibre1"/>Olan oldu, ne yapsanız boşuna.<br class="calibre1"/>Şuradan buradan yardım gelip de ne olacak?<br class="calibre1"/>Gelenlerin karnı nereden doyacak?<br class="calibre1"/>Hem aslana koyun, hem bir sürü aç kurda.<br class="calibre1"/>İyisi mi doyurun aslanı, olsun bitsin;<br class="calibre1"/>Onun gücü bizim birleşiklerin topundan üstün,<br class="calibre1"/>Ne diye sırtımızdan geçinsinler boşuna?<br class="calibre1"/>Aslanın üç dostu var yalnız, hem de bedava:<br class="calibre1"/>Korkmazlığı bir, gürbüzlüğü iki, uyanıklığı üç.<br class="calibre1"/>Atın hemen önüne bir koyun, doymazsa bir daha.<br class="calibre1"/>O da yetmedi mi, bir öküz verin,<br class="calibre1"/>Hem de en beslisini, esirgemeyin,<br class="calibre1"/>Yoksa bütün sürünün gittiğinin resmidir.<br class="calibre1"/>Tilkinin bu öğüdü tutulmamış,<br class="calibre1"/>Üzüntüden ölmüş zavallı.<br class="calibre1"/>Ama Kaplanistan ve daha bir sürü istan<br class="calibre1"/>Bir şey kazanmamış dayatmaktan:<br class="calibre1"/>Aslan hepsini haklayıp geçmiş başa</p>
				<p class="normal">Ya aslandan yana olun,<br class="calibre1"/>Ya da bırakmayın aslan olsun!</p>
				<div class="calibre2" id="calibre_pb_432"/></body>
</html>