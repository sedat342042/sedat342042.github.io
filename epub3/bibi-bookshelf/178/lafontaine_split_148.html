<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_152">Talihi Aramaya Gidenle Evinde Bekleyen</h2>
				<p class="normal">Kimler koşmaz ardından Talih’in?<br class="calibre1"/>Öyle bir yerde olsam ki seyredebilsem<br class="calibre1"/>Sürüyle koşuşmalarının hepsinin<br class="calibre1"/>O yosmanın ardından, memleket memleket,<br class="calibre1"/>Büyüsüne tutulmuş gibi bir perinin.<br class="calibre1"/>Tam kavuşacakken emellerine<br class="calibre1"/>Hoppa peri kaçar gider ellerinden.<br class="calibre1"/>Acırım zavallıların haline;<br class="calibre1"/>Delilere kızamaz ki, acır insan.<br class="calibre1"/>Bakın, derler, falanca zerzavatçıyken<br class="calibre1"/>Papa oluverdi günün birinde.<br class="calibre1"/>Biz daha değerli değil miyiz ondan?<br class="calibre1"/>Yüz kat daha değerlisiniz,<br class="calibre1"/>Ama ne işe yarar değeriniz;<br class="calibre1"/>Talih’in gözleri var mı ki görsün?<br class="calibre1"/>Hem sonra papalık değer mi, bir düşünün<br class="calibre1"/>Huzurunuzu, o canım huzurunuzu,<br class="calibre1"/>O hazineler hazinesini yitirmeye?<br class="calibre1"/>Huzur içinde olmaları değil mi<br class="calibre1"/>Tanrıların bütün üstünlüğü?<br class="calibre1"/>Talihse huzursuz eder ardına düşeni.<br class="calibre1"/>Unutmayın bu perinin dişi olduğunu,<br class="calibre1"/>O sizi arar siz aramayınca onu.</p>
				<p class="normal">İki dost varmış bir memlekette<br class="calibre1"/>Halleri vakitleri oldukça yerinde.<br class="calibre1"/>Bunlardan biri hep talihten yakınırmış;<br class="calibre1"/>Bir gün demiş ki dostuna:<br class="calibre1"/>— Gel gidelim seninle burdan;<br class="calibre1"/>Bilirsin, kendi memleketinde<br class="calibre1"/>Peygamber olmamış, olamaz da insan.<br class="calibre1"/>Gidip başka yerde arayalım talihimizi.<br class="calibre1"/>— Sen git ara, demiş öteki;<br class="calibre1"/>Ben kendi yurdumdan, kendi talihimden<br class="calibre1"/>Daha iyisini özlemiyorum ki.<br class="calibre1"/>Sen git rahat ettir rahatsız gönlünü;<br class="calibre1"/>Ben yatar uyurum, güzel güzel,<br class="calibre1"/>Beklerken buralara döneceğin günü.<br class="calibre1"/>Bizim tutkulu ya da açgözlü kahraman<br class="calibre1"/>Çıkmış yola hemen.<br class="calibre1"/>Ertesi sabah vardığı yer<br class="calibre1"/>En çok uğradığı söylenen yermiş<br class="calibre1"/>Nereye estireceği bilinmez Tanrıçanın:<br class="calibre1"/>Sizin anlayacağınız, saraya gelmiş.<br class="calibre1"/>Ve kalmış orda uzunca bir süre;<br class="calibre1"/>Kralın yatma kalkma törenlerine,<br class="calibre1"/>Yani en verimlilerine, katılmış;<br class="calibre1"/>Katıldığıyla da kalmış hepsine:<br class="calibre1"/>— Nasıl iş bu? demiş; kalkıp gitmeli burdan.<br class="calibre1"/>Gerçi Talih uğramıyor değil buraya;<br class="calibre1"/>Bir gün şuna yüz veriyor, bir gün buna;<br class="calibre1"/>Benim yüzüme bile bakmıyor nedense.<br class="calibre1"/>Ama söylemişlerdi bana: Kraldan<br class="calibre1"/>Hoş yüz görmezmiş her zaman<br class="calibre1"/>Saraylıların yükselme tutkuları.<br class="calibre1"/>Siz sarayınızda hoşça kalın Saraylı Baylar;<br class="calibre1"/>Hayaller kuradurun sonuna kadar.<br class="calibre1"/>Biz açalım yelkenleri Moğolistan’a:<br class="calibre1"/>Talih’in tapınakları varmış Surata’da.<br class="calibre1"/>Böyle demiş, der demez de binmiş gemiye.<br class="calibre1"/>Bir söz vardır yüreği tunçtan olmak diye:<br class="calibre1"/>Elmastan da sertmiş ki bizimkinin yüreği<br class="calibre1"/>Göze almış böyle bir seferi.<br class="calibre1"/>Meydan okumuş ilkin dipsiz denizlere.<br class="calibre1"/>Kaç kez aramış köyünü bu yolculukta<br class="calibre1"/>Ölümle burun buruna gelerek<br class="calibre1"/>Korsanlar, rüzgârlar, ıssız kayalar önünde.<br class="calibre1"/>Sen git, ölümü bu uzak kıyılarda ara<br class="calibre1"/>Evinde aramış da bulamamışsın gibi.<br class="calibre1"/>Neyse, adam varmış sonunda Moğolistan’a.<br class="calibre1"/>Meğer talih o günlerde altınlarını<br class="calibre1"/>Japonya’da saçmaya gitmişmiş.<br class="calibre1"/>Bizimki de ver elini Japonya demiş.<br class="calibre1"/>Denizler gezdirmekten yorulmuş adamı;<br class="calibre1"/>Bütün bu gezilerden eline geçen de<br class="calibre1"/>Vahşilerin verdiği şu öğüt olmuş:<br class="calibre1"/>“Doğadan ders al, kendi yurdunda kal.”<br class="calibre1"/>Moğolistan’da bulamadığını<br class="calibre1"/>Japonya’da da bulamayınca<br class="calibre1"/>Pişman olmuş, uzun sözün kısası,<br class="calibre1"/>Köyünden ayrıldığına boşu boşuna.<br class="calibre1"/>Bırakmış nankör denizleri, dönmüş yurduna.<br class="calibre1"/>Damını, bacasını görünce uzaktan<br class="calibre1"/>Ağlamış sevincinden ve demiş ki:<br class="calibre1"/>— Ne mutlu kendi yurdunda yaşayana:<br class="calibre1"/>İsteklerine gem vurmasını bilir;<br class="calibre1"/>Lafını duyar yalnız sarayın, denizlerin,<br class="calibre1"/>Ve, ey Talih, bütün saltanatını senin;<br class="calibre1"/>Sen ki kamaştırıp gözlerimizi<br class="calibre1"/>Şanlar şerefler, mallar mülklerle,<br class="calibre1"/>Yollarsın dünyanın öbür ucuna bizi.<br class="calibre1"/>Zor kımıldarım yerimden bundan böyle.</p>
				<p class="normal">Adam bunları düşünürken<br class="calibre1"/>Ve Talih’le bütün ilişkilerini kesmişken<br class="calibre1"/>Bir de bakmış, oturuyor o zalim Tanrıça<br class="calibre1"/>Mışıl mışıl uyuyan dostunun kapısında.</p>
				<div class="calibre2" id="calibre_pb_288"/></body>
</html>