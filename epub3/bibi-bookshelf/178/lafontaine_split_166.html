<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_169">İki Dost</h2>
				<p class="normal">Bir memleket varmış, adı Monomotapa,<br class="calibre1"/>İki gerçek dost yaşarmış orda.<br class="calibre1"/>Birinin malı ötekinin malı gibiymiş;<br class="calibre1"/>Anlaşılan o memlekette<br class="calibre1"/>Dostluk, bizimkinden başka türlüymüş.</p>
				<p class="normal">Bir gece Monomotapa’da<br class="calibre1"/>Herkes dalmış derin uykulara.<br class="calibre1"/>Orada güneş battı mı, fırsat bu fırsat,<br class="calibre1"/>Uykunun tadını çıkarırmış millet.<br class="calibre1"/>Gece yarısı bizim dostlardan biri,<br class="calibre1"/>Fırlamış yatağından birdenbire,<br class="calibre1"/>Doğru dostunun evine.<br class="calibre1"/>Uyandırmış hizmetçileri<br class="calibre1"/>Tatlı uykularından.<br class="calibre1"/>Dostu yukardan duymuş sesini,<br class="calibre1"/>Hemen kaptığı gibi kılıcını, kesesini,<br class="calibre1"/>Koşmuş dostunun yanına:<br class="calibre1"/>— Hayrola, demiş soluk soluğa;<br class="calibre1"/>Sen kolay kolay uyandırmazsın kimseyi,<br class="calibre1"/>Uykuya da seversin üstelik.<br class="calibre1"/>Kumarda kaybettiysen al şu keseyi.<br class="calibre1"/>Evini bastılarsa işte ben ve kılıcım;<br class="calibre1"/>Haydi gidip haklarından gelelim.<br class="calibre1"/>Yalnız yatamaz mı oldun yoksa,<br class="calibre1"/>Benim güzel cariyeyi al git, öyleyse.<br class="calibre1"/>— Yok a canım, demiş dostu;<br class="calibre1"/>Ne o, ne de bu.<br class="calibre1"/>Rüyamda biraz düşünceli gördüm seni,<br class="calibre1"/>Sakın başı dertte olmasın deyip koştum;<br class="calibre1"/>Kusura bakma dostum.</p>
				<p class="normal">Hangisi daha dostmuş, okuyucu?<br class="calibre1"/>Üstünde düşünmeye değer bu soru.<br class="calibre1"/>Gerçek bir dostu olmak ne güzel şey!<br class="calibre1"/>Derdini açmanı beklemez bile,<br class="calibre1"/>Kendi bulup söylemek ister:<br class="calibre1"/>Belki sen çekinirsin diye.<br class="calibre1"/>Sevdiği insanın üstüne titrer,<br class="calibre1"/>Bir düşten, bir hiçten nem kapar.</p>
				<div class="calibre2" id="calibre_pb_323"/></body>
</html>