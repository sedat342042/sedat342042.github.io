<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_207">İnsan ve Yılan</h2>
				<p class="normal">Bir yılan görmüş, insanlardan bir insan:<br class="calibre1"/>— Dur, hain, demiş; geberteyim de seni,<br class="calibre1"/>Kurtulsun şerrinden dünya.<br class="calibre1"/>Bu sözler üzerine kötü hayvan,<br class="calibre1"/>–Kötü hayvan dediğim, yılan:<br class="calibre1"/>İnsan da olabilirdi pekâlâ.–<br class="calibre1"/>Evet, bu sözler üzerine yılan<br class="calibre1"/>Neye uğradığını bilemeden<br class="calibre1"/>Bir çuval içinde bulmuş kendini,<br class="calibre1"/>Anlamış idam kararı giydiğini<br class="calibre1"/>İdamlık suçu olsun olmasın.<br class="calibre1"/>Haklı olduğunu belirtmek için<br class="calibre1"/>İnsanoğlu bir nutuk çekmiş yılana:<br class="calibre1"/>— Sen, demiş, nankörlüğün ta kendisisin.<br class="calibre1"/>Kötülere iyilik etmek budalalıktır.<br class="calibre1"/>Geber ki öfken ve zehirli dişlerin<br class="calibre1"/>Kimsenin canına kıyamaz olsun.<br class="calibre1"/>Yılan savunmak istemiş kendini<br class="calibre1"/>Dilinin döndüğü kadar:<br class="calibre1"/>— Öldürmek gerekseydi, demiş;<br class="calibre1"/>Dünyadaki bütün nankörleri,<br class="calibre1"/>Kimler sağ kalırdı acaba?<br class="calibre1"/>Kendi ağzınla kendini suçluyorsun;<br class="calibre1"/>Doğruysa bütün söylediklerin<br class="calibre1"/>Çevir gözlerini kendine bak biraz da:<br class="calibre1"/>Canım elinde: Asarsın da kesersin de,<br class="calibre1"/>Adalet dediğin nedir?<br class="calibre1"/>Senin çıkarın, keyfin, esintin değil mi?<br class="calibre1"/>Bu yasana dayanıp öldür beni;<br class="calibre1"/>Ama ölürken bırak da hiç olmazsa<br class="calibre1"/>Ben de şunu söyleleyim sana:<br class="calibre1"/>İnsandır, insan, yılan değil<br class="calibre1"/>Nankörlüğün ta kendisi, bunu böylece bil.<br class="calibre1"/>— Bu laflar saçma olmasına saçma,<br class="calibre1"/>Haklı olmak yalnız bana özgüdür, ama<br class="calibre1"/>Başkalarına da soralım istersen.<br class="calibre1"/>— Soralım, demiş yılan.<br class="calibre1"/>Bir inek varmış orada, çağırmışlar;<br class="calibre1"/>Anlatmışlar durumu, inek şaşakalmış:<br class="calibre1"/>— Bunun için mi çağırdınız beni, demiş;<br class="calibre1"/>Yılan haklı elbet, sorulacak şey mi bu?<br class="calibre1"/>Yıllardır beslerim şu insanoğlunu<br class="calibre1"/>Her gün türlü iyilikler görür benden;<br class="calibre1"/>Her şeyim onun, yalnız onun içindir:<br class="calibre1"/>Sütümü, çocuklarımı yer içer satar,<br class="calibre1"/>Sayemde kesesi dolu döner pazardan.<br class="calibre1"/>Yaşlandıkça bozulan sağlığını<br class="calibre1"/>Hekimler değil, benim düzelten.<br class="calibre1"/>Benim bütün emeklerim, çektiklerim<br class="calibre1"/>Yalnız ona kâr ve keyif sağlar.<br class="calibre1"/>Hizmetinde ihtiyarladım, tükendim,<br class="calibre1"/>Ne ot verir, ne otlakta rahat bırakır<br class="calibre1"/>Bağlar unutur beni bir köşede.<br class="calibre1"/>Bir yılan olsaydı efendim,<br class="calibre1"/>Bundan daha nankör olabilir miydi?<br class="calibre1"/>Daha fazla söyletmeyin beni.<br class="calibre1"/>— Bunun lafına bakılır mı? demiş insan;<br class="calibre1"/>Bilmiyor ne dediğini, bunamış.<br class="calibre1"/>Şu öküze soralım. — Soralım, demiş yılan.<br class="calibre1"/>Ağır adımlarla yaklaşmış öküz<br class="calibre1"/>Sorunu geviştirdikten sonra kafasında<br class="calibre1"/>Anlatmış bütün yıl gördüğü işlerin<br class="calibre1"/>Ne kadar ağır olduğunu;<br class="calibre1"/>Her yıl yeniden ekip üretmek için<br class="calibre1"/>Toprağın insanlara bol bol<br class="calibre1"/>Hayvanlara cimrice verdiği nimetleri,<br class="calibre1"/>Nasıl çiftten çifte koşulduğunu;<br class="calibre1"/>Bunlara karşılık ne sopalar yediğini;<br class="calibre1"/>Yaşlanınca da nasıl kurban edildiğini<br class="calibre1"/>İnsan günahlarının kanlarıyla yıkanmasını<br class="calibre1"/>Öküzlerin şeref sayması gerektiğini.<br class="calibre1"/>İnsanoğlu bu sözleri de beğenmemiş:<br class="calibre1"/>— Susturalım, demiş<br class="calibre1"/>Bu asık suratlı nutukçuyu.<br class="calibre1"/>Büyük büyük laflar! Biz yargıç ol dedik.<br class="calibre1"/>Savcı olup suçlamaya kalkıyor beni.<br class="calibre1"/>Reddediyorum onu da. Ağaç yargıç olsun.<br class="calibre1"/>Ağaç hepsinden dertliymiş meğer.<br class="calibre1"/>Sıcağa, yağmura, rüzgârlara karşı<br class="calibre1"/>O değil miymiş koruyan insanları?<br class="calibre1"/>Bağları, bahçeleri bizim için donatır,<br class="calibre1"/>Ne gölgeler, ne meyveler sunarmış bize.<br class="calibre1"/>Bunlara karşılık hödüğün biri gelir<br class="calibre1"/>Vurur baltayı yıkarmış ağacı yere.<br class="calibre1"/>O ağaç ki bütün yıl nasıl cömertçe<br class="calibre1"/>İlkbaharda çiçek, sonbaharda meyve,<br class="calibre1"/>Yazın gölge, kışın ocak şenliğidir!<br class="calibre1"/>Devirecek yerde budasalar olmaz mı?<br class="calibre1"/>Dallarını yeniden büyütebilir.</p>
				<p class="normal">Haksız çıkmak insanın işine gelir mi?<br class="calibre1"/>Zorla da olsa kazanması gerek davayı:<br class="calibre1"/>— Benimkisi enayilik, demiş;<br class="calibre1"/>Ne diye dinlerim sanki bunları!<br class="calibre1"/>Kapmış torbayı çalmış duvardan duvara,<br class="calibre1"/>İçindeki yılanın canı çıkasıya.</p>
				<p class="normal">Böyledir işte büyükler:<br class="calibre1"/>Akıl, mantık güçlerine gider.<br class="calibre1"/>Kafalarına komuşlardır bir kez<br class="calibre1"/>Hayvan, yılan, her şey, herkes<br class="calibre1"/>Onların keyfi için yaratılmıştır<br class="calibre1"/>Buna karşı ağzını açan<br class="calibre1"/>Sersemdir, aklını kaçırmıştır.<br class="calibre1"/>Orası öyle; ama ne yapmalı:<br class="calibre1"/>Ya uzaktan konuşmalı, ya susmalı.</p>
				<div class="calibre2" id="calibre_pb_401"/></body>
</html>