<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_115">Kartalla Baykuş</h2>
				<p class="normal">Kartalla baykuş kesmişler cenkleşmeyi<br class="calibre1"/>Hem de kucaklaşıp öpüşesiye;<br class="calibre1"/>Biri kral yemini etmiş, biri bay yemini,<br class="calibre1"/>Birbirlerinin yavrularını yememeye.<br class="calibre1"/>Minerva’nın kuşu sormuş:<br class="calibre1"/>— Benim yavrularımı görsen tanır mısın?<br class="calibre1"/>— Hayır, demiş kartal.<br class="calibre1"/>— O zaman iş kötü, demiş asık suratlı kuş;<br class="calibre1"/>Ne kadar yemin de etsen, korkarım,<br class="calibre1"/>Güme gider benim yavrularım.<br class="calibre1"/>Neden dersen, sen bir kralsın,<br class="calibre1"/>Kim kimin nesi diye sormazsın.<br class="calibre1"/>Krallar ve tanrılar ayrı gayrı dinlemez;<br class="calibre1"/>Yavrularıma rastlamayasın bir kez,<br class="calibre1"/>Yandıkları gündür. — Öyleyse, demiş kartal.<br class="calibre1"/>Anlat bana yavrularını, ya da getir göster;<br class="calibre1"/>Dünyada dokunmam artık onlara.<br class="calibre1"/>Anlatmış baykuş: — Benim yavrularım, demiş;<br class="calibre1"/>En şirin, en güzel, en biçimli<br class="calibre1"/>Ve de en sevimlileridir bütün yavruların.<br class="calibre1"/>Onları bu üstünlüklerinden tanırsın kolayca<br class="calibre1"/>Elverir ki unutma, iyi tut bunu aklında<br class="calibre1"/>Aman iyi tut ki ölüm perisi, o hain,<br class="calibre1"/>Yuvama senin pençenle girmesin.<br class="calibre1"/>Çok geçmeden Tanrı bol keseden<br class="calibre1"/>Bir sürü yavru vermiş baykuşa,<br class="calibre1"/>Bizim kartal da bir akşamüstü yemlenirken<br class="calibre1"/>Bakmış yalçın bir kayanın kovuğunda<br class="calibre1"/>Ya da yıkık bir damın deliğinde<br class="calibre1"/>–Bu iki yerin hangisinde, bilmiyorum doğrusu–<br class="calibre1"/>Çirkin mi çirkin bir sürü kuş yavrusu,<br class="calibre1"/>Suratsız, meymenetsiz, bet sesli de üstelik:<br class="calibre1"/>— Bu yavrular, demiş kartal, dostumuzun olamaz;<br class="calibre1"/>Tadalım şunlardan biraz.<br class="calibre1"/>Azla yetinir mi hiç kartal dediğin<br class="calibre1"/>Bir teki kalmamış yuvadakilerin.<br class="calibre1"/>Dönünce ne görsün zavallı baykuş?<br class="calibre1"/>Canım yavrularından kala kala<br class="calibre1"/>Minnacık ayacıkları kalmış;<br class="calibre1"/>Yanmış yakınmış zavallı, yalvarmış tanrılara<br class="calibre1"/>Cezasını versinler diye<br class="calibre1"/>Yuvasını yıkan zalim eşkıyanın.<br class="calibre1"/>Biri gelmiş o zaman şöyle demiş baykuşa:<br class="calibre1"/>— Suçu başkasına değil kendine yükle.<br class="calibre1"/>Sözün doğrusu, bu senin başına gelen<br class="calibre1"/>Hepimizin bir kötü huyu yüzünden.<br class="calibre1"/>En güzel, en biçimli, en şirin<br class="calibre1"/>Kendi benzerimiz değil midir hepimiz için?<br class="calibre1"/>Yavrularını nasıl anlatmıştın kartala?<br class="calibre1"/>Dediğin gibi midirler, Allah için söyle!</p>
				<div class="calibre2" id="calibre_pb_212"/></body>
</html>