<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_187">İki Güvercin</h2>
				<p class="normal">İki güvercin varmış, canciğer;<br class="calibre1"/>Bir arada doğmuş büyümüşler.<br class="calibre1"/>Günün birinde iki dosttan biri<br class="calibre1"/>Bıkmış görmekten hep aynı yeri,<br class="calibre1"/>Uzak memleketlere gitmeye kalkmış.<br class="calibre1"/>Otur oturduğun yerde, değil mi?<br class="calibre1"/>Hayır, ille gidecek, delilik işte.<br class="calibre1"/>— Ne zorun var kardeş, demiş<br class="calibre1"/>Öteki güvercin; gel etme;<br class="calibre1"/>Beni yalnız bırakıp gitme.<br class="calibre1"/>Ayrılık en kötü şey bu dünyada.<br class="calibre1"/>Sana göre hava hoş belki.<br class="calibre1"/>Hiç mi aramazsın oralarda beni.<br class="calibre1"/>Hem yolculuk kolay mı geliyor sana?<br class="calibre1"/>Neler gelebilir başına, düşünsene.<br class="calibre1"/>Mevsim de fena, daha çok erken.<br class="calibre1"/>Bekle bari, ılık yeller essin.<br class="calibre1"/>Acelen ne? Yaz gelince gidersin.<br class="calibre1"/>Hem karga pek acı bağırdı bu sabah:<br class="calibre1"/>Bir kuşun başına gelecek var.<br class="calibre1"/>Hep kötü şeyler kuracağım gidersen:<br class="calibre1"/>Ökseler, şahinler, atmacalar…<br class="calibre1"/>Yağmur yağdı mı artık dışarda,<br class="calibre1"/>Ben içerde arpacı kumrusu:<br class="calibre1"/>Acaba benimki ne halde şimdi?<br class="calibre1"/>Yiyecek şey, yatacak yer buldu mu?</p>
				<p class="normal">Bu sözler sarsmış ne de olsa<br class="calibre1"/>Başında yeller esen güvercini.<br class="calibre1"/>Ama içine kurt düşmüş bir kez,<br class="calibre1"/>Gitmese olmaz:<br class="calibre1"/>— Üzülme, demiş; tez dönerim;<br class="calibre1"/>En çok üç gün gezer, kurtlarımı dökerim.<br class="calibre1"/>Gelir anlatırım sana,<br class="calibre1"/>Neler gördüm, geçirdimse.<br class="calibre1"/>Senin de için açılır biraz.<br class="calibre1"/>Dünya görmeyenin anlatacak şeyi olmaz.<br class="calibre1"/>Ne hoşuna gidecek görürsün,<br class="calibre1"/>Beni dinlemek bütün gün.<br class="calibre1"/>Kim bilir neler anlatacağım sana?<br class="calibre1"/>Şuraya gittim, buraya gittim…<br class="calibre1"/>Bir yerde şu geldi başıma…<br class="calibre1"/>Kendin de görmüş gibi olacaksın.<br class="calibre1"/>Böyle demiş ayrılmışlar ağlaşarak.<br class="calibre1"/>Yolcu güvercin yolunda gerek:<br class="calibre1"/>Süzülüp gitmiş engine.<br class="calibre1"/>Bir de bakmış, önünde bir kara bulut;<br class="calibre1"/>Hemen bir sığınak aramış kendine.<br class="calibre1"/>Bir ağaç bulup konar konmaz,<br class="calibre1"/>Sağanak yaprak maprak dinlememiş,<br class="calibre1"/>Hırpalamış güvercini biraz.<br class="calibre1"/>Hava açmış, havalanmış yine,<br class="calibre1"/>Islak kanatlarını kuruta kuruta.<br class="calibre1"/>Bir tarla görmüş ıssız ovada,<br class="calibre1"/>Buğday serpilmiş bir yerine,<br class="calibre1"/>Bakmış bir güvercin de var, heveslenmiş<br class="calibre1"/>Gelip konar konmaz yakalanmış.<br class="calibre1"/>Tuzak ilmikleri varmış meğer,<br class="calibre1"/>Buğday tanelerinin altında.<br class="calibre1"/>Bereket eskiymiş sicimler,<br class="calibre1"/>Koparmış çoğunu pençesi, gagasıyla,<br class="calibre1"/>Bir hayli tüy pahasına.<br class="calibre1"/>Bununla kalsa iyi;<br class="calibre1"/>Pençesine takılı kalmış sicimlerle<br class="calibre1"/>Bir kürek mahkûmu gibi kaçarken,<br class="calibre1"/>Bir şahin görmez mi zavallıyı?<br class="calibre1"/>Tam inerken güvercinin üstüne<br class="calibre1"/>Amansız pençeleriyle,<br class="calibre1"/>Bir kartal süzülüvermiş bulutlardan.<br class="calibre1"/>İki haydut pençeleşe dursun,<br class="calibre1"/>Yel yepelek tüymüş güvercin.<br class="calibre1"/>Gitmiş bir kulübenin yanına konmuş.<br class="calibre1"/>Hele şükür demesine kalmadan,<br class="calibre1"/>Bir piç kurusu, elinde sapan,<br class="calibre1"/>Her çocuk gibi de katı yürekli,<br class="calibre1"/>Vurmuş kanadından biçareyi.<br class="calibre1"/>Güvercin bezmiş artık canından,<br class="calibre1"/>Yola çıktığına bin pişman,<br class="calibre1"/>Kol kanat yara bere içinde,<br class="calibre1"/>Takıp canını dişine,<br class="calibre1"/>Dar atmış kendini eve,<br class="calibre1"/>Başka belaya çatmadan yolda;<br class="calibre1"/>Yarı ölü yarı diri bir halde.<br class="calibre1"/>Düşünün ne sevinmiş iki güvercin;<br class="calibre1"/>Bir daha ayrılmak mı? Allah göstermesin.</p>
				<p class="normal">Sevenlere bir dünya olmalı sevdikleri!<br class="calibre1"/>Ayrılıp yad ellere gitmeyin.<br class="calibre1"/>Canınız gezmek isterse<br class="calibre1"/>Yanı başınızda gezecek yer mi yok?<br class="calibre1"/>Sevenlere bir dünya olmalı sevdikleri,<br class="calibre1"/>Her gün yeni, her gün bir başka güzel!<br class="calibre1"/>Sevdiniz mi her şey sizde,<br class="calibre1"/>Ne ararsınız gayrı başka yerde?<br class="calibre1"/>Bir zamanlar ben de sevdim.<br class="calibre1"/>O zamanlar bir şeylere değişmezdim:<br class="calibre1"/>Ne gümüşlü Louvre saraylarına,<br class="calibre1"/>Ne göğe, ne yıldızlarına<br class="calibre1"/>Sevdiğim çoban kızının gezdiği yeri,<br class="calibre1"/>Ayağının değdiği bahçeleri,<br class="calibre1"/>Gözleriyle aydınlanan ormanları.<br class="calibre1"/>Vurgundum ona, kulu kölesiydim;<br class="calibre1"/>Onaydı koşmalarım, ilk yeminlerim.<br class="calibre1"/>Bir daha gelir mi o günler, nerde!<br class="calibre1"/>Serseri gönül, ne diye çeker gider,<br class="calibre1"/>O canım, o güzelim yerleri bırakır da.<br class="calibre1"/>Ah ne olur, yüreğim yeniden coşsa!<br class="calibre1"/>Büyü mü kalmadı saracak beni,<br class="calibre1"/>Sevme zamanlarım geçti mi yoksa?</p>
				<div class="calibre2" id="calibre_pb_360"/></body>
</html>