<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_136">Çamura Batan Araba</h2>
				<p class="normal">Saman yüklü bir araba<br class="calibre1"/>Saplanıp kalmış çamura.<br class="calibre1"/>Yalnızmış zavallı arabacı<br class="calibre1"/>İn cin de yokmuş ortalarda.<br class="calibre1"/>Aşağı Brötanya’da<br class="calibre1"/>Belalı bir yermiş burası;<br class="calibre1"/>Kader oraya yollarmış<br class="calibre1"/>Kudurtmak istediği insanları:<br class="calibre1"/>Aman bizim yolumuzu düşürmesin!<br class="calibre1"/>Biçare köylü neylesin, netsin?<br class="calibre1"/>Kızmış, köpürmüş, basmış küfürü<br class="calibre1"/>Çukurlara da, atlara da,<br class="calibre1"/>Arabaya da, kendisine de.<br class="calibre1"/>Sonunda imdadına çağırmış<br class="calibre1"/>Dünyanın en zor işlerini<br class="calibre1"/>Başarmış olmakla ünlü bir tanrıyı:<br class="calibre1"/>— Herakles, demiş, sen yardım et bana<br class="calibre1"/>Sen ki koca dünyayı aldın sırtına;<br class="calibre1"/>Uzat kolunu, çıkar burdan beni.<br class="calibre1"/>Yakarışı biter bitmez adamın<br class="calibre1"/>Bir ses gümbürdetmiş gökleri:<br class="calibre1"/>Şöyle demiş bir ses:<br class="calibre1"/>— Yalnız işten kaçmayanların<br class="calibre1"/>Yardıma koşar Herakles.<br class="calibre1"/>Bak bakalım nedir arabayı durduran;<br class="calibre1"/>Kaldır at tekerleklerden bir kez<br class="calibre1"/>Dingili sıkıştıran kör olası çamuru.<br class="calibre1"/>Al şimdi de kazmanı<br class="calibre1"/>Kır biraz şu sökülmez taşı.<br class="calibre1"/>Şu çukuru da doldurursan tamam.<br class="calibre1"/>Doldurdun mu?<br class="calibre1"/>— Evet, demiş adam.<br class="calibre1"/>— Şimdi yardım etmesi benden,<br class="calibre1"/>Al kırbacını, demiş Herakles gökten,<br class="calibre1"/>— Aldım, demiş adam ve bir de ne görsün?<br class="calibre1"/>Arabası yürüyor tıngır mıngır.<br class="calibre1"/>Herakles’e şükürler olsun!<br class="calibre1"/>— Ya gördün mü, demiş o zaman tanrının sesi<br class="calibre1"/>Atların ne kolay çekti çıkardı seni.<br class="calibre1"/>Dünya işleri böyle yürür:<br class="calibre1"/>Kendine yardım eden<br class="calibre1"/>Tanrı’dan da yardım görür.</p>
				<div class="calibre2" id="calibre_pb_255"/></body>
</html>