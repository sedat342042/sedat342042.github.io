<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_29">Tanrıların Koruduğu Simonides</h2>
				<p class="normal">Üç türlü kimse var ki bu dünyada<br class="calibre1"/>Ne kadar övsen o kadar kârlı çıkarsın:<br class="calibre1"/>Kimdir bunlar? Tanrılar, metresin ve kralın.<br class="calibre1"/>Malherbe böyle der, ben de katılırım ona.<br class="calibre1"/>Geçerli bir öğüt bu, bütün çağlar için.<br class="calibre1"/>Övgü gıdıklar, kazanır her yüreği:<br class="calibre1"/>Avlayan onunla avlar güzelleri.<br class="calibre1"/>Göreceksiniz bu anlatacağım masalda<br class="calibre1"/>Tanrılar nasıl karşılıyor övülmeyi.<br class="calibre1"/>Atinalı şair Simonides<br class="calibre1"/>Bir atleti övecekmiş sipariş üstüne.<br class="calibre1"/>Bakmış, konu bir hayli tıkız:<br class="calibre1"/>Atletin soyu sopu ünsüz mü ünsüz:<br class="calibre1"/>Babası orta halli bir bezirgân<br class="calibre1"/>Kendisinde de bacak gücü var sadece.<br class="calibre1"/>Ne yapsın, nesini övsün zavallı şair?<br class="calibre1"/>Bir şeyler söyledikten sonra ona dair,<br class="calibre1"/>Kastor ve Polluks’a.<br class="calibre1"/>Yıldız olup göklerde gezen<br class="calibre1"/>İki dost tanrıya getirmiş sözü:<br class="calibre1"/>— Onlardan ayrılmamalıdır, demiş,<br class="calibre1"/>Bütün atletlerin gözü.<br class="calibre1"/>Bu kardeş yıldızlar, demiş, şöyledir, böyledir:<br class="calibre1"/>Onları örnek alan yükselir, yücelir.<br class="calibre1"/>Uzatmayalım, övgüsünün üçte ikisini<br class="calibre1"/>Bu tanrılara ayırmış bizimki.<br class="calibre1"/>Atlet, bir kese altın verecekmiş şaire;<br class="calibre1"/>Ama görünce övgünün kısırlığını,<br class="calibre1"/>Üçte bire indirmiş kesedeki altını;<br class="calibre1"/>Açıkça da taş atmış şaire:<br class="calibre1"/>— Üst tarafını Kastor’la Polluks’tan al, diye.<br class="calibre1"/>Ama, demiş,<br class="calibre1"/>Onlar borçlarını ödeye dursun,<br class="calibre1"/>Ben de ağırlamak isterim sizi:<br class="calibre1"/>Buyurun, bu akşam şeref verin soframıza:<br class="calibre1"/>Seçkin kişiler, yakınlarım, dostlarımla.<br class="calibre1"/>Simonides kabul etmiş bu daveti,<br class="calibre1"/>Övgüsüne karşılık, hiç değilse,<br class="calibre1"/>İyi bir yemek yerim diyerek.<br class="calibre1"/>Yaman bir ziyafet: Yenilmiş, içilmiş;<br class="calibre1"/>Herkesin keyfi yerindeymiş.<br class="calibre1"/>Derken bir hizmetçi gelmiş koşa koşa:<br class="calibre1"/>İki adam var, demiş kapıda:<br class="calibre1"/>Sayın Mimonides’i istiyorlar acele.<br class="calibre1"/>Şair kalkmış sofradan<br class="calibre1"/>Herkes atıştırıp dururken.<br class="calibre1"/>Gelen iki adam meğerse Cevza burcunun<br class="calibre1"/>Övdüğü iki yıldız Tanrısıymış.<br class="calibre1"/>Teşekkür etmişler şairin övgüsüne,<br class="calibre1"/>Karşılık olarak da<br class="calibre1"/>Bir haber vermişler kendisine:<br class="calibre1"/>— Bu ev yıkıldı yıkılacak,<br class="calibre1"/>Hemen uzaklaşın burdan, demişler.<br class="calibre1"/>Olmuş dedikleri: Bir direk devrilmiş;<br class="calibre1"/>Ve bütün tavan inivermiş birden<br class="calibre1"/>Sofranın ve davetlilerin üstüne.<br class="calibre1"/>Bununla da yetinmemiş,<br class="calibre1"/>Şairin öcünü alan tanrılar:<br class="calibre1"/>Atletin bacağını kırmış bir direk.<br class="calibre1"/>Çoğu sakatlanan davetliler<br class="calibre1"/>Kaçışmışlar yel yepelek.<br class="calibre1"/>Ün Tanrısı yaymış haberi dört bir yana.<br class="calibre1"/>Bir hayli gürültü koparmış bu mucize;<br class="calibre1"/>Tanrılar şairi seviyor diye de<br class="calibre1"/>İki kat artmış şiirlerinin ücreti.<br class="calibre1"/>Ve ondan övgü istemekte yarışa giren<br class="calibre1"/>En soylu kişiler bile şart koşmaz olmuş<br class="calibre1"/>Atalarının da övülmesini.<br class="calibre1"/>Başta söylediğime dönüp derim ki:<br class="calibre1"/>Tanrıları ve benzerlerini<br class="calibre1"/>Övmekte kusur etmeye gelmez.<br class="calibre1"/>Şiir Tanrıçası Melpomene de<br class="calibre1"/>Para işlerinde küçük düşmek istemez.<br class="calibre1"/>Değeri yüksek tutulmalı bizim sanatın.<br class="calibre1"/>Şanları şerefleri artar<br class="calibre1"/>Bize güler yüz gösteren büyüklerin:<br class="calibre1"/>Olympos’la Parnassos’un eskiden<br class="calibre1"/>Kardeşçe geçinmeleri bundan.</p>
				<div class="calibre2" id="calibre_pb_36"/></body>
</html>