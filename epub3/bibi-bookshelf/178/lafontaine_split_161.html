<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_164">Kadınlar ve Sır</h2>
				<p class="normal">En ağır yük sırdır, aşkolsun taşıyana!<br class="calibre1"/>Kadınlar hele, hiç dayanamaz.<br class="calibre1"/>Hoş kadından beter erkek de vardır ya,<br class="calibre1"/>Bu masalda erkeğin payı az.</p>
				<p class="normal">Bir koca<br class="calibre1"/>Karısını denemek istemiş,<br class="calibre1"/>Gece yarısı doğrulmuş yatağında,<br class="calibre1"/>Basmış yaygarayı:<br class="calibre1"/>— Hanım, kalk! Bir şeyler oluyor bana!<br class="calibre1"/>Aman! Nedir başıma gelen?<br class="calibre1"/>Bir yumurta çıkıyor içimden!<br class="calibre1"/>— Ne? demiş hanım; ne yumurtası?<br class="calibre1"/>— Al bak, demiş kocası;<br class="calibre1"/>Taptaze, günlük yumurta!<br class="calibre1"/>Sakın kimselere duyurma;<br class="calibre1"/>Konu komşu tavuğa çıkarır adımı.<br class="calibre1"/>Hanımın aklı ermezmiş bu işlere;<br class="calibre1"/>Hiçbir işe ermezmiş ya, neyse;<br class="calibre1"/>İnanmış kocasının yumurtladığına,<br class="calibre1"/>Yemin etmiş kimseye söylemeyeceğine,<br class="calibre1"/>Sabah olmuş, yemin unutulmuş;<br class="calibre1"/>Kısa akıllı hanım kalkar kalkmaz,<br class="calibre1"/>İlk işi komşusuna koşmak olmuş:<br class="calibre1"/>— Ah, demiş; bilsen ne geldi başıma;<br class="calibre1"/>Sakın kimseye söyleme ama!<br class="calibre1"/>İnsan yumurtlar mı komşu?<br class="calibre1"/>Benim kocam yumurtladı;<br class="calibre1"/>Koskoca bir yumurta çıkardı!<br class="calibre1"/>Aman sıkı tut ağzını;<br class="calibre1"/>Yoksa döve döve öldürür beni.<br class="calibre1"/>— Söyler miyim, demiş komşu;<br class="calibre1"/>Benden böyle şey umulur mu?</p>
				<p class="normal">Bizimki döner dönmez evine,<br class="calibre1"/>Komşu yaymış haberi dört bir yana.<br class="calibre1"/>Hem de üçe çıkarmış bir yumurtayı.<br class="calibre1"/>Üçte kalsa iyi;<br class="calibre1"/>Bir başkası tam beş yumurta demiş<br class="calibre1"/>Komşusunun kulağına.<br class="calibre1"/>Ne diye kulağına söylemiş, bilmem;<br class="calibre1"/>Hikâye çalkanıyormuş artık ortada.<br class="calibre1"/>Yumurtalar ağızdan ağıza çoğalmış;<br class="calibre1"/>Akşam olmadan yüzleri bulmuş.</p>
				<div class="calibre2" id="calibre_pb_313"/></body>
</html>