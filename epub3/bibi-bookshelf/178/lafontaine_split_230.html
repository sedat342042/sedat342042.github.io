<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_230">Farelerle Baykuş</h2>
				<p class="normal">Hiç söze başlamayın sakın:<br class="calibre1"/>“Dinleyin, bir harika anlatacağım” diye.<br class="calibre1"/>Nereden bilirsiniz dinleyenlerin<br class="calibre1"/>Şaşacaklarını sizi şaşırtan şeye?<br class="calibre1"/>Ama alın size bir olay ki,<br class="calibre1"/>Bu verdiğim öğütü çürütecek belki.<br class="calibre1"/>Bir mucize size anlatacağım şey,<br class="calibre1"/>Masal değil, gerçeğin ta kendisi.</p>
				<p class="normal">Çok yaşlı bir çamı kesmiş devirmişler yere:<br class="calibre1"/>Bir baykuşun sarayı varmış meğer içinde.<br class="calibre1"/>Atropos’un tercümanı bu asık yüzlü kuş<br class="calibre1"/>Çamın zamanla oyulmuş mağaralarında<br class="calibre1"/>Bütün bir beylik kurmuş.<br class="calibre1"/>Kulları arasında en çok da<br class="calibre1"/>Yağ tulumu gibi ayaksız fareler varmış.<br class="calibre1"/>Baykuş buğdayla beslediği bu farelerin<br class="calibre1"/>Ayaklarını kendi gagasıyla kesmiş.<br class="calibre1"/>Baykuşun ince hesaplarına bakın siz:<br class="calibre1"/>Hazret bir tarihte sürüyle fare avlamış;<br class="calibre1"/>Bakmış kaçıyor sarayına getirdikleri,<br class="calibre1"/>Ayaklarını kesmekte bulmuş çareyi.<br class="calibre1"/>Ayaksız fareleri yiyormuş birer birer,<br class="calibre1"/>Bugün birini, yarın ötekini.<br class="calibre1"/>Hepsini birden yemek hem olur iş değil,<br class="calibre1"/>Hem de sağlık bakımından netameli.<br class="calibre1"/>Bizimki kadar işliyormuş aklı<br class="calibre1"/>Yiyecek veriyormuş ölmesinler diye<br class="calibre1"/>Yiyecek olduğu farelere.</p>
				<p class="normal">Gelsin şimdi bir Descartes’çı filozof da<br class="calibre1"/>Bu baykuş bir saat, bir makinedir desin bana!<br class="calibre1"/>Kapayıp beslediği bir sürü fareyi<br class="calibre1"/>Kaçamaz hale getirme fikrini<br class="calibre1"/>Hangi zemberek verebilirdi ona?<br class="calibre1"/>Bu da akıl yürütme değilse eğer<br class="calibre1"/>Ben aklın ne olduğunu bilmiyorum demektir.<br class="calibre1"/>Baksanıza neler düşünmüş baykuş:<br class="calibre1"/>Fare milleti tutuldu mu kaçabilir,<br class="calibre1"/>Onun için tutar tutmaz yiyeceksin;<br class="calibre1"/>Ama hepsini birden yiyemezsin;<br class="calibre1"/>Kaldı ki yarınlar için de lâzım yiyecek;<br class="calibre1"/>Öyleyse artan fareleri beslemek gerek.<br class="calibre1"/>Ya kaçarlarsa? Bunu nasıl önlemeli?<br class="calibre1"/>Ayaklarını dibinden kesmeli.<br class="calibre1"/>Hangi davranışları insanların<br class="calibre1"/>Bir amaca daha iyi yönelir, söyleyin.<br class="calibre1"/>Aristo ve Aristocuların<br class="calibre1"/>Bu değil mi öğrettikleri, sorarım size,<br class="calibre1"/>Düşünebilmek için gereğince?</p>
				<p class="normal">Bu anlattığım bir masal değil: Ne kadar </p>
				<p class="normal">garip, ne kadar inanılmaz da görünse olmuş </p>
				<p class="normal">bir şey bu. Baykuşun öngörürlüğünü belki </p>
				<p class="normal">abarttım biraz; hayvanların akıl yürütmesinde böylesi bir düzen olduğunu iddia edemem </p>
				<p class="normal">çünkü; ama şiirde bu kadar abartma da olur, </p>
				<p class="normal">hele benim yazdığım gibilerinde.</p>
				<div class="calibre2" id="calibre_pb_448"/></body>
</html>