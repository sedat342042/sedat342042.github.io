<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_129">Eşek ve Efendileri</h2>
				<p class="normal">Bahçıvanın eşeği<br class="calibre1"/>Kaderden şikâyetçiymiş.<br class="calibre1"/>Gün doğmadan kalkmak<br class="calibre1"/>Canına tak demiş.<br class="calibre1"/>— İnsaf, diyormuş;<br class="calibre1"/>Horoz bile uykuda ben yüklenirken.<br class="calibre1"/>Neymiş? Pazara ot gidecekmiş.<br class="calibre1"/>Ot için uyan canım uykudan.<br class="calibre1"/>Kader acımış eşeğe.<br class="calibre1"/>Değiştirmiş efendisini.<br class="calibre1"/>Bizimki düşmüş bir dericiye.<br class="calibre1"/>Gel de arama eskisini:<br class="calibre1"/>Deriler leş gibi kokar,<br class="calibre1"/>Üstelik ottan da ağır.<br class="calibre1"/>— Ah, demiş; ben böyle mi olacaktım?<br class="calibre1"/>Eskiden hiç olmazsa,<br class="calibre1"/>Başımı bir attım mı arkaya,<br class="calibre1"/>Bir parça yeşillik yolardım.<br class="calibre1"/>Lahana bile çıkardı bahtıma.<br class="calibre1"/>Şimdi yesem yesem<br class="calibre1"/>Sopa yiyorum başımı çevirsem.</p>
				<p class="normal">Kader yine acımış eşeğe,<br class="calibre1"/>Almış dericiden, vermiş kömürcüye.<br class="calibre1"/>Eşeğin hali büsbütün duman.<br class="calibre1"/>Başlamış yine dert yanmaya;<br class="calibre1"/>Kader kızmış artık o zaman:<br class="calibre1"/>— Bıktım gayrı, demiş, bu eşekten.<br class="calibre1"/>Padişahlara yüz vermedim<br class="calibre1"/>Bu eşeğe verdiğim kadar.<br class="calibre1"/>Başka işim mi yok benim?<br class="calibre1"/>Dünyada dertli bir o mu var?</p>
				<p class="normal">Kader haklı; ama hep böyleyiz:<br class="calibre1"/>Bir türlü halimizi beğenmeyiz.<br class="calibre1"/>En kötü kader hep bizimkidir.<br class="calibre1"/>Tanrıya dilekçe üstüne dilekçe:<br class="calibre1"/>Bütün dileklerimizi yerine getirse,<br class="calibre1"/>Ardından yenileri gelir.</p>
				<div class="calibre2" id="calibre_pb_241"/></body>
</html>