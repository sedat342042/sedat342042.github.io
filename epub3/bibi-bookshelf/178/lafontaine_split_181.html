<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_184">Demokritos ve Hemşerileri</h2>
				<p class="normal">Cahil halk kafası ne kötü şey!<br class="calibre1"/>Ne saygısız, ne haksız yollara gider,<br class="calibre1"/>Kendini bilmeden ne sersemlikler eder.<br class="calibre1"/>Perdeli gözlerle bakar dünyaya,<br class="calibre1"/>Kendi ölçüsüne sokar herkesi.<br class="calibre1"/>Demokritos bu kafadan payını almış;<br class="calibre1"/>Hemşerileri diye çıkarmış adını.<br class="calibre1"/>Zaten kim peygamber olmuş<br class="calibre1"/>Kendi memleketinde?</p>
				<p class="normal">Beyinsizlerin yediği naneye bakın:<br class="calibre1"/>Koca Demokritos aklını yitirmiş de<br class="calibre1"/>Onlar bulmuş.<br class="calibre1"/>Olmaz demeyin, öyle olmuş.<br class="calibre1"/>Aklı evvel Abderialılar<br class="calibre1"/>Acıyıp deli bilgine,<br class="calibre1"/>Mektuplar, elçilerle<br class="calibre1"/>Hippokrates hekime haber salmışlar.<br class="calibre1"/>Gelip akıl hastasını görsün diye.<br class="calibre1"/>— Ah sormayın, demişler ağlaşarak;<br class="calibre1"/>Zavallı aklını kaçırdı kaçıracak,<br class="calibre1"/>Hep okumaktan oldu böyle.<br class="calibre1"/>Hiç okumaz olaydı biçare.<br class="calibre1"/>Neler söylüyor bilseniz:<br class="calibre1"/>Sayısız dünyalar varmış;<br class="calibre1"/>Hem bu sayısız dünyalar belki de<br class="calibre1"/>Sayısız Demokritos’larla doluymuş.<br class="calibre1"/>Bu saçma yetmiyormuş gibi, bir de<br class="calibre1"/>Atomlar diye bir şey tutturmuş,<br class="calibre1"/>Göze görünmez acayip bir şeyler,<br class="calibre1"/>Bozuk kafası neler uyduruyor, neler!<br class="calibre1"/>Oturduğu yerden gökleri ölçer biçermiş.<br class="calibre1"/>Böylece de bütün evreni bilirmiş,<br class="calibre1"/>Kendini bilecek yerde.<br class="calibre1"/>Önceleri konuşur, çekişirdi herkesle,<br class="calibre1"/>Şimdi kendi kendine konuşur oldu.<br class="calibre1"/>Gel, yüce hekim, gel kurtar dostunu.</p>
				<p class="normal">Hippokrates pek aldırmamış bu sözlere<br class="calibre1"/>Ama kalkmış gitmiş yine de.<br class="calibre1"/>Talihin cilvesine bakın ki,<br class="calibre1"/>Hippokrates geldiği zaman yanına,<br class="calibre1"/>Aklını kaçırmış sanılan kişi,<br class="calibre1"/>Aklın yerini arıyormuş<br class="calibre1"/>İnsanda, hayvanda;<br class="calibre1"/>Yüreği, kafayı inceliyormuş.<br class="calibre1"/>Bir beynin kıvrımlarına bakıyormuş<br class="calibre1"/>Dere kıyısında, gölgelikte;<br class="calibre1"/>Ayakucunda bir sürü yazı, çizi.<br class="calibre1"/>Öyle dalmış ki işine,<br class="calibre1"/>Görmemiş bile dostunun geldiğini.<br class="calibre1"/>Bilgelerin boşuna harcayacak<br class="calibre1"/>Sözleri, vakitleri yoktur pek:<br class="calibre1"/>Kısa bir hoşbeşten sonra,<br class="calibre1"/>Boşverip bütün dedikodulara,<br class="calibre1"/>İnsan ve düşüncesi üstüne<br class="calibre1"/>Bir hayli konuşmuşlar.<br class="calibre1"/>Ahlak üstünde de durmuşlar.<br class="calibre1"/>Neler söylemiş iki bilge?<br class="calibre1"/>Anlatmak istediğim bu değil benim.<br class="calibre1"/>Anlattığım kadarı yeter sanırım<br class="calibre1"/>Halkın nasıl yanıldığını göstermeye.<br class="calibre1"/>Ama, kimine göre, öyle değilmiş,<br class="calibre1"/>Bir yerde okudum geçenlerde:<br class="calibre1"/>Halkın sesi Tanrı’nın sesiymiş.<br class="calibre1"/>Bir doğruluk var mı dersiniz bu sözde de?</p>
				<div class="calibre2" id="calibre_pb_353"/></body>
</html>