<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_211">Kurtla Çobanlar</h2>
				<p class="normal">İyi yürekli bir kurt<br class="calibre1"/>–Öyle kurt da olmaz ya, neyse–<br class="calibre1"/>Bir gün köşesinde oturup<br class="calibre1"/>Başlamış derin derin düşünmeye,<br class="calibre1"/>Kurt neden kurttur diye.<br class="calibre1"/>Keyfinden mi sanki, değil; ama neden?<br class="calibre1"/>— Herkes bana düşman, demiş;<br class="calibre1"/>Dünya nefret ediyor benden,<br class="calibre1"/>Köpeği, avcısı, köylüsü<br class="calibre1"/>Canıma susamış hepsi.<br class="calibre1"/>İşleri güçleri kurda beddua:<br class="calibre1"/>Tanrı usanmış olmalı yukarda.<br class="calibre1"/>İngiltere’de kurt kalmamış bu yüzden:<br class="calibre1"/>Kellemize para koymuşlar;<br class="calibre1"/>Vurun kurtları diye<br class="calibre1"/>Duvarlara fermanlar asmışlar.<br class="calibre1"/>Çocuğun biri ağzını açsa<br class="calibre1"/>Annesi korkutur hemen,<br class="calibre1"/>Kurt geliyor diyerekten.<br class="calibre1"/>Neden bütün bunlar? Ne yapmışız?<br class="calibre1"/>Bir uyuz eşek, bir mendebur koyun,<br class="calibre1"/>Ya da cırlak bir köpek yemişiz.<br class="calibre1"/>Yemesek de olur pisleri.<br class="calibre1"/>Haydi yemeyelim, onların olsun!<br class="calibre1"/>Tek canlı varlık girmesin kursağımıza.<br class="calibre1"/>Ot mu yok? Otlayalım kuzu kuzu.<br class="calibre1"/>Açlıktan ölsek de ne olur sanki?<br class="calibre1"/>Dünyanın baş belası olmak daha mı iyi?</p>
				<p class="normal">Kurt böylece kuzu olmuş gezerken,<br class="calibre1"/>Çobanları görmüş bir çayırda,<br class="calibre1"/>Kuzuyu kesmiş biçmişler,<br class="calibre1"/>Şişte kızartıp geçmişler başına.<br class="calibre1"/>— Oh, babam, oh! demiş kurt;<br class="calibre1"/>Onlar keyfine bakarken sen tut,<br class="calibre1"/>Kuzu yemeğe tövbe de.<br class="calibre1"/>Kendi bekçileri yiyor be!<br class="calibre1"/>Yooo! Öyle yağma yok!<br class="calibre1"/>Vallahi enayi derler adama.<br class="calibre1"/>Gelsin bakalım kuzu çelebi,<br class="calibre1"/>Şiş miş de istemez benimki.<br class="calibre1"/>Arkasından anası da, babası da,<br class="calibre1"/>Buyursunlar mideme!</p>
				<p class="normal">Gel de kurda hak verme.<br class="calibre1"/>Biz sofraları kurup keyfedelim,<br class="calibre1"/>Hayvanları boğazlayıp yiyelim;<br class="calibre1"/>Ya onlar? Onlar ne yapsın?<br class="calibre1"/>Melek olsun, cennet yemekleri yesinler;<br class="calibre1"/>Pençeleri, keskin dişleri olmasın;<br class="calibre1"/>Tencereye girmek için sıra beklesinler.<br class="calibre1"/>Kurda perhiz, çobana turşu.</p>
				<p class="normal">Yoo, yoo, çoban kardeş; biraz da insaf!<br class="calibre1"/>Kurdun haksız oluşu,<br class="calibre1"/>Senin daha güçlü olmandan.<br class="calibre1"/>Evliya mı olacaktı hayvan?</p>
				<div class="calibre2" id="calibre_pb_409"/></body>
</html>