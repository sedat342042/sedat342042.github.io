<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_217">İki Papağan, Kral ve Oğlu</h2>
				<p class="normal">Biri baba, biri oğlu iki papağan<br class="calibre1"/>Kral sofrasından geçiniyorlarmış.<br class="calibre1"/>İki yarıtanrı, onlar da baba oğul<br class="calibre1"/>Bu papağanlarsız edemiyorlarmış.<br class="calibre1"/>Dördü de yaşlarına başlarına göre<br class="calibre1"/>Candan bağlıymışlar birbirine<br class="calibre1"/>İki baba canciğermiş;<br class="calibre1"/>Uçarı yürekli iki oğul da<br class="calibre1"/>Bağdaşıyorlarmış nasılsa.<br class="calibre1"/>Sofrada, okulda bir prensle olmak<br class="calibre1"/>Ne şeref bir genç papağan için.<br class="calibre1"/>Prens, zalim bir cilvesiyle kaderin,<br class="calibre1"/>Başka kuşları da seviyormuş:<br class="calibre1"/>Bir serçe, çapkın mı çapkın,<br class="calibre1"/>Çevrenin en sevdalısı,<br class="calibre1"/>Bağlamış kendine genç prensi.<br class="calibre1"/>İki rakip kuş oynaşırken bir gün<br class="calibre1"/>Bütün delikanlılar gibi<br class="calibre1"/>Kavgaya çevirmişler oyunu.<br class="calibre1"/>Serçe, boyuna bakmadan,<br class="calibre1"/>Öyle gagalar yemiş papağandan,<br class="calibre1"/>Sürtmüş kanadı yere can çekişir gibi,<br class="calibre1"/>Kurtulmaz sanmışlar aldığı yaradan.<br class="calibre1"/>Prens kızıp öldürmüş papağanı.<br class="calibre1"/>Haberi yetiştirmişler babasına;<br class="calibre1"/>Zavallı ihtiyar ciyak ciyak bağırmış;<br class="calibre1"/>Ama ne kadar yolunsa, yırtınsa boşuna:<br class="calibre1"/>Konuşkan yavrusu gitmiş öbür dünyaya,<br class="calibre1"/>Konuşmaz olmuş daha doğrusu;<br class="calibre1"/>Öyle olunca da bir kızmış ki babası<br class="calibre1"/>Saldırmış kralın oğluna,<br class="calibre1"/>Oymuş iki gözünü birden<br class="calibre1"/>Ve kaçmış bir çamın tepesine saklanmış.<br class="calibre1"/>Orda, tanrıların kucağında,<br class="calibre1"/>Tadını çıkarıyormuş aldığı öcün,<br class="calibre1"/>Güvenlik içinde, kimseden korkmaksızın.<br class="calibre1"/>Kralın ta kendisi gitmiş çağırmış onu:<br class="calibre1"/>— Gel dostum, demiş ağlamak neye yarar?<br class="calibre1"/>Kin, öç, yas, bitsin artık bunlar.<br class="calibre1"/>Duyduğun acı ne kadar büyük de olsa<br class="calibre1"/>Haksızlığın bizden yana olduğunu<br class="calibre1"/>Söylemek zorundayım sana.<br class="calibre1"/>Oğlum sebeb oldu bütün bunlara.<br class="calibre1"/>Oğlum mu dedim? Hayır, kaderin işi bu:<br class="calibre1"/>Çoktan yazmış ki alınlarımıza,<br class="calibre1"/>Ölecek birimizden birinin çocuğu,<br class="calibre1"/>Bu yüzden de öteki kör olacak.<br class="calibre1"/>Ne olur gelsen de kafesine,<br class="calibre1"/>İki baba birbirimizi avutsak?<br class="calibre1"/>Papağan demiş ki efendisine:<br class="calibre1"/>— Sayın kralım, nasıl güvenebilirim sana,<br class="calibre1"/>Bu benim yaptığımı yaptıktan sonra?<br class="calibre1"/>Kaderden söz ediyorsun;<br class="calibre1"/>Beni kandıracağını mı sanıyorsun<br class="calibre1"/>Senin inançlarına sığmaz uydurmalarla?<br class="calibre1"/>Ama ister Tanrı yürütsün ister kader<br class="calibre1"/>Bu dünyanın işlerini,<br class="calibre1"/>Benim alnıma yazılmış olan da şu ki,<br class="calibre1"/>Bu çamın tepesinde<br class="calibre1"/>Ya da karanlık bir ormanın köşesinde<br class="calibre1"/>Bitireceğim son günlerimi,<br class="calibre1"/>Gözleri görmez olmuş oğlundan uzaklarda.<br class="calibre1"/>Onu gördükçe kızacaksın elbet bana.<br class="calibre1"/>Bilmez miyim, kral lokmasıdır öç almak,<br class="calibre1"/>Tanrılar öç alır da krallar almaz mı?<br class="calibre1"/>İnanmıyor değilim şu anda,<br class="calibre1"/>Sana ettiğim kötülüğü<br class="calibre1"/>Ama çok daha güvenli geliyor bana<br class="calibre1"/>Senin elinden, gözünden uzak olmak.<br class="calibre1"/>Canım kralım, git, uğraşma boşuna;<br class="calibre1"/>Bana haram artık seninle yaşamak.<br class="calibre1"/>Hem ayrılık azaltır öfkeyi, kini<br class="calibre1"/>Sevdanın da merhemi olduğu gibi.</p>
				<div class="calibre2" id="calibre_pb_421"/></body>
</html>