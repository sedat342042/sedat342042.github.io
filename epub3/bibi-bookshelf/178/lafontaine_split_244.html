<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_243">Kartalla Saksağan</h2>
				<p class="normal">Kartal, havaların sultanı ve saksağan,<br class="calibre1"/>Huyları, dilleri, kafaları, giysileri<br class="calibre1"/>Hiç de ortak olmayan bu iki kahraman,<br class="calibre1"/>Bir ıssız çayırın sapa köşesinde<br class="calibre1"/>Raslayıvermişler birbirine.<br class="calibre1"/>Saksağanın ödü patlamış,<br class="calibre1"/>Ama kartal, yemiş doymuş olduğu için,<br class="calibre1"/>— Korkma, demiş ona, gel gezelim birlikte;<br class="calibre1"/>Koca evreni evirip çeviren<br class="calibre1"/>Zeus’un canı sıkılıyor da ikide bir,<br class="calibre1"/>Benimki neden sıkılmasın?<br class="calibre1"/>Ben ki onun kuşuyum, herkes bilir.<br class="calibre1"/>Haydi, hiç sıkılmadan, ahbapça,<br class="calibre1"/>Bir şeyler anlat bakalım bana.<br class="calibre1"/>Açmış o zaman çenesini bizimki<br class="calibre1"/>Şundan, bundan, havadan, sudan,<br class="calibre1"/>Neler, neler anlatmamış ki!<br class="calibre1"/>Bir adamı vardır hani Horatius’un<br class="calibre1"/>Dağda bayırda konuşur durur,<br class="calibre1"/>İyilikler, kötülükler üstüne:<br class="calibre1"/>Ondan beter olmuş bizim geveze kuş.<br class="calibre1"/>Kartalın curnalcı başı olmaya da kalkmış:<br class="calibre1"/>— Bir o yana, bir bu yana hoplayaraktan<br class="calibre1"/>Olan biteni bildireyim size, demiş.<br class="calibre1"/>Kartal hiç hoşlanmamış bu tekliften:<br class="calibre1"/>— Aman, demiş, hiç yerinden kıpırdama;<br class="calibre1"/>Allahaısmarladık, çenesi düşük dostum!<br class="calibre1"/>Sarayımda dedikodu istemem:<br class="calibre1"/>Çok kötü bir huy bu seninki.<br class="calibre1"/>Saksağanın da sarayda gözü yokmuş zaten;<br class="calibre1"/>Sanıldığı gibi değildir,<br class="calibre1"/>Tanrıların hizmetine girmek.<br class="calibre1"/>Bu şeref çok kez terleri döktürür.<br class="calibre1"/>Dedikoducular, casuslar, sırıtkanlar,<br class="calibre1"/>İçi başka, dışı başka olanlar,<br class="calibre1"/>Tiksindirir, kızdırır devletlileri;<br class="calibre1"/>Her ne kadar o yüksek yerlerde,<br class="calibre1"/>Tam saksağan gibi<br class="calibre1"/>Alaca bulaca olmak gerekirse de.</p>
				<div class="calibre2" id="calibre_pb_475"/></body>
</html>