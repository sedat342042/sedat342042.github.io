<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_121">Phoibos’la Boreas</h2>
				<p class="normal">Poyrazla güneş, bu iki eski tanrı,<br class="calibre1"/>(Tanrıyken Boreas ve Phoibos’muş adları)</p>
				<p class="normal">Bir yolcu görmüşler dünyamızda.<br class="calibre1"/>Giyinişinden anlamışlar ki bu yolcu<br class="calibre1"/>Havanın bozabileceğini düşünmüş.<br class="calibre1"/>Sonbahar gelir gibi oldu mu<br class="calibre1"/>Yola çıkanın tedbirli olması gerek.<br class="calibre1"/>Hava bir yağmurludur bir günlük güneşlik:<br class="calibre1"/>Gökkuşağı o aylarda<br class="calibre1"/>Siz de sarınıp kuşanın der yolculara.<br class="calibre1"/>Bundan ötürü Latinler<br class="calibre1"/>Bu aylara küşüm zamanı demişler.<br class="calibre1"/>Bizim yolcu da ne olur ne olmaz diye<br class="calibre1"/>Su soğuk işlemez gocuğunu giymiş.<br class="calibre1"/>— Bu adam, demiş poyraz, aklı sıra<br class="calibre1"/>Bütün belalara karşı hazırlıklı,<br class="calibre1"/>Ama beni hesaba katmamış zavallı.<br class="calibre1"/>Benim estireceğim rüzgâra<br class="calibre1"/>Zor dayanır gocuğunun düğmeleri.<br class="calibre1"/>İster misin bir deneyelim de görsün;<br class="calibre1"/>Eğleniriz biraz, ne dersin?<br class="calibre1"/>— Peki, demiş güneş ama bahse girelim:<br class="calibre1"/>Bu atlının gocuğunu sırtından<br class="calibre1"/>Sen mi çıkarırsın ben mi, görelim.<br class="calibre1"/>Haydi başla, ben çekiliyorum aradan.<br class="calibre1"/>Bahis tutuşmaya dünden razı poyraz;<br class="calibre1"/>Karartmaya da izin çıkar çıkmaz<br class="calibre1"/>Şişirmiş göğsünü kara bulutlarla,<br class="calibre1"/>Başlamış üfürüp esmeye,<br class="calibre1"/>Fırtınalar, kasırgalar, koparmaya;<br class="calibre1"/>Nice damlar uçurmuş, gemiler batırmış<br class="calibre1"/>Bir tek gocuğu savurayım diye.<br class="calibre1"/>Ama ne yaptıysa yapmış bizim yolcu<br class="calibre1"/>Poyrazı sokmamış gocuğundan içeri.<br class="calibre1"/>Sokmayınca da boşa gidiyormuş rüzgârın gücü.<br class="calibre1"/>O azdıkça adam daha sıkı tutmuş işi<br class="calibre1"/>Ne yakasını kaptırmış ne eteğini.<br class="calibre1"/>Kendi süresi dolar dolmaz<br class="calibre1"/>İster istemez durmuş poyraz,<br class="calibre1"/>Ve güneş dağıtmış kara bulutları;<br class="calibre1"/>Güldürmüş yeniden yeryüzünü;<br class="calibre1"/>Sonra başlamış usulca girmeye<br class="calibre1"/>Gocuğun girilmez deliklerinden içeriye.<br class="calibre1"/>Sıcaktan terleyince yolcu<br class="calibre1"/>Kendiliğinden çıkarıvermiş gocuğu.<br class="calibre1"/>Güneş, var gücünü kullanmamış bile:<br class="calibre1"/>Zorla olmayan, tatlılıkla oluverir böyle.</p>
				<div class="calibre2" id="calibre_pb_225"/></body>
</html>