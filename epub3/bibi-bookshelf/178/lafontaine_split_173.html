<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_176">Paşa ile Tüccar</h2>
				<p class="normal">Pek bilmiyorum nerde<br class="calibre1"/>galiba Afrika’da bir yerde,<br class="calibre1"/>Yunanlı bir tüccar kurmuş dolabı,<br class="calibre1"/>Soyup soğana çeviriyormuş milleti.<br class="calibre1"/>Bir paşa varmış arkasında,<br class="calibre1"/>Yardımını pahalıya satan bir paşa.<br class="calibre1"/>Ona buna dert yanmış Yunanlı,<br class="calibre1"/>Paşa çok para alıyor diye.<br class="calibre1"/>Üç başka Osmanlı, daha küçük rütbeli,<br class="calibre1"/>— Bizimle anlaş, demişler Yunanlıya;<br class="calibre1"/>Yılda üçümüze birden vereceğin para,<br class="calibre1"/>Paşaya verdiğinden daha az tutar.<br class="calibre1"/>Yunanlı dinlemiş, bakmış hakları var;<br class="calibre1"/>— Peki, demiş.<br class="calibre1"/>Ama paşa her şeyi öğrenmiş hemen.<br class="calibre1"/>— Aman Paşam, demiş adamları;<br class="calibre1"/>Senin kuyunu kazıyor bu herifler;<br class="calibre1"/>Sen onları gönderemezsen bir an önce<br class="calibre1"/>Cennette Muhammed’i görmeye,<br class="calibre1"/>Onlar seni gönderecekler.<br class="calibre1"/>Dört bir yanda adamların var, biliyorlar;<br class="calibre1"/>Öcünden korumak için kendilerini<br class="calibre1"/>Zehirlemeye kalkacaklar seni,<br class="calibre1"/>Tüccarları bundan böyle<br class="calibre1"/>Öbür dünyada koruyasın diye.<br class="calibre1"/>Bu durum karşısında<br class="calibre1"/>İskender gibi davranmış Paşa:<br class="calibre1"/>Göze alıp zehirlenmeyi gitmiş hemen,<br class="calibre1"/>Oturmuş sofraya tüccarın evinde.<br class="calibre1"/>Öyle rahat konuşmuş,<br class="calibre1"/>Öyle kaygısızca yemiş içmiş ki<br class="calibre1"/>Hiçbir şeyden haberi yok sanmış<br class="calibre1"/>Bizim Yunanlı tilki.<br class="calibre1"/>Derken bir ara:<br class="calibre1"/>— Dostum, demiş paşa;<br class="calibre1"/>Beni bırakıyormuşsun duydum;<br class="calibre1"/>Hadi bu neyse ama,<br class="calibre1"/>Bir çorap örülüyormuş başıma.<br class="calibre1"/>Bunda parmağın olacağını sanmam;<br class="calibre1"/>İyi adam bilirim seni,<br class="calibre1"/>Beni zehirleyeceğine inanmam.<br class="calibre1"/>Her neyse, kapatalım bu bahsi.<br class="calibre1"/>Arkadaş diye bulduğun kimselere gelince:<br class="calibre1"/>Lafı uzatmak niyetinde değilim;<br class="calibre1"/>Sana bir masal anlatacağım sadece.<br class="calibre1"/>İyi dinle, düşün, kararını öyle ver.<br class="calibre1"/>Bir çoban varmış,<br class="calibre1"/>Sürüsü, bir de köpeğiyle yaşarmış.<br class="calibre1"/>Adamın biri çobana demiş ki bir gün:<br class="calibre1"/>— Bu koca köpeği ne diye beslersin?<br class="calibre1"/>Her gün bir somun yer bu, yazık değil mi?<br class="calibre1"/>Ver şunu köyün ağasına da kurtul.<br class="calibre1"/>Üç küçük köpek al yerine;<br class="calibre1"/>Hem masrafın azalır,<br class="calibre1"/>Hem bir yerine üç bekçin olur.<br class="calibre1"/>Gerçekten de çoban köpeği çok yiyormuş,<br class="calibre1"/>Üç köpeğin payıyla doymuyormuş,<br class="calibre1"/>Ama kurtlar bastırınca da<br class="calibre1"/>Yediğini hak ediyormuş.<br class="calibre1"/>Gel gelelim, çoban vermiş köpeği,<br class="calibre1"/>Az yiyen üç köpek almış yerine.<br class="calibre1"/>Kurtlar gelinceye kadar işler iyi gitmiş<br class="calibre1"/>Ama geldikleri gün,<br class="calibre1"/>Üç az yiyen köpek ha varmış ha yokmuş!<br class="calibre1"/>Sürüye olanlar olmuş.<br class="calibre1"/>Aklın varsa bırak o köpekleri de<br class="calibre1"/>Sen bana dön gene.<br class="calibre1"/>Yunanlının aklı ermiş,<br class="calibre1"/>Paşaya aslan payını vermiş.</p>
				<p class="normal">Memleketler için de böyle değil mi?<br class="calibre1"/>İyi düşünürse görür ki insan,<br class="calibre1"/>Güçlü bir krala bağlanmak daha iyi<br class="calibre1"/>Bir sürü kralcığa dayanmaktan.</p>
				<div class="calibre2" id="calibre_pb_337"/></body>
</html>