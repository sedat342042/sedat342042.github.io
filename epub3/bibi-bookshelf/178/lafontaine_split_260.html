<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_258">Sıçanlar Birliği</h2>
				<p class="normal">Bir fare korkular içindeymiş<br class="calibre1"/>Yolunu gözleyen bir kediden ötürü.<br class="calibre1"/>Böyle bir durumda,<br class="calibre1"/>Nedir yapılacak en akıllıca iş<br class="calibre1"/>Gitmiş komşusuna sormuş bunu.<br class="calibre1"/>Ünlü bir sıçanmış komşusu,<br class="calibre1"/>Sarayımsı bir evde oturan<br class="calibre1"/>Bu derebeyimsi sıçan:<br class="calibre1"/>— Kedi medi korkutamaz beni,<br class="calibre1"/>Vız gelir bana dişleri, pençesi,<br class="calibre1"/>Diye atar tutarmış her zaman.<br class="calibre1"/>Bak, fare bacı, demiş bu palavracı sıçan;<br class="calibre1"/>Bu seni korkutan kediyi<br class="calibre1"/>Ben tek başıma kovarım desem yalan;<br class="calibre1"/>Ama bütün sıçanları kaldırıp ayağa<br class="calibre1"/>Yaman bir oyun oynayabilirim ona.<br class="calibre1"/>Fare saygıyla eğilip çıkmış;<br class="calibre1"/>Sıçan binip faytonuna gitmiş bir koşu<br class="calibre1"/>Sıçanların, dünyayı düzeltmek için<br class="calibre1"/>Sık sık toplandıkları yere.<br class="calibre1"/>Daha doğrusu, başkasının sırtından,<br class="calibre1"/>Kendilerine ziyafet çektikleri kilere.<br class="calibre1"/>Bizimki soluk soluğa girmiş içeri,<br class="calibre1"/>Bayıldı bayılacak numarası yaparak.<br class="calibre1"/>— Neniz var? Konuşun, demiş sıçanın biri;<br class="calibre1"/>— Kısa keseceğim sözü, demiş bizimki;<br class="calibre1"/>Bir koşu geldim, çünkü durum ciddi:<br class="calibre1"/>Benim komşu farenin<br class="calibre1"/>Hemen yardımına koşmamız gerek.<br class="calibre1"/>Karabela dedikleri bir kedi<br class="calibre1"/>Gerçekten en şeytanı bütün kedilerin,<br class="calibre1"/>Kasıp kavuruyor ortalığı bugünlerde.<br class="calibre1"/>Fareleri ha bitirdi ha bitirecek,<br class="calibre1"/>Bitirdi mi sıra sıçanlara gelecek.<br class="calibre1"/>— Hakkı var! Doğru! diye bağırmış sıçanlar,<br class="calibre1"/>Yürüyelim üstüne! Binelim tepesine!<br class="calibre1"/>Gelsin ardımızdan eli silah tutanlar!<br class="calibre1"/>Bayan sıçanların iki gözleri iki çeşme<br class="calibre1"/>Aman etmeyin, gitmeyin demişlerse de,<br class="calibre1"/>Durdurmak ne mümkün<br class="calibre1"/>Bu yiğitçe ayaklanmasını sıçanların.<br class="calibre1"/>Kuşanıp gelmişler er meydanına,<br class="calibre1"/>Herkes biraz peynir koymuş çantasına;<br class="calibre1"/>Ölmek var, dönmek yok demiş hepsi.<br class="calibre1"/>Düğüne gider gibi çıkmışlar yola:<br class="calibre1"/>Kafalar inançlı, yürekler tıkırında.<br class="calibre1"/>Gel gelelim onlardan daha kurnaz kedi,<br class="calibre1"/>Geçirmiş bu arada dişlerini<br class="calibre1"/>Zavallı farenin boynuna.<br class="calibre1"/>Açıp adımlarını sıçanlar<br class="calibre1"/>— Haydi, ileri! diye bağırmışlar;<br class="calibre1"/>Kurtaralım sevgili dostumuz fareyi!<br class="calibre1"/>Ama dişindekini bırakır mı kedi?<br class="calibre1"/>Korkunç sesler çıkararak,<br class="calibre1"/>Yürümüş düşman ordusunun üstüne.<br class="calibre1"/>Bizim pek temkinli sıçanlar<br class="calibre1"/>Bu sesleri hayra alâmet saymayarak,<br class="calibre1"/>Daha ileri götürmeden<br class="calibre1"/>Sözde kabadayılıklarını,<br class="calibre1"/>Çekilmişler gerisin geri,<br class="calibre1"/>Hiçbirinin burnu kanamadan.<br class="calibre1"/>Girmiş her sıçan deliğine:<br class="calibre1"/>— Aman, demişler, vay çıkanın haline!</p>
				
				<div class="calibre2" id="calibre_pb_506"/></body>
</html>