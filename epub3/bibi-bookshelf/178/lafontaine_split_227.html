<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_227">Kurtla Tilki</h2>
				<p class="normal">Ezop tilkiyi neden tutar eni konu?<br class="calibre1"/>Kurnazlıktan yana eşi yoktur diye mi?<br class="calibre1"/>Gerçekten öyle midir bilmem doğrusu:<br class="calibre1"/>Canını kurtarmak ya da can almak gerekti mi<br class="calibre1"/>Kurt daha az mı marifetlidir?<br class="calibre1"/>Bana kalırsa o daha çok oyunlar bilir<br class="calibre1"/>Ustamla tartışabilirim bu konuda.<br class="calibre1"/>Ama şu anlatacağım olayda<br class="calibre1"/>Tilkiye düşüyor bütün şeref payı.</p>
				<p class="normal">Tilki bir gece sapsarı dolunayı<br class="calibre1"/>Issız bir kuyunun dibinde görmüş.<br class="calibre1"/>Bu yusyuvarlak ışıltılı nesne<br class="calibre1"/>Kocaman bir peynir gibi gelmiş kendisine.<br class="calibre1"/>Kuyuda asılı iki bakraç varmış<br class="calibre1"/>Biri inerken öteki çıkarmış.<br class="calibre1"/>Açlıktan gözü dönmüş tilki ne yapsın,<br class="calibre1"/>Atlamış kuyu dibindeki bakracın<br class="calibre1"/>Yukarıda tuttuğu bakraca<br class="calibre1"/>Ve hop inivermiş aşağıya.<br class="calibre1"/>Peyniri ara da bul suda!<br class="calibre1"/>Yukarı da çıkabilirsen çık:<br class="calibre1"/>İşte şimdi yandık, demiş bizimki.<br class="calibre1"/>Öyle ya nasıl çıkabilir?<br class="calibre1"/>Bir başka aç çıkagelecek de<br class="calibre1"/>Aynı görüntüye kanacak da<br class="calibre1"/>İnmek için aynı yola başvuracak<br class="calibre1"/>Ve o belasını bulurken<br class="calibre1"/>Tilki havalanıp paçayı kurtaracak.<br class="calibre1"/>İki gün geçmiş, ne gelen var ne giden.<br class="calibre1"/>Bu arada zaman hiç durur mu<br class="calibre1"/>Kemirip oymuş yine bir yanağından<br class="calibre1"/>Ay sultanın değirmi gümüş yüzüğünü.<br class="calibre1"/>Tilki arpacı kumrusu gibi düşüne dursun<br class="calibre1"/>Kurt çelebi su ararken yana yana<br class="calibre1"/>Gelmiş ötesini berisini yoklamış kuyunun.<br class="calibre1"/>Tilki bağırmış: Arkadaş, buraya bak<br class="calibre1"/>Gel bir ziyafet çekeyim sana.<br class="calibre1"/>Nedir biliyor musun şu gördüğün sarı yuvarlak?<br class="calibre1"/>Bir peynir ki tadına doyamazsın;<br class="calibre1"/>Orman Tanrısı yapmış bunu,<br class="calibre1"/>Tanrıça Io’nun sütünden<br class="calibre1"/>Hani o inek olmuş Tanrıçanın.<br class="calibre1"/>Zeus hastalanacak olsa günün birinde<br class="calibre1"/>Bu peynirle iştahı geliverir yerine.<br class="calibre1"/>Ben şu kıyısını yedim doydum,<br class="calibre1"/>Tüm kalanı senin olsun, bol bol ye.<br class="calibre1"/>Bir bakraç var ya yukarıda, onu ben koydum<br class="calibre1"/>Atla üstüne in aşağıya.<br class="calibre1"/>Tilkinin can havliyle uydurduğu bu masalı<br class="calibre1"/>Kurt yutmuş, boş bulunmuş zavallı!<br class="calibre1"/>Atlamış bakraca bütün ağırlığıyla<br class="calibre1"/>Ve tilki öteki bakraçla fırlamış yukarıya.</p>
				<p class="normal">Pek o kadar gülmeyelim kurda<br class="calibre1"/>Bizim aramızda da<br class="calibre1"/>Böyle masalları yutanlar vardır:<br class="calibre1"/>İnsan korktuğuna ya da arzuladığına<br class="calibre1"/>Çok kolay inanır.</p>
				<div class="calibre2" id="calibre_pb_442"/></body>
</html>