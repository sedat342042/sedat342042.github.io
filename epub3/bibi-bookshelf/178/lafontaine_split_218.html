<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_219">İki Serüvenci ve Tılsım</h2>
				<p class="normal">Hiçbir zafere çiçekli yollardan gidilmez.<br class="calibre1"/>Herakles ne yollardan geçmiş, geçmeyen bilmez.<br class="calibre1"/>Bu tanrıdan daha zor işler görmüş birine<br class="calibre1"/>Ne masallarda rastladım, ne tarihlerde.<br class="calibre1"/>Ama alın size bir kahraman ki<br class="calibre1"/>Bulup eski zaman tılsımlarından birini<br class="calibre1"/>Kondurmuş başına devlet kuşunu<br class="calibre1"/>Masal ülkelerinin birinde.<br class="calibre1"/>Bir şövalye ve yol arkadaşı<br class="calibre1"/>Bir direk görmüşler bir gün<br class="calibre1"/>Ve üstünde şöyle bir yazı:<br class="calibre1"/>“Ey serüven arayan yolcu!<br class="calibre1"/>Hiçbir gezgin şövalyenin<br class="calibre1"/>Bulamadığını bulmaksa muradın<br class="calibre1"/>Geç şu önündeki selden öteye;<br class="calibre1"/>Taştan bir fil göreceksin yerde yatan<br class="calibre1"/>Al onu kucağına ve götür bir solukta<br class="calibre1"/>Başı göklere değen dağın karşı tepesine.”<br class="calibre1"/>Şövalyelerden biri su koyvermiş:<br class="calibre1"/>— Ya sel azgınsa, demiş;<br class="calibre1"/>Ya sular derinse? Hadi geçtik diyelim:<br class="calibre1"/>O fili kucaklamak da ne oluyor?<br class="calibre1"/>Ne gülünç bir iş bu!<br class="calibre1"/>Bunu yazan sivri akıllı, diyelim ki<br class="calibre1"/>O biçim bir fil hazırlamıştır ki<br class="calibre1"/>Dört beş adım taşıyabilir insan;<br class="calibre1"/>Ama dağın ta tepesine çıkarmak.<br class="calibre1"/>Hem de soluk moluk almadan?<br class="calibre1"/>Ölümlülere göre bir iş değil bu.<br class="calibre1"/>Ha bak, bu fil eğer cüceler cücesiyse,<br class="calibre1"/>Erken doğmuş, minnacık bir filse,<br class="calibre1"/>Değnek ucunda taşınabilirse o başka!<br class="calibre1"/>O zaman da şerefi nerde bu işin?<br class="calibre1"/>Bu yazı alay ediyor gelen geçenle:<br class="calibre1"/>Bir çocuk bulmacası bu, bir martaval;<br class="calibre1"/>Ama sen istersen filinle kal.<br class="calibre1"/>Şövalyelerin fazla akıllısı gitmiş,<br class="calibre1"/>Fazla serüven meraklısı kalmış,<br class="calibre1"/>Körü körüne atılmış sele,<br class="calibre1"/>Akıntılara, derin sulara<br class="calibre1"/>Aldırmamış bile.<br class="calibre1"/>Ve yazıttaki fili görmüş öbür kıyıda.<br class="calibre1"/>Almış götürmüş dağın tepesine.<br class="calibre1"/>Bakmış dümdüz bir yer ve bir şehir var orda.<br class="calibre1"/>Kucağındaki fil bağırmış birdenbire<br class="calibre1"/>Ve silahına sarılan kopmuş gelmiş,<br class="calibre1"/>Başka kim olsa hemen bırakır kaçarmış,<br class="calibre1"/>Bizimki, kaçmak şöyle dursun,<br class="calibre1"/>Canını pahalıya satmak,<br class="calibre1"/>Kahramanca ölmek sevdasına düşmüş.<br class="calibre1"/>Ama bir de ne görsün bizim şövalye:<br class="calibre1"/>Ölmüş krallarının yerine<br class="calibre1"/>Taç giydirmek istiyorlar kendisine<br class="calibre1"/>İstemem yan cebime koyun demiş,<br class="calibre1"/>Nasıl kalkarım altından bu yükün? demiş.<br class="calibre1"/>Sixtus’un papa seçilince dediği gibi.<br class="calibre1"/>(Papa olmak, kral olmak,<br class="calibre1"/>Bir belaya uğramakmış sanki.)<br class="calibre1"/>Ama anlaşılmış çok geçmeden yeni kralın<br class="calibre1"/>Hiç de yürekten olmadığı nazlanmasının.<br class="calibre1"/>Kör talih kör atılganlığın ardından gider.<br class="calibre1"/>Akıllı kişi kimi zaman iyi eder<br class="calibre1"/>İşe atılmakla akla sormadan,<br class="calibre1"/>Ya da aklı uzun boylu yormadan.</p>
				<div class="calibre2" id="calibre_pb_425"/></body>
</html>