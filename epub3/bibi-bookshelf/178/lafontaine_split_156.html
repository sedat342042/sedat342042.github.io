<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_159">Ölüm ve İnsan</h2>
			    <p class="normal">Ölüm karşısında şaşırmaz bilge:<br class="calibre1"/>Her an hazırdır göçüp gitmeye.<br class="calibre1"/>Bilir ki açmamak olmaz<br class="calibre1"/>Ölüm kapıyı çalınca.<br class="calibre1"/>Ne zaman çalacağı da bilinmez;<br class="calibre1"/>Geldi mi, vakit gelmiş demektir.<br class="calibre1"/>İster günlere ayır zamanı,<br class="calibre1"/>İster saatlere, ister anlara:<br class="calibre1"/>Kurtaramazsın yakanı,<br class="calibre1"/>Ölüm el komuş bütün zamanlara.<br class="calibre1"/>Kral çocuklarının gözleri,<br class="calibre1"/>Daha ışığa açıldıkları gün,<br class="calibre1"/>Kapanabilirler büsbütün.<br class="calibre1"/>İstediğin kadar büyük ol,<br class="calibre1"/>Genç ol, yiğit ol, güzel ol,<br class="calibre1"/>Dinlemez ölüm.<br class="calibre1"/>Dünyada ne varsa er geç onun.<br class="calibre1"/>Kim bilmez bunu? Herkes bilir;<br class="calibre1"/>Bilir ama, yine de,<br class="calibre1"/>Hiç kimse ölmeye hazır değildir.</p>
				<p class="normal">Bir adam varmış,<br class="calibre1"/>Yüz yıldan çok yaşamış.<br class="calibre1"/>Azrail çıkınca karşısına,<br class="calibre1"/>— Aman, demiş, acelen ne?<br class="calibre1"/>Vasiyetimi bile yapmış değilim.<br class="calibre1"/>Haber vermek yok mu insana?<br class="calibre1"/>Şıp diye nasıl ölürüm?<br class="calibre1"/>Bir defa karım bırakmaz onsuz gitmeye.<br class="calibre1"/>Torunumun torunu da olacak yakında;<br class="calibre1"/>İzin ver de bir kanat ekleyeyim şu eve.<br class="calibre1"/>İnsafsız olma bu kadar,<br class="calibre1"/>Biraz mühlet ver.<br class="calibre1"/>— İhtiyar, demiş ölüm;<br class="calibre1"/>Sana hiç de vakitsiz gelmiş değilim.<br class="calibre1"/>Yüz yıldır yaşıyorsun, az mı?<br class="calibre1"/>Bana sabırsız demeye hakkın var mı?<br class="calibre1"/>Senin kadar yaşamış birini bulsana,<br class="calibre1"/>Koca Paris’te, bütün Fransa’da.<br class="calibre1"/>Sana haber vereymişim de<br class="calibre1"/>Vasiyetini yazaymışın,<br class="calibre1"/>Torununun torununu görüp,<br class="calibre1"/>Bir ev daha yapaymışın.<br class="calibre1"/>Daha nasıl haber verelim sana?<br class="calibre1"/>Elin ayağın tutmaz olmadı mı?<br class="calibre1"/>Ağırlık gelmedi mi kafana, aklına?<br class="calibre1"/>Kulağın duymaz, dilin tat almaz oldu;<br class="calibre1"/>Dünyanın nesi varsa soldu, senin için;<br class="calibre1"/>Doğan günü ha görmüşün ha görmemişin;<br class="calibre1"/>Kaybetmekten korktuğun dünya,<br class="calibre1"/>Çoktan çıktı senin olmaktan.<br class="calibre1"/>Bunca dost göstermedim mi sana,<br class="calibre1"/>Ölen, can çekişen, yataklara düşen?<br class="calibre1"/>Söylesene ihtiyar,<br class="calibre1"/>Haber değil miydi bütün bunlar?<br class="calibre1"/>Haydi, uzun etme, düş önüme:<br class="calibre1"/>Devletin ihtiyacı da yok<br class="calibre1"/>Senin vasiyetine.</p>
				<p class="normal">Azrail haklı doğrusu,<br class="calibre1"/>Bu yaşa geldi mi insanoğlu,<br class="calibre1"/>Kalkıp gitmeli dünyadan,<br class="calibre1"/>Bir şölenden kalkıp gider gibi.<br class="calibre1"/>Üstelik ev sahibine teşekkür de etmeli.<br class="calibre1"/>Değil mi ya, insaf et,<br class="calibre1"/>Daha ne kadar sürer bir ziyafet?<br class="calibre1"/>Mırın kırın edeceğine,<br class="calibre1"/>Genç yaşında ölenleri görsene?<br class="calibre1"/>Bak nasıl gidiyorlar, koşa koşa,<br class="calibre1"/>Binlercesini öldüren savaşa?<br class="calibre1"/>Gerçi onlarınki güzel ve şanlı bir ölüm,<br class="calibre1"/>Ama ölüm ne de olsa;<br class="calibre1"/>Kaldı ki ben ne korkunçlarını gördüm,<br class="calibre1"/>Amansız ve kimi zaman da<br class="calibre1"/>Yürekler acısı bir ölüm.<br class="calibre1"/>Boşuna bunları söylemek sana,<br class="calibre1"/>Yersiz bir çaba benimkisi:<br class="calibre1"/>Yaşarken ölüye en çok benzeyen<br class="calibre1"/>En fazla sızlanır ölürken.</p>
				<div class="calibre2" id="calibre_pb_303"/></body>
</html>