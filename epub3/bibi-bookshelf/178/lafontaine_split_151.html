<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_155">İki Falcı Kadın</h2>
				<p class="normal">Halkın oyu çok kez bir rastlantıdan doğar;<br class="calibre1"/>Ünler, modalarsa<br class="calibre1"/>Halkın oyuna bağlıdır her zaman.<br class="calibre1"/>Her türlü insan arasından<br class="calibre1"/>Dayanak bulabilirim bu önsözüme.<br class="calibre1"/>Körü körüne bir inanmadır gider<br class="calibre1"/>Çatışır, inatlaşır millet habire.<br class="calibre1"/>Bu arada kim okur, kim dinler<br class="calibre1"/>Doğruya biraz yaklaşan çıksa da.<br class="calibre1"/>Bir sel gibi bir şey bu, ne yaparsın?<br class="calibre1"/>Akıp gitmesini beklemek zorundasın.<br class="calibre1"/>Böyle gelmiş böyle gidecek dünya.</p>
				<p class="normal">Bir kadın falcılıkla geçiniyormuş Paris’te;<br class="calibre1"/>Herkes ona götürüyormuş her derdini:<br class="calibre1"/>Mendilini yitiren, sevdaya tutulan,<br class="calibre1"/>Kocası gereğinden fazla yaşayan,<br class="calibre1"/>Kaynanası belalı, karısı kıskanç olan,<br class="calibre1"/>O falcı kadında alıyormuş soluğu,<br class="calibre1"/>Dilediği müjdeyi almak için.<br class="calibre1"/>Kadının bütün marifeti el çabukluğu,<br class="calibre1"/>Birkaç bilgince söz ve bir hayli cüret;<br class="calibre1"/>Arada bir attığı da tuttu mu<br class="calibre1"/>Aman ne mucize! Ne görülmedik keramet!<br class="calibre1"/>Üç buçuk bilgisiyle bizim kadın<br class="calibre1"/>Büyük kâhin sayılır olmuş<br class="calibre1"/>Ve bu kâhin bir kulübede oturuyormuş.<br class="calibre1"/>Oracıkta böyle doldurmuş ki kesesini<br class="calibre1"/>Başka hiçbir yerden geliri yokken<br class="calibre1"/>Kocasını yükseltecek duruma gelmiş;<br class="calibre1"/>Bir görev satın almış bir de ev.<br class="calibre1"/>Kulübeye de bir başka kadın yerleşmiş.<br class="calibre1"/>Ama bütün şehir yine de orda:<br class="calibre1"/>Kadını kızı, efendisi uşağı<br class="calibre1"/>Hepsi yine gelmiş falına baktırmaya.<br class="calibre1"/>Kehanet mağarası olmuş çünkü kulübe<br class="calibre1"/>Öteki kadının ustalığı sayesinde.<br class="calibre1"/>Yeni kiracı boşuna diretmiş:<br class="calibre1"/>— Aman etmeyin, demiş, fal nerde, ben nerde!<br class="calibre1"/>Baylar, alay mı ediyorsunuz benimle?<br class="calibre1"/>Yazı okumasını bile bilmem; size yemin,<br class="calibre1"/>Haçtan başka bir şey öğrenmiş değilim.<br class="calibre1"/>Dinletememiş, ister istemez fala bakmış;<br class="calibre1"/>İster istemez de kesesi altın dolmuş.<br class="calibre1"/>İki avukattan fazla kazanır olmuş.<br class="calibre1"/>Eşyanın büyük payı varmış bu işte:<br class="calibre1"/>Dört topal iskemle, uzun bir süpürge,<br class="calibre1"/>Cadı, büyü havası varmış bunlarda.<br class="calibre1"/>Aynı kadın halı döşeli bir odada<br class="calibre1"/>Doğrunun ta kendisini de söylese<br class="calibre1"/>Herkes alay edecek kendisiyle.<br class="calibre1"/>Kulübe falcılığı moda olmuş çünkü.<br class="calibre1"/>Öteki kadın boşuna müşteri beklemiş:<br class="calibre1"/>Dükkânı işleten büyü yerinde kalmış.</p>
				<p class="normal">Bir avukat gördüm külüstür cüppeli;<br class="calibre1"/>Büyük paralar kazanıyormuş.<br class="calibre1"/>Meğer halk kendisini<br class="calibre1"/>Bir başka avukata benzetiyormuş;<br class="calibre1"/>O avukatsa dinleyenleri<br class="calibre1"/>Sürüklüyormuş ardından,<br class="calibre1"/>Nedenini sormayın benden.</p>
				<div class="calibre2" id="calibre_pb_294"/></body>
</html>