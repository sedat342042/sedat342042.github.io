<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_198">Zeus ve Bir Deniz Yolcusu</h2>
				<p class="normal">Tanrılar ne zengin olurdu unutmasak<br class="calibre1"/>Bela karşısında adadıklarımızı.<br class="calibre1"/>Kurtulduk mu unuturuz çabucak<br class="calibre1"/>Yeminlerle verdiğimiz sözü.<br class="calibre1"/>Tanrı’ya borcu olmak çok daha rahattır<br class="calibre1"/>İnsanlara borcu olmaktan.<br class="calibre1"/>Ne demiş bir Atinalı:<br class="calibre1"/>Şu Zeus ne iyi bir alacaklı:<br class="calibre1"/>Ne haciz koydurur, ne sıkıştırır!<br class="calibre1"/>Evet, ama Zeus niçin gürletir gökleri?<br class="calibre1"/>Alacağını hatırlatmak için değil mi?</p>
				<p class="normal">Bir deniz yolcusu fırtına sırasında<br class="calibre1"/>Yüz öküz adamış tanrılar Tanrısına.<br class="calibre1"/>Oysa bir tek öküzü bile yokmuş:<br class="calibre1"/>Yüz fil de adasa ne kaybedermiş!<br class="calibre1"/>Birkaç kemik yakmış kıyıya çıkınca<br class="calibre1"/>Salmış kokusunu Zeus’un burnuna:<br class="calibre1"/>— Bak, demiş unutmadım sana adadığımı;<br class="calibre1"/>Mis gibi öküz kokusu bu kokladığın.<br class="calibre1"/>Duman değil mi istediğin senin?<br class="calibre1"/>Al sana duman; ödemiş oldum borcumu.<br class="calibre1"/>Zeus güler gibi yapmış<br class="calibre1"/>Ama birkaç gün sonra öcünü almış.<br class="calibre1"/>Bir düş yollamış uykusuna<br class="calibre1"/>Sözde bir hazine yeri göstertmiş ona.<br class="calibre1"/>Hemen uyanıp hazineye koşmuş bizimki<br class="calibre1"/>Hırsız yangına koşar gibi.<br class="calibre1"/>Yanına aldığı eli bıçaklı yardımcılara<br class="calibre1"/>Yüz kese altın vaat etmiş<br class="calibre1"/>Metelik olmadığı halde cebinde.<br class="calibre1"/>— Tam yüz kese, demiş, hazineyi çıkarınca;<br class="calibre1"/>Hazine falan kasabanın falan yerinde.<br class="calibre1"/>Hiç de hazinelik bir yer değilmiş orası.<br class="calibre1"/>Hırsızlardan biri çekmiş bıçağı:<br class="calibre1"/>Bizimle alay edersin ha, demiş; haydi geber;<br class="calibre1"/>Yüz kese altını götür Pluton’a ver.</p>
				<div class="calibre2" id="calibre_pb_382"/></body>
</html>