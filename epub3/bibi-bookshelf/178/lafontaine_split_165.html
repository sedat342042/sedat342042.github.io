<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_168">Ayı ile Bahçe Meraklısı</h2>
				<p class="normal">Bir ayı varmış,<br class="calibre1"/>Oldukça insana yakın.<br class="calibre1"/>Issız bir ormanda yaşarmış.<br class="calibre1"/>Onun kaderi de bu, ne yapsın?<br class="calibre1"/>Leyla’dan uzak Mecnun gibiymiş,<br class="calibre1"/>Tek başına bir kovukta;<br class="calibre1"/>Neredeyse kuşlar yuva kuracak başında.<br class="calibre1"/>O da aklını kaçırmak üzereymiş,<br class="calibre1"/>Neden dersen, akıl ıssız yerde pek durmaz.<br class="calibre1"/>Susmak çok iyi şeydir ama,<br class="calibre1"/>Konuşmadan da olmaz.<br class="calibre1"/>İkisinin ortasını bulmakta iş.<br class="calibre1"/>Bizim ayının yaşadığı ormana<br class="calibre1"/>Hiçbir canlı yaratık gelmezmiş.<br class="calibre1"/>O kadar ki, bütün ayılığına karşın,<br class="calibre1"/>O da sıkılmış kimsesizlikten.<br class="calibre1"/>Kasvetler basmış içine,<br class="calibre1"/>Çekip gitmeyi düşünür olmuş.<br class="calibre1"/>O düşünedursun,<br class="calibre1"/>Bir yaşlı insan da varmış,<br class="calibre1"/>Ormanın kuytu bir yerinde.<br class="calibre1"/>Onun da canına tak demiş,<br class="calibre1"/>Yapayalnız yaşamak son günlerinde.<br class="calibre1"/>Bu adam bahçe severmiş,<br class="calibre1"/>Bütün derdi meyveler, çiçeklermiş.<br class="calibre1"/>Fena mı? Ne güzel dert; ama<br class="calibre1"/>Güler yüzlü, tatlı sözlü bir dost da olsa,<br class="calibre1"/>Bir iki laf etse insan,<br class="calibre1"/>Gel keyfim gel o zaman.<br class="calibre1"/>Bahçelerse pek konuşmaz,<br class="calibre1"/>Konuşan ağaç nerede?<br class="calibre1"/>Olsa olsa benim masallarımda.<br class="calibre1"/>Bu dilsiz dostlar içinde bizim ihtiyar<br class="calibre1"/>Canından bezip bir ara,<br class="calibre1"/>Almış başını dost aramaya çıkmış.<br class="calibre1"/>O gün aynı kaygıyla,<br class="calibre1"/>Ayı da çıkmış yola.<br class="calibre1"/>Bir dönemeçte karşılaşmış iki garip.<br class="calibre1"/>Adam korkmasına korkmuş,<br class="calibre1"/>Ama kaçacak yer yokmuş,<br class="calibre1"/>En iyisi, demiş olduğum yerde durup<br class="calibre1"/>Korktuğumu belli etmemek.<br class="calibre1"/>Ayı, bilirsiniz, cilve yapmasını sevmez pek:<br class="calibre1"/>— Benim ormana gel, demiş yekten.<br class="calibre1"/>Adamsa diller dökmüş kırıtaraktan:<br class="calibre1"/>— Sayın Ayım, demiş, ömrünüze bereket;<br class="calibre1"/>Ama benim fakirhane şuracıkta;<br class="calibre1"/>Buyurmak isterseniz canıma minnet.<br class="calibre1"/>Meyvalarım ve sütüm var.<br class="calibre1"/>Biliyorum, siz Sayın Ayılar<br class="calibre1"/>Bunlarla yetinmezsiniz;<br class="calibre1"/>Ama benim varım yoğum bu:<br class="calibre1"/>Az veren candan.<br class="calibre1"/>Ayı, peki deyip tutmuş yolu.<br class="calibre1"/>Canciğer olmuşlar eve varmadan.<br class="calibre1"/>Beyinsizlerle düşüp kalkmaktansa<br class="calibre1"/>Yalnız kal daha iyi, diyeceksiniz;<br class="calibre1"/>Ama ayı geveze değilmiş.<br class="calibre1"/>Bir günde bir çift söz çekilir nasıl olsa.<br class="calibre1"/>Adam her gün bahçesinde oyalanır,<br class="calibre1"/>Ayı da gidip ormanda avlanırmış.<br class="calibre1"/>Ama ayının asıl işi, boş zamanlarda,<br class="calibre1"/>Dostu mışıl mışıl uyurken,<br class="calibre1"/>Sinekleri kovmakmış yüzünden.<br class="calibre1"/>Fena içerlemiş çünkü sinek denen<br class="calibre1"/>Bu kanatlı sömürgenlere.<br class="calibre1"/>Bir gün yine bahçede<br class="calibre1"/>Derin uykulara dalmışken ihtiyar,<br class="calibre1"/>İnatçı bir sinek konmuş burnuna:<br class="calibre1"/>Ne kadar kovsan boşuna,<br class="calibre1"/>Ayının kızdığı kadar var:<br class="calibre1"/>— Ben sana gösteririm, demiş birden;<br class="calibre1"/>Koca bir taşı kaptığı gibi yerden<br class="calibre1"/>Gelmiş hakkından sineğin,<br class="calibre1"/>Ama dostunda da ne kafa kalmış, ne beyin.<br class="calibre1"/>Doğrusu iyi nişan almış,<br class="calibre1"/>Adamcağız bir anda ölüm uykusuna dalmış.</p>
				<p class="normal">Akılsız dost öyle bir baş belasıdır ki,<br class="calibre1"/>Akıllı düşmanın olsun daha iyi.</p>
				<div class="calibre2" id="calibre_pb_321"/></body>
</html>