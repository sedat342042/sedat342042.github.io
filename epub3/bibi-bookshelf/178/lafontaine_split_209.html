<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_210">Gömücü ve Ahbabı</h2>
				<p class="normal">Yemez içmez pintinin biri<br class="calibre1"/>Nereye yatıracağını bilemiyormuş<br class="calibre1"/>Yıllardır biriktirdiği paracıkları.<br class="calibre1"/>Cimrilik beynini kurutur insanın:<br class="calibre1"/>Kıvranıp duruyormuş adam<br class="calibre1"/>Kime versem, nereye kosam diye.<br class="calibre1"/>“Kendi evimde saklar mıyım, saklamam,”<br class="calibre1"/>Diyormuş kendi kendine;<br class="calibre1"/>“Para bu; ya şeytana uyar da<br class="calibre1"/>Bir metelik olsun alıvereyim dersem?<br class="calibre1"/>Bir gedik açılır yığınımda;<br class="calibre1"/>Kendi malımın hırsızı olurum.”<br class="calibre1"/>Hırsızı ha? Malını yemek çalmak mı sence?<br class="calibre1"/>Vah zavallı dostum! Öyle aldanıyorsun ki!<br class="calibre1"/>Benden sana söylemesi:<br class="calibre1"/>Para harcanınca derde devadır,<br class="calibre1"/>Harcanmadı mı başımıza beladır.<br class="calibre1"/>Ne zamana saklamak istiyorsun paranı?<br class="calibre1"/>İşine yaramaz olacağı günlere mi?<br class="calibre1"/>Kazanılması dert, saklanması dert:<br class="calibre1"/>Harcanmayınca ne işe yarar bu meret?<br class="calibre1"/>Bizim pinti, aklı başında olsa,<br class="calibre1"/>Parasına emin bir yer bulurdu elbet.<br class="calibre1"/>Ama en iyisi toprağa gömmek demiş,<br class="calibre1"/>Bir ahbabının da yardımını istemiş.<br class="calibre1"/>Birlikte derince kazıp bir köşeyi<br class="calibre1"/>Bir güzel gömmüşler hazineyi.<br class="calibre1"/>Bir süre sonra bizim cimrinin<br class="calibre1"/>Altınlarını göreceği gelmiş, gelir a!..<br class="calibre1"/>Ama yattıkları yeri kazınca.<br class="calibre1"/>Bakmış bir teki yok sevgililerinin.<br class="calibre1"/>Ahbabından kuşkulanıp haklı olarak,<br class="calibre1"/>Gitmiş demiş ki hiç renk vermeyerek:<br class="calibre1"/>— Dostum, yarına hazır ol da,<br class="calibre1"/>Biriktirdiğim bir sürü altını daha<br class="calibre1"/>Götürüp koyalım ötekilerin yanına.<br class="calibre1"/>Ahbap hemen çaldığı gömüyü<br class="calibre1"/>Götürüp koymuş yerli yerine:<br class="calibre1"/>Sonra gider hepsini alırım diye.<br class="calibre1"/>Ama başına gelen pintiyi uyarmış meğer:<br class="calibre1"/>Evinde saklamış parasını.<br class="calibre1"/>Yemeye de karar vermiş üstelik:<br class="calibre1"/>“Ne biriktiririm demiş, ne gömerim artık.”<br class="calibre1"/>Zavallı hırsız beyninden vurulmuş<br class="calibre1"/>Gömüyü yerinde bulamayınca.<br class="calibre1"/>Tuzak kuran kolay düşer tuzağa.</p>
				<div class="calibre2" id="calibre_pb_407"/></body>
</html>