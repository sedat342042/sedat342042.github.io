<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_206">İki Sıçan, Tilki ve Yumurta</h2>
				<p class="normal">İki sıçan yiyecek ararken<br class="calibre1"/>Bir yumurta bulmuşlar;<br class="calibre1"/>Yeter onlara, daha ne bulsunlar,<br class="calibre1"/>Bir öküz bulacak değillerdi ya!<br class="calibre1"/>Tam yumurtayı bölüşüp yiyeceklerken,<br class="calibre1"/>Büyük bir iştah ve sevinçle,<br class="calibre1"/>Biri gözükmüş uzaktan, hem de kim? Tilki.<br class="calibre1"/>Tam da gelecek zamanı bulmuş mübarek:<br class="calibre1"/>Yumurtayı nasıl kurtarmalı şimdi?<br class="calibre1"/>İyice sarıp sarmalayarak<br class="calibre1"/>Ön ayaklarıyla mı taşısınlar?<br class="calibre1"/>Yuvarlasınlar ya da çeksinler mi yoksa?<br class="calibre1"/>Olacak iş değil, hem ya kırılırsa?<br class="calibre1"/>Zorda kalan yaratır;<br class="calibre1"/>Onlar da bir kolayını bulmuşlar.<br class="calibre1"/>Yuvalarına yakın bir yerdeymişler,<br class="calibre1"/>Eşkıyaysa henüz yarım fersah ötede.<br class="calibre1"/>Sıçanların biri sırtüstü yatmış<br class="calibre1"/>Kolları arasına almış yumurtayı,<br class="calibre1"/>Öteki çekmiş olun kuyruğundan;<br class="calibre1"/>Birkaç çarpma sürçmeyle atlatmışlar vartayı.</p>
				<p class="normal">Bunu dinledikten sonra çıksınlar da<br class="calibre1"/>Hayvanlarda düşünce yok desinler bana.<br class="calibre1"/>Çocuklarda nasıl varsa<br class="calibre1"/>Onlarda da var derim ben.<br class="calibre1"/>Çocuklar en küçük yaşta düşünmüyorlar mı?<br class="calibre1"/>Demek kendini bilmeden düşünmek mümkün.<br class="calibre1"/>Buna dayanarak, hayvanlarda<br class="calibre1"/>Bizimkisi gibi bir akıl değilse bile<br class="calibre1"/>Kör bir zemberekten çok daha fazlasını<br class="calibre1"/>Görmekten yanayım ben.<br class="calibre1"/>Bir maddeyi incelttikçe incelttin, diyelim.<br class="calibre1"/>O kadar incelsin ki kolay kavranamasın.<br class="calibre1"/>Atomun, ışığın özü gibi bir şey olsun.<br class="calibre1"/>Ateşten daha diri, daha kıvrak bir şey.<br class="calibre1"/>Neden olmasın? Odundan alev çıkmıyor mu?<br class="calibre1"/>Alevi daha da arıtacak olursak<br class="calibre1"/>Ruh üstüne bir fikir veremez mi bize?<br class="calibre1"/>Kurşunun bağrından da altın çıkmıyor mu?<br class="calibre1"/>Bu incelttiğim madde yalnız<br class="calibre1"/>Duysun ve duyduğunu yargılasın, o kadar.<br class="calibre1"/>Yargı dediğin ham bir yargı elbette.<br class="calibre1"/>Maymundan mantık oyunları bekleyecek değiliz.<br class="calibre1"/>Biz insanlara gelince çok daha zengin<br class="calibre1"/>Bir pay ayırırım kendimize.<br class="calibre1"/>İki hazinemiz olur bizim:<br class="calibre1"/>Biri can, ki eşittir hepimizde,<br class="calibre1"/>Akıllıda, delide, çocukta, sersemde,<br class="calibre1"/>Dünyanın misafiri bütün canlılarda.<br class="calibre1"/>Öteki ruh, ki bölüşülür az çok<br class="calibre1"/>Meleklerle insanlar arasında.<br class="calibre1"/>Ayrıca yaratılmış olan bu hazine<br class="calibre1"/>Çıkar gider gök katlarına,<br class="calibre1"/>Bir noktanın içine bile rahatça girer,<br class="calibre1"/>Başlangıcı var sonu yoktur onun;<br class="calibre1"/>Bunlar aklın almadığı gerçekler.<br class="calibre1"/>İşte bu ruh, bu göklerin kızı,<br class="calibre1"/>Çocuk olduğumuz sürece,<br class="calibre1"/>Nazlı, hafif bir ışık gibidir yalnız,<br class="calibre1"/>Ama beden gürbüzleşince<br class="calibre1"/>Akıl deler karanlıklarını maddenin,<br class="calibre1"/>Öteki kaba saba ruhu saran maddenin.</p>
				<div class="calibre2" id="calibre_pb_398"/></body>
</html>