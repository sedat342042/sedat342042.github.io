<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_145">Gelinlik Kız</h2>
				<p class="normal">Gözü yükseklerde kızın biri,<br class="calibre1"/>Kocaların en iyisine<br class="calibre1"/>Saklıyormuş kendini.<br class="calibre1"/>Genç, yakışıklı, güzel olacakmış.<br class="calibre1"/>Nerde, nasıl davranacağını bilecekmiş.<br class="calibre1"/>Hiç surat asmayacağı gibi,<br class="calibre1"/>Karısını kıskanmayacakmış da kocası.<br class="calibre1"/>Ayrıca zengin ve soylu olması,<br class="calibre1"/>Güzel, akıllıca konuşması da şartmış.<br class="calibre1"/>Her şeyi, her şeyi istiyormuş kısacası:<br class="calibre1"/>Ama gel ara da bul böylesini.<br class="calibre1"/>Talih elinden geleni yapmış,<br class="calibre1"/>Yabana atılmaz kısmetler de yollamış,<br class="calibre1"/>Kimseleri beğenmeyen bu kıza:<br class="calibre1"/>— Nasıl olur, diyormuş, nasıl olur da,<br class="calibre1"/>Böylelerini uygun görürler bana?<br class="calibre1"/>Eşim dostum kafadan sakat olmalı:<br class="calibre1"/>Şu bana koca olmak isteyenlere bakın:<br class="calibre1"/>Hepsi ne sünepe, ne zavallı!..<br class="calibre1"/>Kimi kafasız, kaba sabaymış;<br class="calibre1"/>Kiminin burnu gerekli burun değilmiş;<br class="calibre1"/>Kimi şöyleymiş, kimi böyleymiş;<br class="calibre1"/>Sen gelde koca beğendir,<br class="calibre1"/>Salon kibarlığına düşkün kızlara.<br class="calibre1"/>Kalburüstü kişileri,<br class="calibre1"/>Böylece kapı dışarı edince bizimki,<br class="calibre1"/>Başlamış ortahalliler gelmeye.<br class="calibre1"/>Kız, tabii, alay etmiş hepsiyle:<br class="calibre1"/>— Ne diye kapımı açarım bunlara, demiş;<br class="calibre1"/>Kocasızlıktan ölüyorum sanıyorlar,<br class="calibre1"/>Oysa, tanrılara şükür,<br class="calibre1"/>Hiç de kötü geçmiyor gecem gündüzüm,<br class="calibre1"/>Yanımda birini arasa da gözüm.<br class="calibre1"/>Bizim güzel böylece,<br class="calibre1"/>Yetinmiş kendi kendisiyle<br class="calibre1"/>Derken yaşı geçmiş bizim güzelin.<br class="calibre1"/>Âşıklar kapısını çalmaz olmuş.<br class="calibre1"/>Bir yıl, bir yıl daha beklemiş,<br class="calibre1"/>Bakmış ne gelen var, ne giden:<br class="calibre1"/>O zaman başlamış içine kasvet çökmeye,<br class="calibre1"/>Her gün biraz daha gitmiş elden<br class="calibre1"/>Gülüşmeler, oynaşmalar, sevişmeler.<br class="calibre1"/>Yüzüne bakanlar,<br class="calibre1"/>Buruşturmaya başlamış yüzlerini.<br class="calibre1"/>O zaman gelsin boyalar, sürmeler!<br class="calibre1"/>Nafile tabii, ne yapsa;<br class="calibre1"/>Zaman, o hırsızların en belalısı,<br class="calibre1"/>Çalmış güzelin nesi var nesi yoksa.<br class="calibre1"/>Bir ev yıkıldı mı yapılır:<br class="calibre1"/>Yıkılan yüz yapılabilir mi yeniden?<br class="calibre1"/>Salon kibarlığı sökmez olur.<br class="calibre1"/>Diller değişmiş o zaman:<br class="calibre1"/>— Aman, demiş aynası bizim güzele;<br class="calibre1"/>Çabuk, bir koca buluver kendine!..<br class="calibre1"/>Yalnız aynası mı, içi de diyormuş bunu:<br class="calibre1"/>Salon kibarlığı yok edemez ya arzuyu.<br class="calibre1"/>Sonunda bizim güzel fit olmuş<br class="calibre1"/>Sevine sevine, hem de<br class="calibre1"/>Rastladığı hödüğün birine.</p>
				<div class="calibre2" id="calibre_pb_274"/></body>
</html>