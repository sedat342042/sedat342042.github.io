<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_185">Kurtla Avcı</h2>
			  <p class="normal">Biriktirme azgınlığı bir dev gibidir:<br class="calibre1"/>En büyük nimet gözüne küçük gelir.<br class="calibre1"/>Kitabında bu devle az mı cenkleştim;<br class="calibre1"/>Boşa mı gidecek bütün emeklerim?<br class="calibre1"/>Ne aklı dinliyor insanoğlu ne beni:<br class="calibre1"/>Yeter artık yiyelim! diyecek mi bir gün?<br class="calibre1"/>Acele et, dostum; pek uzun değil ömrün.<br class="calibre1"/>Boyuna söylüyorum sana bunu;<br class="calibre1"/>Tek bir söz bütün bir kitaba değer çünkü.<br class="calibre1"/>Hadi kazancını ye.</p>
				<p class="normal"> — Peki. </p>
				<p class="normal">— Ne zaman? </p>
				<p class="normal">— Yarın.<br class="calibre1"/>
				  Etme, dostum, yarın bakalım var mısın?<br class="calibre1"/>
				  Varlığının tadını bugünden çıkarsana!<br class="calibre1"/>
				  Yoksa, korkarım, sen de bu masalımdaki<br class="calibre1"/>
				  Avcıyla kurdun kaderini paylaşırsın.</p>
				<p class="normal">Bir avcı yayıyla bir alageyik vurmuş.<br class="calibre1"/>Bakmış bir karaca yavrusu geçiyor<br class="calibre1"/>Onu da sermiş yeşil çayırlar üstüne.<br class="calibre1"/>Az av mı bu: Bir alageyik, bir karaca.<br class="calibre1"/>Tokgözlü bir avcıya çok bile.<br class="calibre1"/>Ama bizim okçu düşmüş ardına<br class="calibre1"/>Kocaman, görkemli bir yabandomuzunun.<br class="calibre1"/>Böyle parçalara pek düşkünmüş, ne yapsın.<br class="calibre1"/>O da yemiş oku, ama ölüm makası<br class="calibre1"/>Bir türlü kesip alamıyormuş canını.<br class="calibre1"/>Koca hayvan birkaç kez ölmüş dirilmiş<br class="calibre1"/>Aldığı yara ağır, yere serilmiş.<br class="calibre1"/>Bundan fazlası can sağlığı değil mi artık?<br class="calibre1"/>Hayır! Sonsuz iştahları doymak bilir mi?<br class="calibre1"/>Talan peşinde koşanların?<br class="calibre1"/>Yabandomuzu bir kez daha dirilirken<br class="calibre1"/>Avcı bir keklik görmüş yerde yürüyen.<br class="calibre1"/>Bunca avdan sonra değer mi?<br class="calibre1"/>Yine de germiş yayını bizimki.<br class="calibre1"/>Ama domuz son gücünü dişine takarak<br class="calibre1"/>Yürümüş üstüne karnını yarmış.<br class="calibre1"/>Öcünü alır almaz da canını vermiş.<br class="calibre1"/>Masalın buraya kadarı açgözlülere;<br class="calibre1"/>Bundan sonrası cimriler için.<br class="calibre1"/>Bir kurt geçmiş ordan, görmüş bu kanlı sahneyi.<br class="calibre1"/>Ey cömert talihim benim, demiş;<br class="calibre1"/>Sana bir tapınak yaptırmalıyım,<br class="calibre1"/>Dört kurban serilmiş yatıyor yerde!<br class="calibre1"/>Her biri ayrı bir hazine!<br class="calibre1"/>Ama yooo! Bunları çarçur etmemelisin;<br class="calibre1"/>Bir daha böyle parsayı nerde bulursun?<br class="calibre1"/>(Bütün cimriler bu mantıkla cimri olur)<br class="calibre1"/>En azından bir aylık yiyecek demiş kurt;<br class="calibre1"/>Bir, iki, üç, dört;<br class="calibre1"/>Her birini bir hafta yedik mi tamam!<br class="calibre1"/>Ama hesabın yuvarlak olması için<br class="calibre1"/>Yemeğe iki gün sonra başlamalısın,<br class="calibre1"/>Şu yayın telini yiyelim şimdilik;<br class="calibre1"/>Kokusundan anladığıma göre<br class="calibre1"/>Bağırsaktan yapılmış olsa gerek.<br class="calibre1"/>Böyle deyip gergin yaya saldırınca kurt,<br class="calibre1"/>Bir ölü daha katılmış ötekilere:<br class="calibre1"/>Delmiş barsaklarını yaydan fırlayan ok.<br class="calibre1"/>Dönelim sözümüze: Kazancını yemeye bak.<br class="calibre1"/>Gördün ne kazandı bizim bu iki salak:<br class="calibre1"/>Biri açgözlülüğünden<br class="calibre1"/>Öteki cimriliğinden.</p>
				<div class="calibre2" id="calibre_pb_355"/></body>
</html>