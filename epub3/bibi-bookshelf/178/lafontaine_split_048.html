<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_57">Ezop’un Açıkladığı Vasiyetname</h2>
				<p class="normal">Ezop üstüne söylenenler doğruysa<br class="calibre1"/>Peygamber gibi bir adammış;<br class="calibre1"/>Onun aklı tek başına<br class="calibre1"/>Bütün Ares Kurultayı’na bedelmiş.<br class="calibre1"/>İşte bunu belirten bir güzel hikâye,<br class="calibre1"/>Sunuyorum hoşunuza gider diye.</p>
				<p class="normal">Bir adamın üç kızı varmış,<br class="calibre1"/>Üçünün de huyları apayrı:<br class="calibre1"/>Biri içkiye düşkün, biri aşüfte,<br class="calibre1"/>Üçüncüsü cimri mi cimri.<br class="calibre1"/>Bu adam vasiyetnamesinde,<br class="calibre1"/>Atina’nın kanunlarına uyarak,<br class="calibre1"/>Varını yoğunu kızlarına bırakmış,<br class="calibre1"/>Paylarının eşit olmasını, şart koşarak.<br class="calibre1"/>Analarına bıraktığı paraysa,<br class="calibre1"/>Yalnız kızlar paylarını elden çıkarınca<br class="calibre1"/>Verilebilecekmiş kendisine.<br class="calibre1"/>Babaları ölünce üç mirasyedi<br class="calibre1"/>Açmışlar hemen vasiyetnameyi.<br class="calibre1"/>Okumuşlar, bir daha, bir daha okumuşlar<br class="calibre1"/>Anlayamamışlar bir türlü<br class="calibre1"/>Babalarının ne demek istediğini.<br class="calibre1"/>Nasıl anlasınlar ki, her üç kız kardeş,<br class="calibre1"/>Ancak payına düşen elinden çıkınca<br class="calibre1"/>Anasına ayrılan parayı ödeyecek.<br class="calibre1"/>Varını yoğunu elden çıkaran,<br class="calibre1"/>Nerden para bulup anasına verecek?<br class="calibre1"/>Akıl mı bu? Ne demek ister bu baba?<br class="calibre1"/>Danışmışlar sağa sola.<br class="calibre1"/>Bütün avukatlar kafa kafaya vermiş,<br class="calibre1"/>İncelemiş, evirmiş çevirmişler,<br class="calibre1"/>Bin bir yorum ileri sürmüşler;<br class="calibre1"/>Sonunda pes edip demişler ki kızlara:<br class="calibre1"/>— Bölüşün mirası, bırakın üst tarafını.<br class="calibre1"/>Ananızın payına gelince,<br class="calibre1"/>Şöyle yapmanız doğru olur bizce:<br class="calibre1"/>Her üç kız kabullenir şimdilik,<br class="calibre1"/>Bu paranın üçte birini ödemeyi,<br class="calibre1"/>Ananız parasını hemen istemezse,<br class="calibre1"/>Merhumun öldüğü günden başlayan<br class="calibre1"/>Bir gelir bağlanır kendisine.<br class="calibre1"/>Böylece kapanmış mesele.<br class="calibre1"/>Üç paya bölünmüş, ne kaldıysa babadan:<br class="calibre1"/>Kızın biri kır köşkünü almış,<br class="calibre1"/>Bütün asmalı çardakları mardakları;<br class="calibre1"/>Gümüş sofra takımlarını, kaşık çatalı;<br class="calibre1"/>Fıçılar dolusu Yunan şaraplarını;<br class="calibre1"/>Hizmetçilerin yemekten anlayanlarını:<br class="calibre1"/>Birinci kızın olmuş, kısaca,<br class="calibre1"/>Boğaz işletmesiyle ilgili ne varsa.<br class="calibre1"/>İkinci kız aşk üstüne çalışmış;<br class="calibre1"/>Şehirdeki evi almış<br class="calibre1"/>O güzelim mobilyalarıyla;<br class="calibre1"/>Hadımağalarını, berberleri, terzileri;<br class="calibre1"/>Bütün mücevherleri, sırmaları, ipekleri.<br class="calibre1"/>Üçüncü kıza kalan da<br class="calibre1"/>Çiftlikler, tarlalar, otlaklar,<br class="calibre1"/>Üretimle ilgili bütün takım taklavat,<br class="calibre1"/>İnek, öküz, koyun, falan filan.<br class="calibre1"/>Miras bölüşülmüş böylece<br class="calibre1"/>Üç kız kardeşin de gönlünce.<br class="calibre1"/>Miras bölüştürmenin bundan iyisi<br class="calibre1"/>Can sağlığı, demiş bütün Atina halkı.<br class="calibre1"/>Büyük küçük herkesin aklı yatmış<br class="calibre1"/>Vasiyetin bu türlü uygulanmasına.<br class="calibre1"/>Yalnız Ezop çıkmış, demiş ki:<br class="calibre1"/>— Bunca kafa yorduktan sonra<br class="calibre1"/>Tam tersini, ama tam tersini<br class="calibre1"/>Uyguladınız bu vasiyetnamenin.<br class="calibre1"/>Adamcağız sağ olsa,<br class="calibre1"/>Yazıklar olsun derdi Attika’ya.<br class="calibre1"/>Nasıl olur da sizler,<br class="calibre1"/>Dünyanın en akıllıları geçinenler,<br class="calibre1"/>Bu kadar yanlış anlarsınız<br class="calibre1"/>Bir yurttaşınızın son dileğini?<br class="calibre1"/>Böyle demiş Ezop Babamız,<br class="calibre1"/>Ve şöyle bölüştürmüş mirası:<br class="calibre1"/>— Her kız tam tersini alacak<br class="calibre1"/>Gönlünce olan payın;<br class="calibre1"/>Hiçbiri hoşlanmayacak<br class="calibre1"/>Payına düşenden.<br class="calibre1"/>Aşk isteyen kıza şarap küpleri;<br class="calibre1"/>İçki düşkününe inekler,<br class="calibre1"/>İnek beslemek isteyene de<br class="calibre1"/>Tuvalet masaları verilecek.<br class="calibre1"/>Budur vasiyetnamenin anlamı,<br class="calibre1"/>Demiş kesmiş bizim Firikyalı.<br class="calibre1"/>Anlatmış ama sonra,<br class="calibre1"/>Neden böyle yapılması gerektiğini:<br class="calibre1"/>— En kestirme yolu budur, demiş;<br class="calibre1"/>Kızlara mallarını sattırmanın.<br class="calibre1"/>Sattılar mı, paraları olur,<br class="calibre1"/>Her biri böyle kolay koca bulur;<br class="calibre1"/>Ana alır parasını, peşin peşin<br class="calibre1"/>Çıkınca kızların elinden,<br class="calibre1"/>Babalarından kalan öteberi.<br class="calibre1"/>Buymuş meğer merhumun bütün istediği.<br class="calibre1"/>Atina halkı şaşa kalmış;<br class="calibre1"/>— Nasıl olur da, demişler,<br class="calibre1"/>Bir tek adamın kafası<br class="calibre1"/>Bunca danışmandan daha iyi işler.</p>
				<div class="calibre2" id="calibre_pb_93"/></body>
</html>