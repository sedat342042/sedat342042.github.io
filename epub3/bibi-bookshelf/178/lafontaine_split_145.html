<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_149">Arabayla Sinek</h2>
				<p class="normal">Kumlu, çakıllı, belalı bir yokuş;<br class="calibre1"/>Bir de güneş, cehennem! Ne ağaç, ne gölge.<br class="calibre1"/>Altı gürbüz at zor çekiyor arabayı.<br class="calibre1"/>Kadını, papazı, ihtiyarı<br class="calibre1"/>Hep inmiş yola.<br class="calibre1"/>Atlar kan ter içinde, soluk soluğa.<br class="calibre1"/>Pes ediyorlar ikide bir.<br class="calibre1"/>Derken bir sinek çıkagelir,<br class="calibre1"/>Vız vız tebelleş olur atlara:<br class="calibre1"/>Gayret verecek hepsine aklı sıra.<br class="calibre1"/>Bir onu ısırır, bir bunu.<br class="calibre1"/>Ha gayret, ha göreyim sizi!<br class="calibre1"/>Vız arabanın okuna,<br class="calibre1"/>Vız arabacının burnuna.<br class="calibre1"/>Atlar çekti mi biraz,<br class="calibre1"/>Yolcular sevinip yürüdü mü,<br class="calibre1"/>Seninkinde bir caka, bir caka!<br class="calibre1"/>Ben olmasam ne yapardınız, gibilerden.<br class="calibre1"/>Pür telaş mekik dokur ortada.<br class="calibre1"/>Cephede çavuş sanki mübarek!<br class="calibre1"/>Dört bir yana koşup<br class="calibre1"/>Askeri ileri sürecek!<br class="calibre1"/>Durmadan da dert yanar herkesten;<br class="calibre1"/>Bütün yük benim sırtımda diye:<br class="calibre1"/>— Bak kimse geliyor mu atları dürtmeye?<br class="calibre1"/>Papaz Efendi dua kitabına dalmış,<br class="calibre1"/>Dünya umurunda değil.<br class="calibre1"/>Bayan dersen bir türkü tutturmuş,<br class="calibre1"/>Tam sırası sanki türkü söylemenin!<br class="calibre1"/>Gel de kızma, der sinek yoldaş;<br class="calibre1"/>Onun kulağına vız,<br class="calibre1"/>Bunun kulağına vız,<br class="calibre1"/>Derken araba çıkar yokuşu zor bela:<br class="calibre1"/>— Hele şükür, der sinek, bir nefes alayım bari!<br class="calibre1"/>Feraha çıktı millet, ama benim canım da çıktı.<br class="calibre1"/>Haydi, kuyruklu baylar, sökülün paraları.</p>
				<p class="normal">Aramızda böylesi adam çok var,<br class="calibre1"/>Her işe burnunu sokar,<br class="calibre1"/>Dırdırı bitmez, kovarsın gitmez,<br class="calibre1"/>İşi sen yaparsın, parsayı o toplar.</p>
				<div class="calibre2" id="calibre_pb_282"/></body>
</html>