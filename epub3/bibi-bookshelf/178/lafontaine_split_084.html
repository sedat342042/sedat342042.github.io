<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_91"><span>Kurt, Ana ve Çocuk</span></h2>
				<p class="normal">Bir kurt bir başkasını getirdi aklıma, <br class="calibre1"/>O da faka basmış ama,<br class="calibre1"/>Canıyla ödemiş bunu.<br class="calibre1"/>Hikâye şu: <br class="calibre1"/>Bir köylünün evi ıssız yerdeymiş.<br class="calibre1"/>Kurt çelebi fırsat kolluyormuş kapıda.<br class="calibre1"/>Görmüş çünkü neler çıkıyor oradan neler:<br class="calibre1"/>Süt danaları, kuzular, koyunlar,<br class="calibre1"/>Sürüyle hindiler falan.<br class="calibre1"/>Ama hazret sıkılmış beklemekten;<br class="calibre1"/>Giderayak bakmış, bir çocuk bağırıyor;<br class="calibre1"/>Azarlıyor anası da: — Susmazsan, diyor,<br class="calibre1"/>Kurda vereceğim seni.<br class="calibre1"/>Kurt beklemiş tetikte,<br class="calibre1"/>Şükrederek bu umulmadık nimete.<br class="calibre1"/>Ama sevgili yavrusunu yatıştırmak için:<br class="calibre1"/>— Korkma, demiş ana bu sefer;<br class="calibre1"/>Öldürürüz kurt gelirse eğer.<br class="calibre1"/>Bu da nesi, demiş kurt;<br class="calibre1"/>Bir öyle söylüyor, bir böyle.<br class="calibre1"/>Oyun mu oynuyorlar benimle?<br class="calibre1"/>Budala yerine mi koyuyorlar beni?<br class="calibre1"/>Siz durun hele; bu güzel yumurcak bir gün<br class="calibre1"/>Fındık toplamaya gelir elbet ormana!<br class="calibre1"/>Tam bunları söylerken<br class="calibre1"/>Birileri çıkıvermiş evden.<br class="calibre1"/>Bir köpek kesmiş hemen yolunu kurdun.<br class="calibre1"/>Kargılar, yabalarla üşüşüp üstüne,<br class="calibre1"/>— Söyle bakalım, demişler;<br class="calibre1"/>Sen buralarda ne arıyordun?<br class="calibre1"/>Kurt anlatmış duyduklarını az önce.<br class="calibre1"/>— Oğlumu yiyecektin ha?<br class="calibre1"/>Senin karnını doyursun diye mi<br class="calibre1"/>Getirdim onu dünyaya?<br class="calibre1"/>Tepelemişler zavallı kurdu.<br class="calibre1"/>Bir köylü kesip kafasıyla sağ pençesini<br class="calibre1"/>Köy ağasının kapısına asmış;<br class="calibre1"/>Üstüne de şu Pikar atasözü yazılmış:<br class="calibre1"/>“Canım güzel kurt, sen sakın kulak verme<br class="calibre1"/>Bir ananın ağlayan yavrusuna dediklerine.”</p>
				<div class="calibre2" id="calibre_pb_163"/></body>
</html>