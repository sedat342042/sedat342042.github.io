<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_244">Çaylak, Kral ve Avcı</h2>
				<p class="normal">Bir avcı diri diri yakalamış<br class="calibre1"/>Nuh kadar yaşlı bir çaylağı.<br class="calibre1"/>Krala hediye etmeyi düşünmüş<br class="calibre1"/>Bu binde bir ele geçer yaratığı.<br class="calibre1"/>Avcı: Çoban armağanı, diyerek<br class="calibre1"/>Kuşu krala sunacağı sırada,<br class="calibre1"/>Bu masal eğer uydurma değilse,<br class="calibre1"/>Çaylak elinden fırlayıvererek,<br class="calibre1"/>Dosdoğru Haşmetlinin burnuna gitmiş<br class="calibre1"/>Ve batırıp pençesini kenetlemiş.<br class="calibre1"/>— Ne! Kralın burnuna ha? — Evet kralın!<br class="calibre1"/>— Başında taç, elinde asa yok muymuş?<br class="calibre1"/>— Olsa ne çıkar, umurunda mı çaylağın?<br class="calibre1"/>Koca kralın burnuna takılmış kuş<br class="calibre1"/>Halktan birinin burnuymuş gibi.<br class="calibre1"/>Saraylılar bilemeyip ne yapacaklarını<br class="calibre1"/>Bağrışadursunlar boşuna,<br class="calibre1"/>Kral hiç istifini bozmamış:<br class="calibre1"/>Bağırıp çağırmak krallara yakışmaz.<br class="calibre1"/>Gel gelelim kuş burnunu bırakmaz da bırakmaz.<br class="calibre1"/>Ne yapsalar oralı değil kuş:<br class="calibre1"/>Avcı, — Gel bana, demiş, bağırmış, yırtınmış,<br class="calibre1"/>Yemler serpmiş, yumruğunu uzatmış: Nafile.<br class="calibre1"/>— İster misin bu Allah’ın belası çaylak<br class="calibre1"/>Tünesin kalsın orada saygısız pençesiyle,<br class="calibre1"/>Bütün gece burundan ayrılmayarak?<br class="calibre1"/>Millet uğraştıkça sinirlenen kuş<br class="calibre1"/>Büsbütün sağlama bağlıyormuş yerini.<br class="calibre1"/>Kendiliğinden bırakmış burnu sonunda.<br class="calibre1"/>Ve kral: Bırakın gitsinler, demiş,<br class="calibre1"/>Çaylak da, bana çoban armağanı sunan da.<br class="calibre1"/>İkisi de marifetini göstermiş oldu:<br class="calibre1"/>Biri çaylaklığını, öteki orman kibarlığını.<br class="calibre1"/>Benim de krallığımı göstermem gerek:<br class="calibre1"/>Onlardan öç almaya kalkmayarak.<br class="calibre1"/>Bütün saray hayran kalmış bu davranışa.<br class="calibre1"/>Kendilerinin dünyada yapmayacaklarını<br class="calibre1"/>Övmüş göklere çıkarmış dalkavuklar.<br class="calibre1"/>Krallar arasında bile ne kadar az var<br class="calibre1"/>Bu kralın yaptığını yapacak.<br class="calibre1"/>Avcı ucuz atlatmış bu vartayı.<br class="calibre1"/>Onun da, kuşun da tek kusuru<br class="calibre1"/>Bilmemekmiş ne belalı şey olduğunu<br class="calibre1"/>Krallara fazla yaklaşmanın.<br class="calibre1"/>Orman kanunlarıymış bildiği onların:<br class="calibre1"/>Çok mu büyük bir günah bu?<br class="calibre1"/>Pilpay bu olayın<br class="calibre1"/>Ganj kıyılarında geçtiğini söyler.<br class="calibre1"/>Oralarda hiçbir insanın<br class="calibre1"/>Hayvanlara kıydığı görülmez, derler.<br class="calibre1"/>Kral bile çekinirmiş<br class="calibre1"/>Bir hayvanın kılına dokunmaktan.<br class="calibre1"/>— Bilir miyiz, dermiş oradakiler;<br class="calibre1"/>Bu alıcıkuş belki,<br class="calibre1"/>Troya’da savaşanlardan biriydi.<br class="calibre1"/>Bir kral oğlu, bir kahramandı,<br class="calibre1"/>Başında buram buram sorguçlar vardı.<br class="calibre1"/>O zamanki kimliğine<br class="calibre1"/>Yeniden dönebilir günün birinde.<br class="calibre1"/>Pitagoras’la inanırız ki biz<br class="calibre1"/>Hayvanlarla kılık değiştirmekteyiz.<br class="calibre1"/>Kimi çaylak oluruz, kimi güvercin,<br class="calibre1"/>Kimi insan, kimi kümes hayvanı,<br class="calibre1"/>Kuşların kanadı olup uçmayanı.</p>
				<p class="normal">Bu avcının başına gelen<br class="calibre1"/>İki türlü anlatılırmış eskiden.<br class="calibre1"/>Öteki türlüsü de şu:<br class="calibre1"/>Şahincinin biri avda,<br class="calibre1"/>Bir çaylak yakalayıp nasılsa,<br class="calibre1"/>Krala armağan etmek istemiş,<br class="calibre1"/>Çaylak binde bir geçermiş ele.<br class="calibre1"/>Şahincilikte mucize yokmuş bundan öte.<br class="calibre1"/>Sevinçten kabına sığmayan avcı<br class="calibre1"/>Girmiş saraya, yarıp kalabalıkları.<br class="calibre1"/>Bu şahane armağanla<br class="calibre1"/>Başına devlet kuşu konacak sanırken,<br class="calibre1"/>Çıngırakları yeni takılı kuş,<br class="calibre1"/>Bütün yabaniliği, bütün öfkesiyle<br class="calibre1"/>Ve çelik gibi sert pençesiyle<br class="calibre1"/>Yakalamış avcının burnunu.<br class="calibre1"/>Zavallı, burnunda çaylak, bağıradursun,<br class="calibre1"/>Kral ve saraylılar koyvermiş makaraları.<br class="calibre1"/>Kim görür de gülmez buna?<br class="calibre1"/>Hele ben olsaydım orada<br class="calibre1"/>Dünyalarla değişmezdim gülme payımı.<br class="calibre1"/>Bir papa gülsün mü gülmesin mi bilmem;<br class="calibre1"/>Ama gülmekten çekinen bir krala<br class="calibre1"/>Hiç de mutlu bir kral diyemem.<br class="calibre1"/>Tanrıların sevdiği şeydir gülmek.<br class="calibre1"/>Kaşları ne kadar kara da olsa<br class="calibre1"/>Zeus da güler, bütün ölümsüzler de.<br class="calibre1"/>Zeus kahkahalar bile atmış, der tarihler,<br class="calibre1"/>Hephaistos’un, ağır aksak, kendisine<br class="calibre1"/>İçki getirdiğini görünce.<br class="calibre1"/>Ölümsüzler bana kızsın kızmasın<br class="calibre1"/>Konumu böylece değiştirmekte haklıyım.<br class="calibre1"/>Çünkü masaldan ders çıkarmaksa istenen<br class="calibre1"/>Yeni ne öğretebilirdi bize<br class="calibre1"/>Avcının başına gelen?<br class="calibre1"/>Sersem şahinci her zaman tümen tümendir;<br class="calibre1"/>Hoş görür kralsa binde bir.</p>
				<div class="calibre2" id="calibre_pb_477"/></body>
</html>