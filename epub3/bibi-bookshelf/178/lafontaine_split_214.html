<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_215">Çoban ve Kral</h2>
				<p class="normal">Hayatımızı bölüşen iki şeytan var;<br class="calibre1"/>Aklın düşmanıdır bu şeytanlar.<br class="calibre1"/>Ben onları yenen yürek görmedim;<br class="calibre1"/>Kim bunlar, adları ne diye sorarsanız,<br class="calibre1"/>Biri sevgidir derim,<br class="calibre1"/>Öteki yükselme tutkusu.<br class="calibre1"/>Bu ikincisinin daha geniştir yurdu:<br class="calibre1"/>Sevgiyi de içine alır çünkü.<br class="calibre1"/>Örnek gösterirdim buna da,<br class="calibre1"/>Ama bugün anlatmak istediğim şey başka.</p>
				<p class="normal">Bir kral, sarayına bir çobanı getirmiş.<br class="calibre1"/>Yaşadığımız günlerde değil<br class="calibre1"/>Eski güzel zamanlarda olmuş bir şey bu.<br class="calibre1"/>Bir kral büyük bir sürü görmüş kırlarında,<br class="calibre1"/>İyi otlayan, semizlenen ve her yıl,<br class="calibre1"/>Yurduna bir hayli gelir sağlayan,<br class="calibre1"/>Çobanın akıllıca bakımı sayesinde.<br class="calibre1"/>Kralın gözüne girmiş işini bilen bu çoban.<br class="calibre1"/>— Sen, demiş, insan çobanı olmaya layıksın;<br class="calibre1"/>Bırak koyunları, gel insanları yönet;<br class="calibre1"/>Yurdumun başyargıcı yapıyorum seni.<br class="calibre1"/>Bizim çoban bırakmış değneğini<br class="calibre1"/>Almış adalet terazisini eline.<br class="calibre1"/>Bu çobanın bütün gördüğü ömründe<br class="calibre1"/>Bir keşiş, koyunlar, köpekler,<br class="calibre1"/>Bir de kurtlarmış, hepsi o kadar.<br class="calibre1"/>Ama sağduyusu varmış, daha ne olsun:<br class="calibre1"/>Üst tarafı ardından gelmiş,<br class="calibre1"/>Kısacası çoban iyi bir yargıç olmuş.<br class="calibre1"/>Tek dostu keşiş bir koşu gelmiş yanına:<br class="calibre1"/>— Aman, demiş, gerçek mi düş mü<br class="calibre1"/>Bu gördüklerim benim?<br class="calibre1"/>Sen kralın yanı başında,<br class="calibre1"/>Sen büyükler arasında ha?<br class="calibre1"/>Aman krallardan sakın,<br class="calibre1"/>Kaypaktır sevgileri bunların;<br class="calibre1"/>Aldatırlar insanı ve işin kötüsü<br class="calibre1"/>Aldanışın pek pahalıya mal olur sana.<br class="calibre1"/>Bilmezsin ne beladır bu tutulduğun büyü.<br class="calibre1"/>Dostça söylüyorum sana, koru kendini.<br class="calibre1"/>Çoban gülmüş, keşiş devam etmiş:<br class="calibre1"/>— Bak şimdiden saray aklını bozmuş.<br class="calibre1"/>Yılanı kamçı sanmış bir kör vardır hani,<br class="calibre1"/>Ona benzetiyorum seni:<br class="calibre1"/>Bu kör el yordamıyla dolaşırken<br class="calibre1"/>Soğuktan uyuşmuş bir yılana dokunmuş;<br class="calibre1"/>Kamçı sanıp almış zavallı,<br class="calibre1"/>Kuşağından düşürüp yitirdiği<br class="calibre1"/>Kendi kamçısı yerine.<br class="calibre1"/>Tanrı’ya şükürler edip yürürken<br class="calibre1"/>“Aman, nedir o elindeki?”<br class="calibre1"/>Demiş yanından geçen biri;<br class="calibre1"/>“At şu belalı hayvanı elinden:<br class="calibre1"/>Yılan o, yılan!” “Hayır, kamçı,” demiş kör.<br class="calibre1"/>“Yılan diyorum sana; ne çıkarım olabilir<br class="calibre1"/>Nefes tüketmekte; at şu musibeti.”<br class="calibre1"/>“Ne diye atayım? Benim kamçım eskimişti;<br class="calibre1"/>Bu çok daha sağlam. Kıskandın mı yoksa?”<br class="calibre1"/>Uzatmayalım, kör inanmamış,<br class="calibre1"/>Az sonra da öbür dünyayı boylamış:<br class="calibre1"/>Uyuşukluğu geçen yılan<br class="calibre1"/>Sokuvermiş körü kolundan.<br class="calibre1"/>Sana gelince, inan bana,<br class="calibre1"/>Bundan beteri gelecek senin başına.<br class="calibre1"/>— Ölümden beter ne olabilir? demiş çoban.<br class="calibre1"/>— Ne iğrenç şeyler, görürsün, demiş keşiş.</p>
				<p class="normal">Dediği de çıkmış peygamber sözü gibi.<br class="calibre1"/>Aşağılık türlü saray dolaplarıyla<br class="calibre1"/>Kralda kuşku uyandırmışlar<br class="calibre1"/>Yargıcın ahlakı ve değeri üstüne.<br class="calibre1"/>Ne dedikodular, ne suçlamalar,<br class="calibre1"/>Ceza verdiği adamları kışkırtmalar.<br class="calibre1"/>Yargıç meğer ne mallara mülklere konmuş,<br class="calibre1"/>Ne konaklar, köşkler donatmış!<br class="calibre1"/>Kral görmek istemiş bu yaman zenginliği;<br class="calibre1"/>Bakmış hiçbir şey yok görünürde,<br class="calibre1"/>Yargıç hep o eski yargıç, yoksul, pejmürde:<br class="calibre1"/>Bütün sultanlığı buymuş adamın.<br class="calibre1"/>— Görünüşe aldanmayın, demişler;<br class="calibre1"/>Kıymetli taşlara yatırdı parasını;<br class="calibre1"/>Koca bir sandığı var dört bir yanı kilitli.<br class="calibre1"/>Kendi eliyle açmış sandığı kral,<br class="calibre1"/>Yüzsüz curnalcılar bakakalmış aval aval:<br class="calibre1"/>Açılan sandıktan çıka çıka<br class="calibre1"/>Çoban partalları çıkmış birkaç parça:<br class="calibre1"/>Bir takke, bir gocuk, bir çanta, bir değnek.<br class="calibre1"/>Bir de kaval olsa gerek.<br class="calibre1"/>— Hazinelerim, eski dostlarım, demiş çoban;<br class="calibre1"/>Yalan dolan, kıskançlık uğramaz semtimize.<br class="calibre1"/>Kavuşup sarmaşalım yeniden;<br class="calibre1"/>Çıkalım bu zengin saraylardan<br class="calibre1"/>Bir rüyadan çıkar gibi.<br class="calibre1"/>Kralım, bu taşkınlığımı hoş görün.<br class="calibre1"/>Düşeceğimi bilmiyor değildim,<br class="calibre1"/>Yükseklere çıkıverdiğim gün.<br class="calibre1"/>Fazla hoşlanıp burdan, kalkıp gidemedim.<br class="calibre1"/>Her insan gibi bende de<br class="calibre1"/>Yükselme tutkusu vardı bir nebze.</p>
				<div class="calibre2" id="calibre_pb_417"/></body>
</html>