<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_225">Bir Moğolun Rüyası</h2>
				<p class="normal">Eskiden bir Moğol, Moğolistan’da,<br class="calibre1"/>Bir veziri cennette görmüş, rüyasında.<br class="calibre1"/>Cennette vezir olmaz, ama görmüş işte adam;<br class="calibre1"/>Hem de hurili melekli bahçelerde.<br class="calibre1"/>Aynı rüyada gördüğü bir dervişse<br class="calibre1"/>Cehennem alevlerinde yanıyormuş;<br class="calibre1"/>En mutsuzlar bile acıyormuş adama.<br class="calibre1"/>Bunda bir iş var, demiş Moğol uyanınca:<br class="calibre1"/>Cehennemlik cennette,<br class="calibre1"/>Cennetlik cehennemde!<br class="calibre1"/>Gitmiş rüyadan anlayan birini bulmuş;<br class="calibre1"/>Böyle böyle, demiş, bu ne biçim düş?<br class="calibre1"/>— Merak etmeyin, demiş rüyacıbaşı;<br class="calibre1"/>Karanlık değil bu rüyanın anlamı.<br class="calibre1"/>Bu işlerden biraz anlıyorsam, bence,<br class="calibre1"/>Tanrılar bir öğüt vermek istemiş size:<br class="calibre1"/>O vezir zaman zaman bırakıp sarayları,<br class="calibre1"/>Tek başına bir köşeye çekilirmiş;<br class="calibre1"/>O dervişse ikide bir bırakıp köşesini,<br class="calibre1"/>Vezire yaranmaya gelirmiş.</p>
				<p class="normal">Bu yoruma diyecek yok ama,<br class="calibre1"/>Ben de bir çift söz etmek isterim<br class="calibre1"/>Yalnızlık sevgisinden yana:<br class="calibre1"/>Neler neler bulur köşesinde insan<br class="calibre1"/>Başı belaya girmeden;<br class="calibre1"/>Ne temiz keyifler tadar, bedava;<br class="calibre1"/>Gökten rahmet yağar gibi üstüne.<br class="calibre1"/>Ne gizli tatlar bulmuşumdur yalnızlıkta!<br class="calibre1"/>Nerede o eskiden, herkesten uzakta,<br class="calibre1"/>Serin gölgeliklerinde yattığım yerler?<br class="calibre1"/>Bir gitsem, kim karışır orada keyfime?<br class="calibre1"/>Bir silinse kafamdan saraylar, şehirler;<br class="calibre1"/>Dokuz Kızlar seslense yine gökten,<br class="calibre1"/>İçimde uyuyan şaire.<br class="calibre1"/>Görmediklerimi gösterseler bana yukarıda,<br class="calibre1"/>Yıldızlarla kıpır kıpır karanlıklarda.<br class="calibre1"/>Öğrensem serseri gezegenlerden<br class="calibre1"/>İnsanoğlunun kaderini,<br class="calibre1"/>Geçmişini geleceğini.<br class="calibre1"/>Bu büyük düşünceler beni aşsa bile<br class="calibre1"/>Oturur seyrederdim dünyayı<br class="calibre1"/>Dere kıyısında, bir çimende.<br class="calibre1"/>Şiir yazardım allı morlu<br class="calibre1"/>Çiçek açar gibi kıyılarda.<br class="calibre1"/>Altını gümüşü eksik olsun dünyanın<br class="calibre1"/>Yaldızı, ceviz kaplaması neme gerek<br class="calibre1"/>Yattığım odanın?<br class="calibre1"/>Daha mı derin, daha mı tatlı sanki<br class="calibre1"/>Zengin yerde uyunan uyku?<br class="calibre1"/>Çekilir uyurum tenha köşemde.<br class="calibre1"/>Ölülere karışma vaktim gelince de<br class="calibre1"/>Gözüm arkada kalmadan,<br class="calibre1"/>Alır başımı giderim<br class="calibre1"/>Kalenderce yaşadığım dünyadan.</p>
				<div class="calibre2" id="calibre_pb_438"/></body>
</html>