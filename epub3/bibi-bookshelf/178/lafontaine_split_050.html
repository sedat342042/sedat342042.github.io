<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_58">Değirmenci, Oğlu ve Eşek</h2>
				<p class="normal">İki şairimiz, Malherbe ve Racan,<br class="calibre1"/>Baş başa kalmışlar bir gün.<br class="calibre1"/>Aralarında açık konuştukları için:<br class="calibre1"/>— Sana bir şey soracağım, demiş Racan;<br class="calibre1"/>Sen görmüş geçirmiş adamsın,<br class="calibre1"/>Hayatı benden iyi bilirsin.<br class="calibre1"/>Benim artık karar verme zamanım.<br class="calibre1"/>Ben kimim, nem var, ne işe yararım?<br class="calibre1"/>Bunları senden iyi bilen yoktur.<br class="calibre1"/>Ne dersin? Gidip taşrada mı yerleşsem?<br class="calibre1"/>Orduya yahut saraya mı girsem?<br class="calibre1"/>Her şeyin acı tatlı tarafları var;<br class="calibre1"/>Kimi insan savaşta rahat eder de<br class="calibre1"/>Evinde karısıyla rahatı kaçar.<br class="calibre1"/>Bıraksalar ne yapacağımı bilirim.<br class="calibre1"/>Ama dört yanı da memnun etmek lazım:<br class="calibre1"/>Ailem ne der, saray ne der, halk ne der?<br class="calibre1"/>Hepsini düşünmek ister.<br class="calibre1"/>— Boşuna! demiş Malherbe gülerek,<br class="calibre1"/>Önce şu hikâyeyi dinle,<br class="calibre1"/>Bir yerde okudum geçenlerde:<br class="calibre1"/>Bir değirmenciyle oğlu varmış.<br class="calibre1"/>Adam çok yaşlı, oğlu daha çocuk.<br class="calibre1"/>Çocuk dersem, on beş on altı yaşlarında.<br class="calibre1"/>Baba oğul pazara gidiyorlarmış<br class="calibre1"/>Eşeklerini satıp bir yenisini almaya.<br class="calibre1"/>Eşek dinç görünsün, para etsin diye<br class="calibre1"/>Bağlayıp ayaklarından bir direğe<br class="calibre1"/>Baba oğul sırtlarına almışlar eşeği.<br class="calibre1"/>İlk gören basmış kahkahayı:<br class="calibre1"/>— Bunlar, demiş, eşek şakası yapıyorlar,<br class="calibre1"/>Ama eşeğin eşeği olmuş kendileri.<br class="calibre1"/>Değirmenci bakmış, adamın hakkı var:<br class="calibre1"/>Çözmüş, indirmiş eşeği yere.<br class="calibre1"/>Eşek anırıp belli etmişse de<br class="calibre1"/>Taşınmaktan çok hoşlandığını,<br class="calibre1"/>Aldırış etmemiş ihtiyar.<br class="calibre1"/>Bindirmiş oğlunu eşeğe,<br class="calibre1"/>Deh! diye vurmuş sırtına sopasını.<br class="calibre1"/>Üç köylüye rastlamışlar yolda,<br class="calibre1"/>En yaşlısı bağırmış delinkanlıya:<br class="calibre1"/>— Yuf be! Utanmak yok mu sende?<br class="calibre1"/>Ak sakallı baban yaya,<br class="calibre1"/>Sen eşeğin sırtında, keyfinde.<br class="calibre1"/>Onu bindirip sana yürümek düşer.<br class="calibre1"/>Adamlar haklı, deyip değirmenci,<br class="calibre1"/>İndirmiş oğlunu kendi binmiş eşeğe.<br class="calibre1"/>Üç genç kıza rastlamışlar bu sefer;<br class="calibre1"/>— Koca moruk! demiş bir tanesi;<br class="calibre1"/>Yazık değil mi zavallı delikanlıya?<br class="calibre1"/>Sersem, papa mı sanıyor kendini?<br class="calibre1"/>Koca öküz eşekte, çocuk yaya!<br class="calibre1"/>— Kız, git işine, demiş değirmenci;<br class="calibre1"/>Öküzlük ne gezer bu yaşta, bende?<br class="calibre1"/>Ama bakmış içerleyen içerleyene,<br class="calibre1"/>Almış delikanlıyı terkisine.<br class="calibre1"/>Biraz sonra başka yolcular,<br class="calibre1"/>İkisini birden alaya almışlar:<br class="calibre1"/>— Yuf! demişler; insaf yok mu sizde?<br class="calibre1"/>Zavallı eşek ölecek neredeyse!<br class="calibre1"/>Emektar bir hayvana yapılır mı bu?<br class="calibre1"/>Postunu mu satacaksınız pazarda?<br class="calibre1"/>Anlamış sonunda değirmenciyle oğlu:<br class="calibre1"/>Herkesin dediğini yapmak boşuna.<br class="calibre1"/>Ama, haydi demişler; inat etmeyelim;<br class="calibre1"/>Bir de bunlarınkini deneyelim.<br class="calibre1"/>İnmiş eşekten, başlamışlar yürümeye.<br class="calibre1"/>Bir başkası başlamış alay etmeye:<br class="calibre1"/>— Hoppala, demiş; bu da yeni moda:<br class="calibre1"/>Eşek önde boş, değirmenci arkada.<br class="calibre1"/>Anlamadık: Kim eşek, kim sahibi?<br class="calibre1"/>Alın sırtınızda taşıyın bari!<br class="calibre1"/>Bir türkü vardır Üç Eşek diye,<br class="calibre1"/>Tam size göre.<br class="calibre1"/>— Doğru, demiş değirmenci; ben bir eşeğim;<br class="calibre1"/>Eşek olmasam uyar mıydın sizlere?<br class="calibre1"/>Ama bundan sonra ne derseniz deyin<br class="calibre1"/>Beni ister beğenin, ister beğenmeyin;<br class="calibre1"/>Canım nasıl isterse öyle yaparım.<br class="calibre1"/>Öyle yapmış, sonunda herkes de beğenmiş.</p>
				<p class="normal">Bana sorarsan dostum, böyledir bu iş:<br class="calibre1"/>İster Mars çeksin seni kendine,<br class="calibre1"/>İster Venüs, ister kral!<br class="calibre1"/>İster savaş, ister seviş,<br class="calibre1"/>İster taşraya git, ister burada kal!<br class="calibre1"/>Ne yapsan bir şey söyleyecekler elbet;<br class="calibre1"/>Bırak söylesin millet!</p>
				<div class="calibre2" id="calibre_pb_96"/></body>
</html>