<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_86"><span>Kurbağa ile Fare</span></h2>
				<p class="normal">Başkasını kafese koymak isteyen<br class="calibre1"/>Çok kez kendini kor kafese.<br class="calibre1"/>Bizim Dede Merlin böyle der<br class="calibre1"/>O canım halk diliyle.<br class="calibre1"/>Şu masala göre de doğru söyler:</p>
				<p class="normal">Hiç oruca, perhize girmemiş.<br class="calibre1"/>Yağlı, besili, göbekli bir fare<br class="calibre1"/>Bir batak kıyısına gelmiş<br class="calibre1"/>Dinlenip gönül eğlendirmeye.<br class="calibre1"/>Bir kurbağa çıkmış bataktan:<br class="calibre1"/>— Bize buyursanıza, demiş;<br class="calibre1"/>Güzel bir yemek yiyelim birlikte.<br class="calibre1"/>Bay Fare’nin canına minnet,<br class="calibre1"/>Yemek dedin mi gelir elbet.<br class="calibre1"/>Ama belki nazlanır diye<br class="calibre1"/>Kurbağa başlamış dil dökmeye:<br class="calibre1"/>Çamur banyosuna doyum olmazmış.<br class="calibre1"/>Neler varmış üstelik yol boyunca,<br class="calibre1"/>Ne görülmedik, bilinmedik yerler,<br class="calibre1"/>— Üstüne yoktur, demiş, gezmeye değer;<br class="calibre1"/>Yaşlanıp torunlarınız olunca<br class="calibre1"/>Anlatırsınız masal gibi, yıllarca,<br class="calibre1"/>Bizim memleketin güzelliklerini,<br class="calibre1"/>Sazlarını, çiçeklerini.<br class="calibre1"/>Kurbağalar ne yer, ne içermiş;<br class="calibre1"/>Batak devletinin kanunları nelermiş…<br class="calibre1"/>Şişko hemen gidermiş gitmesine<br class="calibre1"/>Ama iyi yüzemezmiş o kadar;<br class="calibre1"/>Yardım edilmeliymiş kendisine.<br class="calibre1"/>Kurbağa, merak etme, demiş, kolayı var:<br class="calibre1"/>İnce bir saz koparıp getirmiş,<br class="calibre1"/>Güzelce bağlamış kendini<br class="calibre1"/>Fareyle ayak ayağa,<br class="calibre1"/>Birlikte girmişler batağa.<br class="calibre1"/>Yolda değişivermiş işin rengi,<br class="calibre1"/>Kurbağa başlamış çekmeye fareyi<br class="calibre1"/>Derin suların dibine;<br class="calibre1"/>Ne milletlerarası haklar kalmış,<br class="calibre1"/>Ne tekler arası haklar:<br class="calibre1"/>Kurbağa düşmüş boğazının derdine.<br class="calibre1"/>Yakaladık, demiş yağlı kuyruğu,<br class="calibre1"/>Bundan iyi ziyafet can sağlığı.<br class="calibre1"/>— Allah’tan kork, demiş fare.<br class="calibre1"/>— Allah da kim oluyor, demiş kurbağa.<br class="calibre1"/>Biri çeker, biri çırpınırken,<br class="calibre1"/>Açlıktan dört dönen atmaca<br class="calibre1"/>Görmüş zavallı fareyi yukardan.<br class="calibre1"/>Ve görmesiyle bir olmuş,<br class="calibre1"/>Saldırıp havaya kaldırması,<br class="calibre1"/>Kurbağa da ayağında cabası.</p>
				<p class="normal">Bir taşla iki kuş,<br class="calibre1"/>Atmacanın işi iş.<br class="calibre1"/>Kral sofrası kurmuş,<br class="calibre1"/>Hem et, hem balık yemiş.</p>
				<p class="normal">Tavlayanlar tavlanır,<br class="calibre1"/>Ava giden avlanır,<br class="calibre1"/>Nice kuyular kazanlar<br class="calibre1"/>Kuyuya yuvarlanır.</p>
				<div class="calibre2" id="calibre_pb_153"/></body>
</html>