<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_178">Zeus ve Yıldırımları</h2>
				<p class="normal">Zeus görüp bunca kusurlarımızı<br class="calibre1"/>Gürlemiş bir gün göklerden:<br class="calibre1"/>— Yeni konuklar getirelim, demiş, dünyaya<br class="calibre1"/>Bu, canımı sıkmaya başlayan<br class="calibre1"/>İnsan soyunun yerine.<br class="calibre1"/>Koş, Hermes, doğru cehenneme git;<br class="calibre1"/>Üç Furia’ların en zalimini getir.<br class="calibre1"/>Ey bunca sevdiğim insanoğulları<br class="calibre1"/>Bu kez yok bilin artık kendinizi.<br class="calibre1"/>Ama çok geçmeden<br class="calibre1"/>Zeus yatıştırmış öfkesini.<br class="calibre1"/>Ey siz krallar, ki Zeus<br class="calibre1"/>Sizlere emanet etmiş bizleri,<br class="calibre1"/>Bırakın bir gece geçsin aradan,<br class="calibre1"/>Öfkeniz fırtına koparmadan,<br class="calibre1"/>Tez kanatlı, tatli dilli Hermes<br class="calibre1"/>Gitmiş üç kara bacısına cehennemin,<br class="calibre1"/>Tizifone ile Megaira’yı bırakıp<br class="calibre1"/>Amansız Alekto’yu seçmiş.<br class="calibre1"/>Koltukları kabarmış Alekto’nun da;<br class="calibre1"/>O kadar ki yemin etmiş Pluto adına<br class="calibre1"/>İnsan soyunu hemen indireceğine<br class="calibre1"/>Cehennemin en derin diplerine.<br class="calibre1"/>Hoşuna gitmemiş Zeus Efendimizin<br class="calibre1"/>Bu şirretin ettiği yemin.<br class="calibre1"/>Kovmuş onu huzurundan,<br class="calibre1"/>Sadece birkaç yıldırım savurmuş hemen<br class="calibre1"/>Kalleş bir milletin üstüne.<br class="calibre1"/>Ama yıldırımları yöneten<br class="calibre1"/>Yakmak istediği insanların<br class="calibre1"/>Babası, yani ta kendisi olduğundan,<br class="calibre1"/>Korkutmakla kalmış onları;<br class="calibre1"/>Issız bir çölün kumlarını<br class="calibre1"/>Kasıp kavurmuş sadece yıldırımları.<br class="calibre1"/>Her baba biraz yandan vurur böyle<br class="calibre1"/>Oğluna vurduğu silleyi.<br class="calibre1"/>Ama ne olmuş? Şımartmış insan soyunu<br class="calibre1"/>Zeus’un bu babacan oyunu.<br class="calibre1"/>Olympos’lular küplere binmiş<br class="calibre1"/>Ve bulutları toparlayan tanrı<br class="calibre1"/>Cehennem üstüne yemin etmiş gayrı<br class="calibre1"/>Yeni fırtınalar koparacağına.<br class="calibre1"/>Gülümsemiş bütün ölümsüzler;<br class="calibre1"/>Bırak gürlemeyi, sen babasın, demişler;<br class="calibre1"/>Başka bir tanrının bir başka türlü<br class="calibre1"/>Yıldırımlar yapmasını istemişler.<br class="calibre1"/>Efaistos almış bu işi ele;<br class="calibre1"/>Ve iki türlü yıldırım pişirmiş<br class="calibre1"/>Yüksek fırınlarında bu tanrı:<br class="calibre1"/>Bir türlüsü hiç yolunu şaşmaz<br class="calibre1"/>Yakarmış yakılacak olanları;<br class="calibre1"/>Öbür türlüsü yan çizermiş,<br class="calibre1"/>Dağlara bayırlara düşermiş,<br class="calibre1"/>Çok kez de yiter gidermiş havada.<br class="calibre1"/>İşte bu ikinci türlüsünü salarmış<br class="calibre1"/>İnsanoğluna Zeus Baba.</p>
				<div class="calibre2" id="calibre_pb_341"/></body>
</html>