<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_142">Mutsuz Evli</h2>
				<p class="normal">İyiyle güzel bir araya gelebilse<br class="calibre1"/>Yarından tezi yok evlenirdim.<br class="calibre1"/>Ama bu ikisi çoktan boşanmış nedense.<br class="calibre1"/>Hem içi, hem dışı güzel olan kim?<br class="calibre1"/>Güzel can ve güzel beden:<br class="calibre1"/>Ne az bu ikisini bir arada gören.<br class="calibre1"/>Ben görmekten umudu kestim, kızmayın bana.<br class="calibre1"/>Çok evlenenler gördüm, hiçbirinde gözüm yok;<br class="calibre1"/>Ama insanların hemen hepsi<br class="calibre1"/>Gözünü kırpmadan atıyor kendini<br class="calibre1"/>Kumarların bu en büyüğüne.<br class="calibre1"/>Pişman olmuş bir evli anlatacağım size,<br class="calibre1"/>Kavgacı, cimri ve kıskanç karısını<br class="calibre1"/>Başından def etmekten başka çare<br class="calibre1"/>Bulamadı bir türlü bu zavallı.<br class="calibre1"/>Her şeyde bir kusur buluyormuş bu kadın;<br class="calibre1"/>Çok erken yattın, çok erken kalktın;<br class="calibre1"/>Bu fazla kara, şu fazla beyaz, fazla sarı,<br class="calibre1"/>Deliye döndürüyormuş uşakları.<br class="calibre1"/>Kocası hiçbir şeyi ciddiye almıyormuş onca;<br class="calibre1"/>Bol keseden harcıyor, gezip tozuyormuş;<br class="calibre1"/>Evin beyi keyfinden başka şey düşünmüyormuş.<br class="calibre1"/>O kadar dırdır etmiş ki sonunda evin beyi<br class="calibre1"/>Bitirmek için bu bitmez teraneyi,<br class="calibre1"/>Yollamış anasının babasının köyüne<br class="calibre1"/>Başına aldığı belayı.<br class="calibre1"/>Kadın uzun bir süre köyde kalmış.<br class="calibre1"/>Sonunda yatışmıştır diye<br class="calibre1"/>Kocası çağırmış karısını evine.<br class="calibre1"/>— Ee, neler yaptın bakalım, demiş;<br class="calibre1"/>Nasıl vakit geçirdin köyde?<br class="calibre1"/>Zamanında yatıp kalkmasını bilen kırlar<br class="calibre1"/>Hoşuna gitti mi bari?<br class="calibre1"/>— Olduka, demiş cadaloz karı;<br class="calibre1"/>Ama ordakiler daha tembel burdakilerden,<br class="calibre1"/>Doğru dürüst bakmıyorlar sürülere,<br class="calibre1"/>Anlayışsız heriflere ne söylesen nafile.<br class="calibre1"/>Üstelik düşman da oldular bana.<br class="calibre1"/>— Anlaşıldı, demiş kocası hemen;<br class="calibre1"/>Ne belalı bir kadınsın ki sen<br class="calibre1"/>Sabah gidip akşam dönen çobanlar bile<br class="calibre1"/>Bıkmış, usanmış, anlaşamamışlar seninle.<br class="calibre1"/>Burda uşaklar bütün gün<br class="calibre1"/>Senin dırdırlarına nasıl dayansın?<br class="calibre1"/>Gece gündüz yanında istediğin kocansa<br class="calibre1"/>Bu köleliğe nasıl katlansın?<br class="calibre1"/>İyisi mi, sen yine dön köyüne<br class="calibre1"/>Ve eğer ben seni bir daha çağırırsam,<br class="calibre1"/>Bir daha böyle bir budalalık edersem,<br class="calibre1"/>Cehennem azabı yerine Tanrı<br class="calibre1"/>Versin bana senin gibi iki karı.</p>
				<div class="calibre2" id="calibre_pb_268"/></body>
</html>