<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_56"><span>Aslanla Eşek Avda</span></h2>
				<p class="normal">Hayvanların kralı bir sabah<br class="calibre1"/>Bolcana av bulmayı koymuş aklına.<br class="calibre1"/>Doğum gününü kutlayacakmış güya…<br class="calibre1"/>Aslanın avı serçe merçe olacak değil ya:<br class="calibre1"/>İyisinden, güzelinden yabandomuzları,<br class="calibre1"/>Ve de geyikler, ceylanlar istemiş canı.<br class="calibre1"/>Öylesine önem vermiş ki aslan bu işte<br class="calibre1"/>Özel bir görev yüklemiş<br class="calibre1"/>Sesi, Stentor’u bastıran eşeğe,<br class="calibre1"/>— Sen, demiş; benim borucubaşım olacaksın.<br class="calibre1"/>Götürüp eşeği av yerine<br class="calibre1"/>Dallar, yapraklarla gizleyince de;<br class="calibre1"/>— Şimdi, demiş; var gücünle anıracaksın!<br class="calibre1"/>Düşünmüş, doğru da düşünmüş ki aslan,<br class="calibre1"/>En korkusuz hayvanları bile<br class="calibre1"/>Alışkın olmadıkları bu yaman boru<br class="calibre1"/>Uğratır sığınaklarından dışarı.<br class="calibre1"/>Birdenbire korkunç bir gürültüdür kopmuş<br class="calibre1"/>Şaşkına dönmüş ormanın bütün konukları.<br class="calibre1"/>Dört bir yana kaçan kaçana<br class="calibre1"/>Ve tabiî düşen düşene<br class="calibre1"/>Aslanın amansız pençesine.<br class="calibre1"/>— Gördün mü ne yamanmışım, demiş eşek<br class="calibre1"/>Avın bütün şerefini benimseyerek.<br class="calibre1"/>— Gerçekten, demiş aslan; yiğitçe anırdın.<br class="calibre1"/>Bilmesem ne mal olduğunu<br class="calibre1"/>Ben bile korkardım, doğrusu.</p>
				<p class="normal">Eşek kızabilse kızacak,<br class="calibre1"/>Ama nerde o yürek!<br class="calibre1"/>Aslan alay etmekte de haklı üstelik;<br class="calibre1"/>Eşeğin caka satması da çekilmez doğrusu.<br class="calibre1"/>Yaradılışına aykırıdır bu.<br class="calibre1"/></p>
				<div class="calibre2" id="calibre_pb_91"/></body>
</html>