<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_193">Akıl Satan Deli</h2>
				<p class="normal">Delilere hiç yanaşma daha iyi;<br class="calibre1"/>Sözümü dinlersen iyi edersin,<br class="calibre1"/>Akılsızdan kaçmaktır aklın işi,<br class="calibre1"/>Boş kafadan ne düşünce beklersin?<br class="calibre1"/>Nesi var ki sana versin?<br class="calibre1"/>Çarşıda pazarda deliler vardır,<br class="calibre1"/>Kral bile konuşmaktan hoşlanır;<br class="calibre1"/>Neden derseniz, deliler<br class="calibre1"/>Sağ sol dinlemez veriştirirler;<br class="calibre1"/>Kepaze ederler bizden iyi,<br class="calibre1"/>Kötüleri, ahmakları, gülünç züppeleri.</p>
				<p class="normal">Delinin biri, köşe başlarında<br class="calibre1"/>Akıl satıyormuş bağıra çağıra.<br class="calibre1"/>Saf insan mı ararsın,<br class="calibre1"/>Millet koşuyormuş akın akın,<br class="calibre1"/>Deliden akıl satın almaya.<br class="calibre1"/>Soytarılık moytarılık derken,<br class="calibre1"/>Parayı veren<br class="calibre1"/>Bir değnek, iki kulaç da sicim alıyormuş.<br class="calibre1"/>Çoğu kızıyormuş deliye<br class="calibre1"/>Akıl bunun neresinde diye.<br class="calibre1"/>Kızmakla da büsbütün gülünç oluyormuş.<br class="calibre1"/>En iyisi gülmek,<br class="calibre1"/>Ya da değnekle sicimi alıp gitmek.<br class="calibre1"/>Bu ne demek diye sorunca,<br class="calibre1"/>Gülerler elbet adama.<br class="calibre1"/>Akıl aranır mı artık<br class="calibre1"/>Delinin yaptığında?<br class="calibre1"/>Herifin kafası bozuk;<br class="calibre1"/>Kim bilir nereden ne esmiş!<br class="calibre1"/>Aldığı değnekle sicimi<br class="calibre1"/>Ne yapacağını bilmeyen biri,<br class="calibre1"/>Aklı başında bir adama sormaya gitmiş:<br class="calibre1"/>— Nedir bunların hikmeti? diye.<br class="calibre1"/>Adam bir bakmış, hemen hak vermiş deliye:<br class="calibre1"/>— Bunlar bir çeşit hiyeroglif, demiş;<br class="calibre1"/>Sicimle şunu demek istemiş deli:<br class="calibre1"/>Aklı olan, deliden iki kulaç açılmalı.<br class="calibre1"/>Açılmazsa hödüktür,<br class="calibre1"/>Hödüğe yakışan da kötektir.<br class="calibre1"/>Aldığı parayı hak etmiş deli,<br class="calibre1"/>Aklı olan deliden akıl beklememeli.</p>
				<div class="calibre2" id="calibre_pb_372"/></body>
</html>