<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_161">Aslan, Kurt ve Tilki</h2>
				<p class="normal">Kocamış, işi bitmiş bir aslan<br class="calibre1"/>Tutturmuş derdime bir çare diye.<br class="calibre1"/>Sen gel de, kabadayıysan,<br class="calibre1"/>Bir krala çare yok de!<br class="calibre1"/>Haber gitmiş bütün hayvanlara…<br class="calibre1"/>Onlarda da hekim boldur, maşallah!<br class="calibre1"/>Dört bir yandan sökün etmiş türlü türlüsü.<br class="calibre1"/>Bakmışlar gelenler arasında tilki yok;<br class="calibre1"/>Sinmiş bir köşeye malın gözü.<br class="calibre1"/>Kurtsa, tersine,<br class="calibre1"/>Kralın etrafında pervane.<br class="calibre1"/>Çıtlatıvermiş bir ara,<br class="calibre1"/>Tilkinin yokluğunu krala.<br class="calibre1"/>— Hemen yaka paça getirin kâfiri,<br class="calibre1"/>Diye kükremiş haşmetli.<br class="calibre1"/>Tilki gelmiş, çıkmış huzura, sin sin;<br class="calibre1"/>Ve hemen çakmış, tabii, hinoğluhin<br class="calibre1"/>Kimden geliyor başına bu iş:<br class="calibre1"/>— Aman sultanım, demiş;<br class="calibre1"/>Korkarım yanlış anlatılmış efendimize,<br class="calibre1"/>Niçin hemen koşup gelmediğim.<br class="calibre1"/>Bir evliyanın türbesine gitmiştim,<br class="calibre1"/>Sağlığınız için bir horoz adamaya.<br class="calibre1"/>Bilginler, uzmanlar da gördüm yolda;<br class="calibre1"/>Anlattım hepsine derdinizi;<br class="calibre1"/>Sultanım haklı, dedim, tasalanmakta;<br class="calibre1"/>Gün geçtikçe beti benzi solmakta.<br class="calibre1"/>Meğer sıcaklıkmış bütün eksiğiniz:<br class="calibre1"/>İçiniz soğumuş biraz yaşlanınca.<br class="calibre1"/>Bir kurt diri diri yüzülecek, dediler;<br class="calibre1"/>Postu üstünüze sarılacak<br class="calibre1"/>Dumanı üstünde, sıcak sıcak.<br class="calibre1"/>Ne keramet varsa bunda<br class="calibre1"/>Birebirmiş beden zafiyetine.<br class="calibre1"/>Emrederseniz, bizim kurt pehlivan,<br class="calibre1"/>Bu iş için biçilmiş kaftan.<br class="calibre1"/>Kralın aklı yatmış:<br class="calibre1"/>Hemen yüzülüvermiş kurdun postu,<br class="calibre1"/>Kesilip biçilmiş eti budu.<br class="calibre1"/>Aslan yutuvermiş hepsini bir anda,<br class="calibre1"/>Postunu da geçirmiş sırtına.</p>
				<p class="normal">Dalkavuk baylar, vazgeçin<br class="calibre1"/>Birbirinize çelme atmaktan.<br class="calibre1"/>Marifet, sizin meslekte,<br class="calibre1"/>Kimsenin kuyruğuna basmadan kuyruk sallamakta<br class="calibre1"/>Fitleyen er geç fitlenir, şaşmaz:<br class="calibre1"/>Dalkavuk dalkavuğun gözyaşına bakmaz.</p>
				<div class="calibre2" id="calibre_pb_307"/></body>
</html>