<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_241">Kurtla Tilki</h2>
				<p class="normal">Tilki demiş ki kurda:<br class="calibre1"/>— Yamansın vallahi, hayranım sana.<br class="calibre1"/>Benim yediklerim de yemek mi sanki?<br class="calibre1"/>Kart bir horoz, ya da cılız bir iki tavuk.<br class="calibre1"/>Bunlara kalıyorum en çok.<br class="calibre1"/>Et mi bunlar senin yediklerin yanında?<br class="calibre1"/>Üstelik sen benim gibi<br class="calibre1"/>Başını derde sokmuyorsun da:<br class="calibre1"/>Açıklarda görüyorsun işini;<br class="calibre1"/>Bense evlerin burnu dibinde<br class="calibre1"/>Ne olur, bana kurtluğu öğretsene;<br class="calibre1"/>Tilkilerin padişahı olurum;<br class="calibre1"/>Şişman şişman koyunlara basarım dişi.<br class="calibre1"/>Hadi ne olur, yap bu işi;<br class="calibre1"/>İyiliğinin altında kalmam.<br class="calibre1"/>— Olur, demiş kurt çelebi;<br class="calibre1"/>Bir kardeşim öldü dün akşam.<br class="calibre1"/>Gidip postunu alalım, geçir sırtına.<br class="calibre1"/>— Haydi, demiş tilki; çıkmışlar yola.<br class="calibre1"/>Yolda anlatmış kurt vurgun nasıl olur;<br class="calibre1"/>Köpekler sürüden nasıl ayırtılır.<br class="calibre1"/>Tilki, postu giymiş güzelce,<br class="calibre1"/>Hocasının verdiği derslerden<br class="calibre1"/>İmtihan vermiş önce.<br class="calibre1"/>Kötü, demiş hoca ilk imtihanda.<br class="calibre1"/>Sonra fena değil demiş,<br class="calibre1"/>Sonra iyi demiş,<br class="calibre1"/>Mükemmel! demiş en sonunda.</p>
				<p class="normal">Olabildiği kadar kurt olunca tilki,<br class="calibre1"/>Bir koyun sürüsü sökün etmiş.<br class="calibre1"/>Yeni kurt saldırmış hemen,<br class="calibre1"/>Ve kızılca kıyamet kopmuş.<br class="calibre1"/>Sanki Patroklos bizim tilki;<br class="calibre1"/>Akhilleus’un zırhını, kılıcını kuşanmış;<br class="calibre1"/>Ordu, şehir birbirine girmiş korkudan.<br class="calibre1"/>Analar, gelinler, ihtiyarlar<br class="calibre1"/>Hep tapınağa koşuşuyorlar.<br class="calibre1"/>Öylesine darmaduman olmuş<br class="calibre1"/>Meleyengillerin ordusu.<br class="calibre1"/>Köpek, çoban, koyun, kuzu,<br class="calibre1"/>Başlamışlar kaçmaya köye doğru,<br class="calibre1"/>Bir kurbanlık bırakıp arkalarında.<br class="calibre1"/>Tilki atılmış üstüne hemen,<br class="calibre1"/>Tam tadına bakacakken,<br class="calibre1"/>Bir horoz ötmüş yakınlarda.<br class="calibre1"/>Tilki bırakmış koyunu moyunu,<br class="calibre1"/>Atmış sırtından kurt postunu,<br class="calibre1"/>Doğru horoza;<br class="calibre1"/>Ne ders kalmış, ne imtihan, ne hoca.</p>
				<p class="normal">Ne diye kendin olmaktan çıkarsın?<br class="calibre1"/>Tilkiysen kurtluğa kalkman boşuna.<br class="calibre1"/>İlk çağrısında dönersin<br class="calibre1"/>Kendi yaradılışına.</p>
				<div class="calibre2" id="calibre_pb_471"/></body>
</html>