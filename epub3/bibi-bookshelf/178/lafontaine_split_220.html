<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_221">Tüccar, Beyzade, Şehzade ve Çoban</h2>
				<p class="normal">Yeni dünyalar arayan dört ortak,<br class="calibre1"/>Batan bir gemiden kurtulmuşlar, yarıçıplak.<br class="calibre1"/>Biri tüccar, biri beyzade,<br class="calibre1"/>Biri şehzade, biri de çoban sadece…<br class="calibre1"/>Mutsuz kaptan Melissaire’in başına gelen<br class="calibre1"/>Onların başına da gelmiş:<br class="calibre1"/>Karın doyurmak için bu dört aylak<br class="calibre1"/>Para dilenir olmuşlar gelen geçenden.<br class="calibre1"/>Başka başka yerlerde doğmuş bu insanları<br class="calibre1"/>Hangi kader getirmiş bir araya<br class="calibre1"/>Orası çok uzun bir hikâye.<br class="calibre1"/>Bir gün bir çeşme başında oturmuşlar<br class="calibre1"/>Fakirlerarası bir danıştay kurmuşlar.<br class="calibre1"/>Şehzade başlamış kendisi gibi büyüklerin<br class="calibre1"/>Başlarına gelen belaları sayıp dökmeye.<br class="calibre1"/>Çoban demiş ki: — Durmayalım üstünde<br class="calibre1"/>Eski serüvenlerimizin.<br class="calibre1"/>Ne iş gelirse elimizden, koyalım ortaya;<br class="calibre1"/>Bulalım çaresini ortak derdimizin.<br class="calibre1"/>Yanmak yakınmak neye yarar,<br class="calibre1"/>Çalışalım, yollar yolunu bulur çalışan!<br class="calibre1"/>Bir çoban böyle konuşur mu diyeceksiniz;<br class="calibre1"/>Konuşur elbet, neden konuşmasın?<br class="calibre1"/>Sizce bütün aklı fikri<br class="calibre1"/>Yalnız taçlı kafalara mı verdi Tanrı?<br class="calibre1"/>Her koyun gibi her çoban da<br class="calibre1"/>Dünyadan habersiz kalacak değil ya!<br class="calibre1"/>Üç dert ortağı hak vermişler çobana<br class="calibre1"/>Tüccar demiş: — Ben aritmetik bilirim<br class="calibre1"/>Ayda şu kadara ders veririm.<br class="calibre1"/>— Ben politika öğretirim, demiş şehzade.<br class="calibre1"/>Beyzadeyse armaların dilinden anlarmış<br class="calibre1"/>— Bir okul açar, armaları anlatırım, demiş:<br class="calibre1"/>Amerika’da kimsenin umrundaymış gibi<br class="calibre1"/>Armaların o ahmakça kendini öven dili.<br class="calibre1"/>— Durun, demiş çoban, güzel konuştunuz<br class="calibre1"/>Ama ayın otuz gün olduğunu unutuyorsunuz.<br class="calibre1"/>Neyle geçineceğiz ay sonuna kadar?<br class="calibre1"/>Bilgilerinize güvenip aç mı kalacağız?<br class="calibre1"/>Bana verdiğiniz umut güzel, ama uzak.<br class="calibre1"/>Karnım aç benim, yarın bizi kim doyuracak?<br class="calibre1"/>Tanrı’ya bıraksak bile yarınımızı,<br class="calibre1"/>Bu akşam nasıl doyurabiliriz karnımızı?<br class="calibre1"/>Onu düşünmemiz gerek hepsinden önce.<br class="calibre1"/>Yiyecekten haber vermiyor sizin bilimler,<br class="calibre1"/>Benim ellerim belki verir.<br class="calibre1"/>Bunları söylemiş ve sözü uzatmadan<br class="calibre1"/>Kalkmış bir ormana gitmiş çoban,<br class="calibre1"/>Demet demet çalılar toplayıp gelmiş.<br class="calibre1"/>Satılan çalıların parasıyla<br class="calibre1"/>O gün de karınları doymuş, ertesi gün de.<br class="calibre1"/>Yoksa bizim öğretmen adayları açlıktan<br class="calibre1"/>Bilgilerini öbür dünyaya götüreceklermiş.</p>
				<p class="normal">Şu çıkıyor ki bu serüvenden<br class="calibre1"/>Pek o kadar bilgin olmadan da<br class="calibre1"/>Karnını doyurabilir insan<br class="calibre1"/>Sağlam, kestirme yardımı eldir sağlayan<br class="calibre1"/>Yararlanıp doğanın nimetlerinden.</p>
				<div class="calibre2" id="calibre_pb_429"/></body>
</html>