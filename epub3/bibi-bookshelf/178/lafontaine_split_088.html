<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_95">Altınlarını Yitiren Cimri</h2>
				<p class="normal">İnsan bir şeyi kullanamadıktan sonra<br class="calibre1"/>Sahibi olsa da bir, olmasa da!<br class="calibre1"/>Sorarım yemeyip biriktirene,<br class="calibre1"/>Parası olmayandan farkı ne?<br class="calibre1"/>Diyojen küpünde cimri kadar zengin,<br class="calibre1"/>Cimriyse köşkünde onun kadar yoksul.<br class="calibre1"/>Hani Ezop anlatır,<br class="calibre1"/>Altın saklayan bir adam vardır,<br class="calibre1"/>Ondan ibret almalı.<br class="calibre1"/>Yemez içmezmiş bu zavallı,<br class="calibre1"/>Bir başka hayat beklermiş gibi<br class="calibre1"/>Parasını yemek için.<br class="calibre1"/>Altın onun değil, o altının kuluymuş.<br class="calibre1"/>Gömmüş efendisini toprağa,<br class="calibre1"/>Canı ciğeriyle birlikte.<br class="calibre1"/>Gece gündüz aklı fikri definede;<br class="calibre1"/>Kendi gömdüğüne tapınacak nerdeyse.<br class="calibre1"/>Ne yediği yedik, ne içtiği içtik,<br class="calibre1"/>Nereye gitse içi darda,<br class="calibre1"/>Rahat nefes alamaz olmuş<br class="calibre1"/>Altınların mezarını görmedikçe.<br class="calibre1"/>O kadar gitmiş gelmiş ki oraya adam,<br class="calibre1"/>Bir mezarcı görüp kuşkulanmış,<br class="calibre1"/>Kazıp, bulmuş altınları sessizce.<br class="calibre1"/>Bizim cimri gelmiş ki bir akşam<br class="calibre1"/>Kuş uçmuş, yuvası kalmış sadece.<br class="calibre1"/>Başlamış ahlayıp vahlanmaya<br class="calibre1"/>Dövünüp yırtınmaya.<br class="calibre1"/>Oralardan geçen biri gelip sormuş<br class="calibre1"/>— Ne var diye.<br class="calibre1"/>— Gitti, altınlarım gitti!<br class="calibre1"/>— Altınların mı? Nerdeydi altınların?<br class="calibre1"/>— Tam şu taşın dibinde.<br class="calibre1"/>— Allah Allah! Savaşta mıyız be adam,<br class="calibre1"/>Ne diye gömersin paranı bu uzaklara?<br class="calibre1"/>Odanda dursa olmaz mıydı paran?<br class="calibre1"/>Çıkarır harcardın her zaman.<br class="calibre1"/>— Her zaman mı? Allah korusun! Para bu;<br class="calibre1"/>Harcaması kolay, kazanması kolay mı?<br class="calibre1"/>Hiç el bile sürmezdim altınlarıma.<br class="calibre1"/>— Peki, Allah rızası için, demiş adam;<br class="calibre1"/>Hiç dokunmuyordun parana madem,<br class="calibre1"/>Al bir taş koy yerine,<br class="calibre1"/>Sana göre farkı ne?</p>
				<div class="calibre2" id="calibre_pb_171"/></body>
</html>