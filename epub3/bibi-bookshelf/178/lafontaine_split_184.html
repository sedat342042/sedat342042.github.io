<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_186">Demir Kemiren Sıçan</h2>
			    <p class="normal">Uyup kafamın cinlerine<br class="calibre1"/>Hayvan masalları yazdım.<br class="calibre1"/>Başka kahramanlarla belki de<br class="calibre1"/>Bu kadar ün kazanamazdım.<br class="calibre1"/>Benim şiirlerimde kurt, köpek<br class="calibre1"/>Tanrıların diliyle konuşur;<br class="calibre1"/>Her hayvan bir kılığa girerek<br class="calibre1"/>Türlü adamlar olur.<br class="calibre1"/>Kimi akıllı, kimi deli;<br class="calibre1"/>Ama delilerim daha çoktur,<br class="calibre1"/>Onlar nedense daha bereketli.<br class="calibre1"/>Haydutlar, dolandırıcılar da<br class="calibre1"/>Çıkarırım ortaya;<br class="calibre1"/>Zorbalar, vicdansızlar;<br class="calibre1"/>Kafasız, beyinsizler;<br class="calibre1"/>Serseriler, kopuklar,<br class="calibre1"/>Yüzsüzler, dalkavuklar.<br class="calibre1"/>Hele yalancılarım?<br class="calibre1"/>İstesem ordularla çıkarırım.<br class="calibre1"/>Her insan yalan söyler, der bilge.<br class="calibre1"/>Yalnız aşağılık insanlar dese,<br class="calibre1"/>Kimsede hoş görülmezdi yalan;<br class="calibre1"/>Kötü sayılırdı her söyleyen.<br class="calibre1"/>İnsan dediğin herkes, hepimiz,<br class="calibre1"/>Büyük küçük hep yalan söylermişiz.<br class="calibre1"/>Başkası söylese inanmazdım;<br class="calibre1"/>Bilge söylüyor bunu.<br class="calibre1"/>Hem bir adam çıkar da<br class="calibre1"/>Ezop, Homeros gibi yalan söylerse,<br class="calibre1"/>Gerçekten yalancı olur mu?<br class="calibre1"/>Neler uydurmamış bu ustalar,<br class="calibre1"/>Ama insan doyamaz dinlemeye.<br class="calibre1"/>Yalan kılığı altında<br class="calibre1"/>Gerçeği söylemişler bize.<br class="calibre1"/>Öyle birer kitap bırakmışlar ki<br class="calibre1"/>Dünya durdukça sevilseler,<br class="calibre1"/>Ondan sonraya da kalsalar, değer.<br class="calibre1"/>Onlar gibi yalan söyleyen nerde!<br class="calibre1"/>Bir onların yalanına bakın<br class="calibre1"/>Bir de şu ahmağın,<br class="calibre1"/>Şu yüzsüz bakkalınkine.<br class="calibre1"/>Attığı yalanla<br class="calibre1"/>Kendini vurmuş budala.<br class="calibre1"/>Bakın nasıl olmuş:</p>
				<p class="normal">İran’da bir karaborsacı varmış;<br class="calibre1"/>Mal almaya giderken Arabistan’a<br class="calibre1"/>Bir yığın demir bırakmış komşusuna.<br class="calibre1"/>Gel zaman git zaman dönüp gelmiş;<br class="calibre1"/>Bakkaldan demirleri istemiş.<br class="calibre1"/>— Demirler mi? Sizlere ömür, demiş bakkal.<br class="calibre1"/>Sıçan kemirdi bitirdi hepsini.<br class="calibre1"/>Kızdım, çok bağırdım adamlarıma.<br class="calibre1"/>Ama ambar bu, deliksiz olmuyor ki.<br class="calibre1"/>Karaborsacı pes demiş bu kadarına.<br class="calibre1"/>Ama inanır görünmüş, olur ya demiş.<br class="calibre1"/>Gitmiş para vermiş bir eşkıyaya<br class="calibre1"/>Bakkalın oğlunu kaldırtmış dağa.<br class="calibre1"/>Sonra da gelmiş, nazikâne,<br class="calibre1"/>Yemeğe çağırmış komşuyu evine.<br class="calibre1"/>— Ah, ne yemeği, demiş bakkal;<br class="calibre1"/>Bana dünyalarım haram oldu.<br class="calibre1"/>Oğlumu kaybettim, biricik oğlumu!<br class="calibre1"/>Canım, ciğerim, her şeyimdi;<br class="calibre1"/>Kaçırdılar, evlatsız kodular beni.<br class="calibre1"/>— Evet, demiş tüccar; dün akşam gördüm.<br class="calibre1"/>Bir baykuş kaldırdı oğlunuzu.<br class="calibre1"/>Şu eski konağa doğru gidiyordu.<br class="calibre1"/>— Kim inanır buna, demiş baba;<br class="calibre1"/>Oğlum baykuşu kaldırdı desen neyse.<br class="calibre1"/>— Nasıl kaldırır bilmem, demiş tüccar;<br class="calibre1"/>Ama gözümle gördüm, kaldırdı işte.<br class="calibre1"/>Hem bunda şaşacak ne var?<br class="calibre1"/>Bir sıçanın koca demirleri<br class="calibre1"/>Kıtır kıtır yediği bir memlekette<br class="calibre1"/>Baykuşun çocuk kaldırması bir şey mi?<br class="calibre1"/>Bakkalda şafak atmış;<br class="calibre1"/>Hemen verip tüccara demirleri<br class="calibre1"/>Almış yumurcağını geri.</p>
				<p class="normal">Buna benzer bir şey de<br class="calibre1"/>İki yolcu arasında olmuş.<br class="calibre1"/>Bu iki yolcudan biri<br class="calibre1"/>Her şeyi dev aynasında görürmüş.<br class="calibre1"/>Hani vardır ya öyleleri<br class="calibre1"/>Deve yaparlar pireyi;<br class="calibre1"/>Ne kadar canavar varsa Afrika’da<br class="calibre1"/>Kaldırır getirirler Avrupa’ya.<br class="calibre1"/>Bizimki de böyle atarmış:<br class="calibre1"/>— Bir lahana gördüm, evden büyük, demiş;<br class="calibre1"/>— O da bir şey mi, demiş arkadaşı;<br class="calibre1"/>Ben bir tencere gördüm, kilise kadardı.<br class="calibre1"/>Öteki başlayınca gülmeye:<br class="calibre1"/>— Ne gülüyorsun be, demiş;<br class="calibre1"/>Senin lahanaya böyle tencere gerek.<br class="calibre1"/>Tencereli yolcu işin alayında,<br class="calibre1"/>Baykuşlu tüccar hinoğluhin;<br class="calibre1"/>Ama tencere de yerinde, baykuş da.</p>
				<p class="normal">Saçma söyleyenle akıl yürütmeyin;<br class="calibre1"/>Değmez kendinizi yormaya;<br class="calibre1"/>Siz daha beterini söyleyin,<br class="calibre1"/>Şıp diye gelir aklı başına.</p>
				<div class="calibre2" id="calibre_pb_358"/></body>
</html>