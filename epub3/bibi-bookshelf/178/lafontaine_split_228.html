<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_228">Tunalı Köylü</h2>
				<p class="normal">Görünüşüne aldanmamalı kimsenin<br class="calibre1"/>İyi bir öğüttür bu, yeni değilse de.<br class="calibre1"/>Fare yavrusunun yanılgısıyla da<br class="calibre1"/>Doğrulamak istediğim buydu benim.<br class="calibre1"/>Bugün de Sokrates Baba’yı<br class="calibre1"/>Ve Ezop’u öne sürebilirim,<br class="calibre1"/>Bir de Tuna kıyılarından bir köylüyü.<br class="calibre1"/>Marcus Aurelius çizmiştir<br class="calibre1"/>Sadık bir portresini bu köylünün.<br class="calibre1"/>Ötekileri herkes bilir;<br class="calibre1"/>Köylüye gelince şöyle bir insan düşünün:<br class="calibre1"/>Tepeden tırnağa kıllar içinde<br class="calibre1"/>Bir ayı, iyi yalanmamış gibi hem de.<br class="calibre1"/>Gözleri kalın kaşlar içinde saklı;<br class="calibre1"/>Çarpık bakışlı, kıvrık burunlu, kalın dudaklı.<br class="calibre1"/>Sırtında keçi postundan bir gömlek,<br class="calibre1"/>Belinde ince sazlardan bir kuşak.<br class="calibre1"/>Bu adamı Tuna’nın yıkadığı kentler<br class="calibre1"/>Elçi olarak Roma’ya yollamışlar.<br class="calibre1"/>O zamanlar açgözlü Romalıların<br class="calibre1"/>El atmadıkları yer yokmuş dünyada.<br class="calibre1"/>Elçi gelmiş ve şu söylevi çekmiş:<br class="calibre1"/>— Romalılar, demiş, ve ey sizler,<br class="calibre1"/>Oturmuş beni dinleyen senato üyeleri;<br class="calibre1"/>Dilerim tanrılar desteklesin beni;<br class="calibre1"/>Dilimi dizginleyip süren ölümsüzler<br class="calibre1"/>Geri alacağım sözler söyletmesin bana.<br class="calibre1"/>Onlar yardım etmese insanoğluna,<br class="calibre1"/>Kötülük ve haksızlık sarar dünyayı;<br class="calibre1"/>Tanrı’yı dinlemeyen çiğner kanunlarını.<br class="calibre1"/>Biz dinlemedik de ne oldu bakın:<br class="calibre1"/>Doymaz pençesine düştük Roma’nın.<br class="calibre1"/>Çektiklerimiz kendi günahlarımız yüzünden<br class="calibre1"/>Roma’nın zaferlerinden daha fazla;<br class="calibre1"/>Korkun, Romalılar, korkun tanrılardan,<br class="calibre1"/>Bir gün ağlatır, aç bırakırlar sizi de;<br class="calibre1"/>Bizim elimize verip, haklı bir dönüşle,<br class="calibre1"/>Size verdikleri silahları bir gün<br class="calibre1"/>Amansız öçlerinin alınması için.<br class="calibre1"/>Bir öfkelendiler mi siz efendilerimiz<br class="calibre1"/>Bizim kölelerimiz olabilirsiniz.<br class="calibre1"/>Biz niçin köleniz olalım sizin?<br class="calibre1"/>Bunca milletin en iyisi siz misiniz?<br class="calibre1"/>Hangi hakla efendisi oldunuz dünyamızın?<br class="calibre1"/>Ne diye gelir zehir edersiniz<br class="calibre1"/>Bunca zararsız insana yaşamayı?<br class="calibre1"/>Bizler tarlaların bereketiyle<br class="calibre1"/>Yaşayıp gidiyorduk barış içinde.<br class="calibre1"/>Çifte, çubuğa, türlü zenaatlara<br class="calibre1"/>Yatkındı ellerimiz.<br class="calibre1"/>Cermenlere ne öğrettiniz sanki siz?<br class="calibre1"/>Hünerli elleri, sağlam yürekleri vardı.<br class="calibre1"/>Sizler gibi gözü doymaz olsalar,<br class="calibre1"/>Ve kaba güçlerini kullansalar,<br class="calibre1"/>Belki imparatorluğu onlar kurar<br class="calibre1"/>Ve sizden daha insanca yönetirlerdi.<br class="calibre1"/>Anlatsam aklınız almaz<br class="calibre1"/>Valilerinizin bize ettiklerini;<br class="calibre1"/>Bunlar tapınaklarınızın şanına sığmaz;<br class="calibre1"/>Tanrıların gözü üstünüzde, bilesiniz.<br class="calibre1"/>Bütün gördükleri korkunç, kanlı sahneler,<br class="calibre1"/>Tanrıları, tapınakları hiçe sayma,<br class="calibre1"/>Azgınlığa varan bir kazanç tutkusu.<br class="calibre1"/>Doymak nedir bilmiyor gözü<br class="calibre1"/>Roma’dan gelenlerin başımıza.<br class="calibre1"/>Toprağın, insan emeğinin tüm ürünleri<br class="calibre1"/>Az geliyor bu sizin adamlarınıza.<br class="calibre1"/>Çekin onları, istemiyoruz artık<br class="calibre1"/>Toprağı onlar için bellemek.<br class="calibre1"/>Köyü kenti bırakıp dağlara kaçar olduk,<br class="calibre1"/>Çoluğu çocuğu yüzüstü bırakarak.<br class="calibre1"/>Ayılarla düşüp kalkıyoruz yalnız,<br class="calibre1"/>Dünyaya yeni mutsuzlar gelmesin,<br class="calibre1"/>Roma’nın ezdiği bir memleketin<br class="calibre1"/>Nüfusu çoğalmasın, azalsın diye.<br class="calibre1"/>Doğmuş çocuklarımıza gelince,<br class="calibre1"/>Büyümeden ölmelerini diliyoruz.<br class="calibre1"/>Mutsuz yaşatmakla kalmıyor bizi valiler,<br class="calibre1"/>Günaha giriyor, cinayetler işliyoruz.<br class="calibre1"/>Çekin onları; çıkarcılık ve kötülük<br class="calibre1"/>Bize bütün öğrettikleri.<br class="calibre1"/>Sonunda Cermenler de onlar gibi<br class="calibre1"/>Gözü dönmüş birer yağmacı kesilecek.<br class="calibre1"/>Başka ders almadım Roma’yı gördüm göreli:<br class="calibre1"/>Hediyeler, rüşvetler vereceksin;<br class="calibre1"/>Bulunmaz Hint kumaşları bulup getireceksin;<br class="calibre1"/>Boşuna güvenir, başvurursun kanunlara:<br class="calibre1"/>Uzattıkça uzatır işi kanun adamları.<br class="calibre1"/>Pek hoşunuza gitmemiş olsa gerek<br class="calibre1"/>Bu fazla sert sözlerim benim.<br class="calibre1"/>Ölümle cezalandırın razıyım,<br class="calibre1"/>Yüreğimden çıkarıp söylediklerimi.</p>
				<p class="normal">Böyle deyip yüzükoyun yatmış elçi.<br class="calibre1"/>Şaşırmış, hayran kalmış herkes.<br class="calibre1"/>Bu yaman yürek ve sağduyu karşısında.<br class="calibre1"/>Boynunu vuracak yerde<br class="calibre1"/>Patrislik payesi vermişler bu vahşiye,<br class="calibre1"/>Bu söylevden ancak böyle öç alınır diye!<br class="calibre1"/>Valiler değiştirilmiş ve senato<br class="calibre1"/>Zapta geçirilmesini istemiş<br class="calibre1"/>Bu adamın bütün söylediklerinin,<br class="calibre1"/>Örnek olsun diye gelecek söylevcilere.<br class="calibre1"/>Ama tabii bu moda<br class="calibre1"/>Pek uzun sürmemiş Roma’da.</p>
				<div class="calibre2" id="calibre_pb_444"/></body>
</html>