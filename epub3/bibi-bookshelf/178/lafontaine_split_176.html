<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_179">Besili Horozla Şahin</h2>
				<p class="normal">Aldatıcı bir ses çağırır bizi çok kez:<br class="calibre1"/>Aklı olan acele etmez.<br class="calibre1"/>Çağırılınca kaçan bir köpek varmış hani,<br class="calibre1"/>Bence odur köpeklerin en bilgini.</p>
				<p class="normal">Mans şehrinde oturan bir yurttaşımız<br class="calibre1"/>Horozluktan emekli, yağlı besili,<br class="calibre1"/>(Mans horozları ünlüdür, bilirsiniz)<br class="calibre1"/>Çağırılmış günlerden bir gün<br class="calibre1"/>Efendisine hesap vermek için<br class="calibre1"/>Ocak dediğimiz yüksek mahkeme önünde.<br class="calibre1"/>İşi çakmasın diye horoz tatlı tatlı<br class="calibre1"/>Gel bilibili, diyormuş çağıranlar.<br class="calibre1"/>Yutar mı bizim hinoğluhin Manslı:<br class="calibre1"/>Hiç aldırmamış bilibililere:<br class="calibre1"/>— Kanar mıyım, diyormuş, niyetiniz belli;<br class="calibre1"/>Tatlı dille faka bastıramazsınız beni.<br class="calibre1"/>Bu arada bir şahin tüneğinden<br class="calibre1"/>Görmüş bizim Manslının kaçışını.<br class="calibre1"/>Horozların güveni yoktur bize pek,<br class="calibre1"/>İster içgüdü deyin buna ister görenek.<br class="calibre1"/>Zor bela yakalanan bu bizimki<br class="calibre1"/>Ertesi gün verilecek ziyafette<br class="calibre1"/>Sofranın şanı şerefi olacakmış ama<br class="calibre1"/>Sen gel de anlat bunu bir kümes hayvanına!<br class="calibre1"/>Avcı kuş ayıplamış horozu, demiş ki:<br class="calibre1"/>— Şaşıyorum senin bu kafa züğürtlüğüne;<br class="calibre1"/>Bu kadar laf anlamazlık da olmaz ki!<br class="calibre1"/>Ne kaba, ne vurdumduymaz sizin soyunuz<br class="calibre1"/>Hiçbir eğitime gelmiyorsunuz.<br class="calibre1"/>Bak, ben nasıl öğrendim avlanmasını<br class="calibre1"/>Efendim “gel” deyince koluna konmasını.<br class="calibre1"/>Görmüyor musun efendini şu pencerede?<br class="calibre1"/>Seni çağırıyor sağır mısın, gitsene!<br class="calibre1"/>— Hiç de sağır değilim, demiş horoz;<br class="calibre1"/>Ama biliyorum ne demek istediğini.<br class="calibre1"/>Sen şu, eli bıçaklı aşçıya bak hele:<br class="calibre1"/>Gider miydin koluna o da çağırsa seni?<br class="calibre1"/>İşin şakası yok, bırak kaçayım;<br class="calibre1"/>Gel diyen efendime gitmemekte haklıyım.<br class="calibre1"/>O tatlı diller altında ne var bilirim.<br class="calibre1"/>Sen de benim gördüğüm horozlar kadar<br class="calibre1"/>Şişte kızaran şahinler görseydin eğer<br class="calibre1"/>Hiç de kınamazdın bizi<br class="calibre1"/>Dinlemiyoruz diye efendimizi.</p>
				<div class="calibre2" id="calibre_pb_343"/></body>
</html>