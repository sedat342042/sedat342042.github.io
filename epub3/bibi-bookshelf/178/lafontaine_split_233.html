<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_232">Odysseus’un Yoldaşları</h2>
			    <p class="normal">Odysseus’la yoldaşları,<br class="calibre1"/>Uyup rüzgârların keyfine,<br class="calibre1"/>Her gün ölümle burun buruna,<br class="calibre1"/>On yıl dolaşmışlar en uzak denizleri.<br class="calibre1"/>Bir kıyıya varmışlar günün birinde.<br class="calibre1"/>Gün Tanrı’nın kızı Kirke<br class="calibre1"/>Kraliçeymiş orada.<br class="calibre1"/>Gemiden çıkan yiğitleri<br class="calibre1"/>Sarayına buyur etmiş;<br class="calibre1"/>Bir içki vermiş hepsine, yaman bir içki:<br class="calibre1"/>İçenin aklı başından gitmiş.<br class="calibre1"/>Sonra başlamış her biri<br class="calibre1"/>Yüz ve beden değiştirmeye:<br class="calibre1"/>Türlü hayvanlara benzemeye.<br class="calibre1"/>Kimi ayı olmuş, kimi aslan,<br class="calibre1"/>Kimi fil, kimi ceylan.<br class="calibre1"/>Kimi büyüdükçe büyümüş,<br class="calibre1"/>Kimi ufaldıkça ufalmış.<br class="calibre1"/>Kiminin boynuz gelmiş başına;<br class="calibre1"/>Kiminin hörgüç sırtına;<br class="calibre1"/>Ne çıkarsa bahtına…<br class="calibre1"/>Yalnız Odysseus kurtarmış paçayı,<br class="calibre1"/>İçmeyip tatlı zehiri.<br class="calibre1"/>Cin fikirli kahraman<br class="calibre1"/>Güler yüz tatlı sözle<br class="calibre1"/>Kraliçeyi çıkarmış baştan:<br class="calibre1"/>Büyücüyü büyülemiş göz göre göre.<br class="calibre1"/>Tanrı kızı bu, içini gizler mi?<br class="calibre1"/>Hemen belli etmiş tutulduğunu.<br class="calibre1"/>Odysseus fırsatı kaçırmamış,<br class="calibre1"/>Kraliçeyi razı edivermiş<br class="calibre1"/>Adamlarını yeniden adam etmeye.<br class="calibre1"/>— Ama, git sor bakalım, demiş kraliçe;<br class="calibre1"/>Kendileri değişmek isterse, peki.<br class="calibre1"/>Odysseus hemen koşmuş:<br class="calibre1"/>— Dostlar, demiş; gözünüz aydın!<br class="calibre1"/>İçtiğiniz zehirin panzehiri varmış,<br class="calibre1"/>İnsan olmak istiyoruz deyin,<br class="calibre1"/>Hemen getireceklermiş.<br class="calibre1"/>— İstemem, diye kükremiş aslan;<br class="calibre1"/>Deli miyim? Vazgeçer miyim artık<br class="calibre1"/>Bu pençeler, bu dişlerden?<br class="calibre1"/>Astığım astık, kestiğim kestik.<br class="calibre1"/>Bir kralım bugüne bugün,<br class="calibre1"/>İnsanken köylünün biriydim,<br class="calibre1"/>Dönüp asker mi olayım yeniden?<br class="calibre1"/>Odysseus aslanı bırakmış,<br class="calibre1"/>Ayıya koşmuş:<br class="calibre1"/>— Aman kardeş, demiş; şu haline bak.<br class="calibre1"/>— Ha? demiş ayı homurdanarak;<br class="calibre1"/>Ne var halimde? Ne kusur gördün?<br class="calibre1"/>Ayı dediğin böyle olur işte,<br class="calibre1"/>Her varlığın güzelliği kendine göre.<br class="calibre1"/>Neden kendinle ölçüyorsun beni?<br class="calibre1"/>Ayı çirkin olur sana benzedi mi:<br class="calibre1"/>Beni dişi ayı beğensin yeter.<br class="calibre1"/>Sen beğenmiyorsan çek git yoluna.<br class="calibre1"/>Hür ve mutlu yaşarken, hangi ayı döner<br class="calibre1"/>İnsanların kulluğuna?<br class="calibre1"/>Ne varsa ayılıkta var;<br class="calibre1"/>İşte benden bu kadar.<br class="calibre1"/>Odysseus, şaşkın, kurda gitmiş:<br class="calibre1"/>— Ahbap, demiş; bu nasıl iş?<br class="calibre1"/>Sen nasıl koyunlarını yersin<br class="calibre1"/>O fidan boylu çoban kızının?<br class="calibre1"/>Ağlayıp dert yanıyor zavallı;<br class="calibre1"/>Kana boyamışsın ortalığı.<br class="calibre1"/>Sen ki eskiden bir kahramandın<br class="calibre1"/>Böyle mi olacaktın?<br class="calibre1"/>Bırak ormanları, kan dökmeyi de<br class="calibre1"/>İnsan ol yine,<br class="calibre1"/>Namuslu, iyi yürekli bir insan.<br class="calibre1"/>— Var mı öyle şey, demiş kurt;<br class="calibre1"/>Ben görmedim doğrusu, bunca zaman.<br class="calibre1"/>Gelmiş canavar diyorsun bana.<br class="calibre1"/>Peki, ya sen? Sen nesin? Kuzu mu?<br class="calibre1"/>Hiç koyun yediğin olmuyor mu?<br class="calibre1"/>Bütün köy yas içindeymiş<br class="calibre1"/>Birkaç koyun yedim diye.<br class="calibre1"/>Ya kendi boğazladıkları?<br class="calibre1"/>Allah için söyle, insan olsaydım<br class="calibre1"/>Daha az mı kan dökerdim?<br class="calibre1"/>Siz değil misiniz, zaman zaman,<br class="calibre1"/>Bir söz için ortalığı kana boğan?<br class="calibre1"/>İnsan insanın kurdudur, diyen sizsiniz.<br class="calibre1"/>Doğrusunu isterseniz:<br class="calibre1"/>İnsan olup kurtluk etmektense,<br class="calibre1"/>Kurt olup kurtluk etmek daha temiz:<br class="calibre1"/>Utanmam hiç değilse.</p>
				<p class="normal">Odysseus kime ne söylese boşuna,<br class="calibre1"/>Büyük küçük seviniyormuş her biri<br class="calibre1"/>Hayvan oluşuna.<br class="calibre1"/>Özgürlük varmış, ormanlar cennet gibiymiş;<br class="calibre1"/>Canın ne isterse yapmak ne güzel şeymiş…<br class="calibre1"/>Ne diye sıkıntıya girsinlermiş<br class="calibre1"/>İyi adam, büyük adam olacağız diye?<br class="calibre1"/>Keyifleri ardından gitmekle<br class="calibre1"/>Kölelikten kurtulduk sanıyorlarmış.<br class="calibre1"/>Oysa köleliğin beteri<br class="calibre1"/>Kendinin kölesi olmak değil mi?</p>
				<div class="calibre2" id="calibre_pb_453"/></body>
</html>