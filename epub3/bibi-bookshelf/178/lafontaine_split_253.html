<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_252">İskityalı Filozof</h2>
				<p class="normal">İskitya’da doğmuş çilekeş bir filozof<br class="calibre1"/>Daha tatlı bir hayat sürmek niyetiyle<br class="calibre1"/>Yunanistan’a gitmiş ve orada bir yerde<br class="calibre1"/>Bir bilge görmüş, Vergilius’unkine benzer:<br class="calibre1"/>Krallarla eşit, tanrılara yakın bir insan;<br class="calibre1"/>Bu sonuncular gibi gamsız, huzur içinde:<br class="calibre1"/>Bir bahçenin güzellikleriymiş onu mutlu kılan.<br class="calibre1"/>İskityalı onu elinde bağ bıçağıyla bulmuş;<br class="calibre1"/>Meyve ağaçlarında yararsız ne varsa<br class="calibre1"/>Kesip atıyormuş bir şuradan bir buradan<br class="calibre1"/>Buduyormuş dalları dibinden tepesinden,<br class="calibre1"/>Her yerde kusurlarını düzelterek doğanın,<br class="calibre1"/>Emeğini bol bol karşılayacak doğa<br class="calibre1"/>İskityalı sormuş: — Nedir bu asıp kesme;<br class="calibre1"/>Yaraşır mı bir bilgeye bu zavallı yaratıkların<br class="calibre1"/>Elini kolunu budamak böylesine.<br class="calibre1"/>Atın o bıçağı, o ölüm aracını elinizden;<br class="calibre1"/>Zamanın orağına bırakın kesip biçmeyi<br class="calibre1"/>Er geç karanlık ülkeye göçer her bitki.<br class="calibre1"/>— Ben yararsızı atıyorum, demiş Yunan filozofu;<br class="calibre1"/>Kalanlar için çok yararlı oluyor bu.<br class="calibre1"/>İskityalı dönünce kasvetli yurduna<br class="calibre1"/>Almış bıçağı, saldırmış ağaç dallarına;<br class="calibre1"/>— Kesin, biçin, kırın, budayın, demiş<br class="calibre1"/>Eşine dostuna, konusuna komşusuna.<br class="calibre1"/>Kıymış en güzel dallarına ağaçların<br class="calibre1"/>Budamış bağını bahçesini akılsızca;<br class="calibre1"/>Ne vaktini, mevsimini beklemiş,<br class="calibre1"/>Ne dolunay ne körpe ay dinlemiş<br class="calibre1"/>Ve yangın yerine çevirmiş yurdunu.</p>
				<p class="normal">Bu İskityalı pek benziyor doğrusu<br class="calibre1"/>Stoalı yobaz bir filozofa:<br class="calibre1"/>İnsan ruhundan kesip atar o da<br class="calibre1"/>İyi kötü bütün arzuları, tutkuları<br class="calibre1"/>En masum heveslere varıncaya kadar;<br class="calibre1"/>Ben karşısındayım böylesi filozofların<br class="calibre1"/>Yüreğimizin can damarını kesiyorlar,<br class="calibre1"/>Budayıp umutlarımızı, dileklerimizi<br class="calibre1"/>Ölmeden öldürüyorlar bizi.</p>
				<div class="calibre2" id="calibre_pb_493"/></body>
</html>