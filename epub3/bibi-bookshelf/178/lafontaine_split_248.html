<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>lafontaine</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="baslik2" id="calibre_toc_247">Ceylan, Karga, Kaplumbağa ve Sıçan</h2>
				<p class="normal">Ceylan, sıçan, kaplumbağa ve karga<br class="calibre1"/>Güzel güzel yaşıyorlarmış bir arada.<br class="calibre1"/>Yurtları uzak, çok uzak bir yerdeymiş,<br class="calibre1"/>Hiç insan ayağı değmemiş.<br class="calibre1"/>Değmiş olsa dirlik mi kalırdı?<br class="calibre1"/>Ama insanın bulamayacağı yer var mı?<br class="calibre1"/>Çöllerin ortasına git,<br class="calibre1"/>Denizlerin dibine in,<br class="calibre1"/>Yedi kat göklere çık,<br class="calibre1"/>Er geç tuzağına düşersin.</p>
				<p class="normal">Ceylan bir gün oynaşırken çayırda;<br class="calibre1"/>Sallan kuyruk, yelken kulak bir it,<br class="calibre1"/>İnsanoğlunun kanlı eğlencesine<br class="calibre1"/>Alet olan o yezit,<br class="calibre1"/>Kokuyu almış, düşmüş ceylanın peşine.<br class="calibre1"/>Ceylan kaçmış, köpek hav hav kovalamış.<br class="calibre1"/>Evde, yemek zamanı, sıçan;<br class="calibre1"/>— Neden, demiş;<br class="calibre1"/>Hep dörtken üçüz bugün?<br class="calibre1"/>Ceylan kardeşimiz,<br class="calibre1"/>Bizi unuttu mu dersiniz?<br class="calibre1"/>— Unutmaz, demiş kaplumbağa;<br class="calibre1"/>Başı dertte olmalı.<br class="calibre1"/>Ah, karga gibi kanadım olsa<br class="calibre1"/>Uçar, dolanırdım çayırları.<br class="calibre1"/>Ya şimdi bir yardım bekliyorsa?<br class="calibre1"/>Bilmeden yargılamak doğru mu<br class="calibre1"/>Tez ayaklı dostumuzu?<br class="calibre1"/>Karga hak vermiş sıçana,<br class="calibre1"/>Çal kanat gitmiş ceylanı aramaya.<br class="calibre1"/>Bir de ne görsün,<br class="calibre1"/>Ceylan bir tuzağa düşmüş ormanda.<br class="calibre1"/>Çırpınıp duruyor biçare,<br class="calibre1"/>Ağlardan kurtulayım diye.<br class="calibre1"/>Karga hemen haberi vermiş dostlarına<br class="calibre1"/>Sonra dönüp sormuş ceylana<br class="calibre1"/>Nasıl düştün tuzağa diye.<br class="calibre1"/>Doğrusu da bu değil mi?<br class="calibre1"/>Önce ceylana gitse vakit kaybederdi.<br class="calibre1"/>Ama nice öğretmenler<br class="calibre1"/>Öğrenciyi kurtaracak yerde<br class="calibre1"/>Uzun uzun akıl yürütürler,<br class="calibre1"/>Neden, niçin diye bir sürü laf ederler.<br class="calibre1"/>Karga onlardan akıllı<br class="calibre1"/>Ne diye konuşsun, durum belli.<br class="calibre1"/>Laf edeceğine işine bakmış.<br class="calibre1"/>Üç dost bir düşünüp karar vermişler:<br class="calibre1"/>İkisi hemen, hiç durmadan<br class="calibre1"/>Ceylanı kurtarmaya gidecek,<br class="calibre1"/>Biri kalıp evi bekleyecek.<br class="calibre1"/>Tabii kaplumbağa olmuş evde kalan.<br class="calibre1"/>O gitse, yetişinceye kadar<br class="calibre1"/>Ceylan çoktan öbür dünyayı boylardı.<br class="calibre1"/>Kargayla sıçan fırlamış,<br class="calibre1"/>Kaplumbağa evde kalmış.<br class="calibre1"/>Kalmış ama, aklı ceylanda.<br class="calibre1"/>Dayanamamış, o da çıkmış yola,<br class="calibre1"/>Hantal ayaklarına,<br class="calibre1"/>Sırtından atamadığı dama<br class="calibre1"/>Küfür ede ede.<br class="calibre1"/>Bu arada sıçan,<br class="calibre1"/>Ceylanı bulmuş çoktan.<br class="calibre1"/>Kemirdiği gibi ağları<br class="calibre1"/>Üç dost güle oynaya boylamış dağları.<br class="calibre1"/>Avcı gelmiş, küplere binmiş.<br class="calibre1"/>Hani ceylan? Ceylan ormanda,<br class="calibre1"/>Sıçan bir delikte, karga bir dalda.<br class="calibre1"/>Avcı koşarken deli gibi<br class="calibre1"/>Bir o yana, bir bu yana,<br class="calibre1"/>Bakmış kocaman bir kaplumbağa.<br class="calibre1"/>Yatışıvermiş hemen öfkesi:<br class="calibre1"/>— Gel, demiş; seni yiyelim bu akşam;<br class="calibre1"/>Başka güne kalsın ceylan.<br class="calibre1"/>Almış kaplumbağayı, çantasına sokmuş;<br class="calibre1"/>Ama karga yukarıdan görmüş;<br class="calibre1"/>Gitmiş ceylana,<br class="calibre1"/>Durum böyle böyle demiş.<br class="calibre1"/>Ceylan çıkmış, görünmüş avcıya,<br class="calibre1"/>Mahsustan topallaya topallaya.<br class="calibre1"/>Avcı düşmüş ardına hemen,<br class="calibre1"/>Koş babam koş derken,<br class="calibre1"/>Atmış sırtında ne varsa.<br class="calibre1"/>Sıçan bunu bekliyormuş arkasında.<br class="calibre1"/>Hemen kemirip çantayı<br class="calibre1"/>Kurtarmış kaplumbağayı.<br class="calibre1"/>Dostlar ermiş muradına,<br class="calibre1"/>Avcı boş dönmüş evine.<br class="calibre1"/>Pilpay böyle anlatır bu masalı.<br class="calibre1"/>Biraz sevgisini kazanabilsem Apollon’un,<br class="calibre1"/>İlyada ve Odysseia’dan daha uzun<br class="calibre1"/>Bir destan çıkarabilirdim bu masaldan<br class="calibre1"/>Sizi eğlendirmek için yalnız.<br class="calibre1"/>Fare başkahraman olurdu bu destanda,<br class="calibre1"/>Her ne kadar dördü de yamansa.<br class="calibre1"/>Kaplumbağa bir İspanyol prensesi olur<br class="calibre1"/>Ve öyle diller dökerdi ki kargaya,<br class="calibre1"/>Casusluk, habercilik ettirirdi ona.<br class="calibre1"/>Ceylanın yaptığı da az iş mi<br class="calibre1"/>Oyalayıp avcıyı<br class="calibre1"/>Vakit kazandırırken fareye?<br class="calibre1"/>Kelleyi koltuğa alıp her biri<br class="calibre1"/>Çalışmış, yapmış kendine düşeni.<br class="calibre1"/>Başrolü kim oynamış dersiniz?<br class="calibre1"/>Yürek, derim, bana sorarsanız.</p>
				<div class="calibre2" id="calibre_pb_483"/></body>
</html>