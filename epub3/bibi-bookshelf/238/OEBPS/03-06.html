<html xmlns="http://www.w3.org/1999/xhtml">
	<head>
		<title>03-06.html</title>
		<link href="template.css" rel="stylesheet" type="text/css"/>
	</head>
	<body>
		<div id="x03-06.html" xml:lang="en-US">
			<div class="Basic-Text-Frame">
				<p class="Ana-Baslik" id="toc_marker-7">5. BÖLÜM <br/>KUR’ÂN’IN TOPLANMASI VE ÇOĞALTILMASI</p>
				<p class="Ara-baslik-2-4" id="toc_marker-7-1" xml:lang="tr-TR">HZ. EBÛBEKİR DÖNEMİNDE <br/>KUR’ÂN’IN CEM’İ YANİ TOPLANMASI</p>
				<p class="Normal-5">Hz. Peygamber’in <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span> vefatından sonra, O’nun yerine Müslümanların halifesi olarak Hz. Ebûbekir seçildi. Bu dönemde, riddet denilen İslâm’dan çıkma hadiseleri ve ayaklanmalar vuku buldu. Hz. Ebûbekir, ordular hazırlayarak bu olayların üstüne gitti. Hicretin 12. yılında Yemame Savaşı’nda Müslümanlar büyük kayıplar verdiler. Özellikle de bu savaşta 70 Kur’ân hâfızı şehit oldu. Bu acı durum, Hz. Ömer’i korkuttu. Hemen Hz. Ebûbekir’in yanına giderek Kur’ân’ın zâyi olmasından korktuğunu, bunun için de Kur’ân’ın hemen toplanarak bir kitap hâline getirilmesini söyledi. </p>
				<p class="Normal-5">Hz. Ebûbekir önce bu tekliften kaçındı. Onun kaçınmasının sebebi, Resûlullah’ın <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span> yapmadığı bir işi kendisinin yapacak olmasıydı. Fakat onun bu kaçınmasına rağmen Hz. Ömer ısrar etti. Sonunda Allah Teâlâ Hz. Ebûbekir’in kalbini bu işe yatkın hâle getirdi. Hz. Ebûbekir de bu durumu, daha sonra belirteceğimiz bazı sebeplerden dolayı uygun gördüğü Zeyd b. Sâbit’e anlattı. Başta Zeyd b. Sâbit de Hz. Ebûbekir gibi çekinmesine rağmen, Hz. Ömer ve Hz. Ebûbekir’in ısrarları ve telkinleriyle Kur’ân’ın toplanması ve bir kitap hâline getirilmesi işini üzerine almayı kabul etti. </p>
				<p class="Normal-5">Bu konuda Zeyd b. Sâbit’in rivâyeti şöyledir: “Yemâme Savaşı’nda ashâbın şehit edilmesinin arkasından Hz. Ebûbekir beni çağırttı. Yanına gittiğimde Hz. Ömer de oradaydı. Ebûbekir bana dedi ki: ‘Ömer bana gelip dedi ki: ‘Yemâme’de Kur’ân hafızları çok zâyiat verdi. Bu gibi hâdiselerde hafızların şehit olmalarıyla Kur’ân’ın zâyi olmasından endişe ediyorum. Bana kalırsa, Kur’ân’ın bir araya toplanması için bir emir çıkarman gerekir..’ </p>
				<p class="Normal-5">Ben de Ömer’e şöyle cevap verdim: ‘Resûlullah’ın <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span> yapmadığı bir işi nasıl yapabilirsin?’ Ömer: ‘Vallahi, bu hayırlı bir teşebbüstür.’ dedi. Sonra bu iş üzerinde o kadar durdu ki, bana söyleye söyleye sonunda Allah, kalbimi bu işe yatırdı, ben de onun görüşünü benimsedim..” </p>
				<p class="Normal-5">Zeyd devamla diyor ki: “Ebûbekir bana dönüp şöyle dedi: ‘Sen genç, dinç ve zeki bir insansın. Kimse seni itham edemez. Zaten Resûlullah’ın da vahiy kâtibi idin. Kur’ân metnini topla.” Bunun karşısında Zeyd: “Vallahi bir dağı yerinden nakletmemi isteselerdi, Kur’ân’ı toplama mes’uliyeti kadar bana ağır gelmezdi.” buyurdu. “Neticede Kur’ân’ı, hurma dallarından, yassı taşlardan ve insanların hafızalarından derlemeye başladım.”<span class="dipnot-referans-3" style="font-size:1em;" xml:lang="en-US"><a class="footnote-link" href="#footnote-228-1" id="footnote-228-1-backlink">1</a></span></p>
				<p class="Normal-5">Kaynakların ittifakla bildirdiğine göre, Hz. Ebûbekir, Zeyd’e asla hafızasına güvenmemesini, her âyet için iki delil olmak üzere, iki şahıstan yazılı nüsha aramasını emretti. Kendilerinde Kur’ân’dan yazılı parça bulunan herkesin bunları Zeyd’e getirmesini ilan etti. Bu ilan, camide yapılmıştı. Hz. Ömer de şahitlerin elindeki nüshaların, Hz. Peygamber <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span> tarafından kontrol edilmiş olup olmadığını yemin ettirerek araştırıyor ve böylece vesikalandırıyordu. Zaten Zeyd, bu görevi ilk aldığı zaman, Hz. Ömer’in kendisine yardım etmesini şart koşmuş, o da ciddi bir şekilde ona yardım etmiştir. </p>
				<p class="Normal-5">Zeyd b. Sâbit <span class="parantez-5" style="font-size:0.73em;" xml:lang="tr-TR">(r.a.)</span> üzerine aldığı bu kutsal görevde, haklı olarak aşırı bir hassasiyet gösterdi. O, ne ezberlediğine ne yazdığına ne de kulaktan duyduğuna itimat edip bu önemli konuda iki esasa dayandı: Bunlar; getirilen vahyin Hz. Peygamber’in <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span> huzurunda yazılmış olmasıyla, insanların bunu ezbere bilmiş olmalarıydı. Hatta bundan da öte, getirilen vahyin Hz. Peygamber <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span> huzurunda yazıldığına dair iki de şahidi şart koştu. Onların maksatları, sadece ezberle yetinmeyip ancak Hz. Peygamber’in <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span> huzurunda yazılmış olanın aynısını yazmaktı. </p>
				<p class="Normal-5">O zamanın şartlarında bu ciddiyetin ve ilmî titizliğin gösterilebilmesi gerçeğinin üstünde “O zikri (Kur’ân’ı) biz indirdik biz. Ve onun koruyucusu da elbette biziz.” <span class="parantez-5" style="font-size:0.73em;" xml:lang="tr-TR">(Hicr, 15/9)</span> İlâhi irade ve inayetinin tecellisini görmemek mümkün değildir. </p>
				<p class="Normal-5">Hz. Ebûbekir devrinde bir araya getirilen sahifelere “el-Mushaf” denilmiştir. Bu kelime dilde “iki kabı arasında sahifeler ihtiva eden” demektir. Istılahta ise: “Hz. Osman zamanında, üzerinde ittifak edilen şekliyle, âyetleri ve sûreleri tertip edilmiş tarzda Kur’ân metnini ihtiva eden evrak” manasında kullanılmış ve o zamandan beri bütün Müslümanlar arasında bunu ifade etmiştir. </p>
				<p class="Normal-5">Mushaf-ı şerif, Hz. Ebûbekir’den sonra, Hz. Ömer’e intikal etmiş; o yaşadığı müddetçe kendisinin yanında durmuş, vefat edince kızı Hafsa’ya kalmıştır. Haddizatında vahiy için yapılan bu yazma ameliyesi ilk kez yapılmamıştır. Bunu daha önce hayattayken Hz. Peygamber <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span> bizzat yaptırmıştır. Ancak, daha önce farklı yazı malzemelerine yazılırken bu defa bu farklı yerlere yazılan vahiy iki kapak arasına yazılarak toplanmıştır. </p>
				<p class="Normal-5">Özetlemek gerekirse, Hz. Ebûbekir dönemindeki bu mushaf şu özelliklere sahiptir: 1. İnce bir araştırmayla, Kur’ân’ın ayrı ayrı yerlerde yazılı olan parçaları, dikkatli ve titiz bir şekilde toplanıp bir araya getirilmiştir. 2. Tilavetinin nesholunmadığı âyetler alınmıştır. 3. Üzerinde ümmetin ittifakı meydana gelmiş olup mütevatir bir şekilde gelmiştir. Berâe sûresinin son âyetinin sadece Ebû Huzeyme’nin yanında bulunması bu tevatüre herhangi bir noksanlık getirmez. Çünkü bundan maksat, bu kısmın sadece onun yanında yazılı bulunduğudur. Yoksa başkalarının bunu bilmemeleri ve ezberlememiş olmaları değildir. </p>
				<p class="Ara-baslik-2-4" id="toc_marker-7-2" xml:lang="tr-TR">HZ. OSMAN ZAMANINDA KUR’ÂN’IN ÇOĞALTILMASI</p>
				<p class="Normal-5">Hz. Ebûbekir zamanında toplanılan şekliyle Kur’ân, Hz. Ömer’in hilafeti boyunca ve Hz. Osman döneminin başlarına kadar aynen kaldı. Hz. Osman döneminde devletin sınırları genişlemiş, Medine’deki ashab tebliğ ve irşad amacıyla farklı yerlere dağılmıştı. Gidilen her beldede halk, oraya gelen sahabinin öğrettiği kıraati talim ediyordu. Mesela Kûfeliler Abdullah b. Mes’ûd’un, Basralılar Ebû Mûsâ el-Eş’ârî’nin, Şamlılar Übey b. Ka’b’ın kıraatini öğreniyordu. Böylelikle bu beldeler arasında bazı kıraat farklılıkları meydana gelmişti. Çünkü Hz. Ebûbekir döneminde yazılan Mushaf, yedi harf (lehçe) göz önünde bulundurularak, yani bazı kelimeler lehçelere göre değişik telaffuzları gösterecek şekilde yazılmıştı. Çoğunlukla imlası aynı olduğu halde, telaffuzu farklı olabiliyordu. </p>
				<p class="Normal-5">Yeni Müslüman olan kimseler, diğer lehçeleri bilmediklerinden, öğrendikleri kıraatin, başka bir şekli uygulanamayan tek kıraat olduğuna inanıyorlardı. Bunun için de çeşitli tartışmalar meydana geliyor, birbirlerini tekfîr edecek kadar korkunç olaylar cereyan ediyordu. </p>
				<p class="Normal-5">Ebû Kılâbe diyor ki: “Hz. Osman’ın hilafeti sırasında muallimin biri, bir kişinin kıraatini, diğer biri başka bir kişinin kıraatini öğretiyordu. Bu farklı okuma şekillerini öğrenen öğrenciler, kendi aralarında anlaşmazlıklara düşüyor, hatta bunu zaman zaman da hocalarına götürüyorlardı. Bu iş öyle bir noktaya vardı ki, bu yüzden birbirlerini küfürle itham etmeye başladılar. Hz. Osman bu durumdan haberdar olunca, insanları toplayarak onlara ‘Siz benim yanımda bile ihtilaf ediyorsunuz. Daha uzak yerlerde bulunanlar elbette daha fazla ihtilafa düşerler.’ deyip Mushaf’ı çoğaltmak gerektiğine kanaat getirdi.” </p>
				<p class="Normal-5">Tahmin edileceği üzere buna benzer durumlar sık sık meydana geliyordu. Bardağı taşıran son damla, şu hadise olmuştu: Ermenistan’a yapılan seferde Suriye ve Irak askerleri beraber bulunuyorlardı. Bunlar kıraat hususunda ihtilaf ettiler, hatta birbirlerini tekfir edenler bile çıktı. Orduya kumandanlık yapan Huzeyfe b. Yemân bu durum karşısında çok üzüldü. Medine’ye döner dönmez, henüz evine gitmeden Hz. Osman’ın huzuruna giderek: “Ne olur, mahvolmadan önce şu ümmetin imdadına yetiş!” dedi. Sonra meseleyi genişçe anlatıp ümmet-i Muhammed’in Yahudi ve Hrıstiyanlar’ın kendi kitaplarında ihtilafa düştükleri gibi bir hâle düçar olabileceğinden endişe ettiğini bildirdi.<span class="dipnot-referans-3" style="font-size:1em;" xml:lang="en-US"><a class="footnote-link" href="#footnote-228-2" id="footnote-228-2-backlink">2</a></span></p>
				<p class="Normal-5">Bunun üzerine Hz. Osman, muhacirleri ve ensârı toplayarak durumu onlarla istişare etti. Akabinde Hz. Hafsa’ya da haber göndererek Hz. Ebûbekir döneminde bir araya getirilen ve daha sonra Hz. Ömer tarafından kendisine bırakılan Mushaf’ı istedi. Hafsa da bu istek üzerine Mushaf’ı ona gönderdi. Hz. Osman; Zeyd b. Sâbit, Saîd b el-Âs, Abdurrahman b. El-Hâris ve Abdullah b. Zübeyr’i istinsâh işi ile görevlendirdi. Şayet bu hususta bir tereddüt meydana gelecek olursa, Kureyş imlasına göre yazmalarını da emretti. Hz. Osman’ın istinsah işi için seçmiş olduğu heyette bunlardan başka birtakım kişilerin daha olduğu rivayet edilmekteyse de, bunların devamlı olarak komisyon üyesi olmayan, ancak çeşitli nüshaların yazımında zaman zaman yardımcı olan kişiler konumunda oldukları anlaşılmaktadır. </p>
				<p class="Normal-5">Bu istinsah işi aslına tamamen uygun olarak gerçekleştirildikten sonra, asıl nüsha yeniden Hafsa’ya iade edilmiştir. İstinsah edilenler ise, ciltlenerek resmî, nihâi, değişmez birer nüsha olarak belli başlı İslâm başkentlerine gönderilmiştir. Bundan sonra bu resmi nüshalara uygunluk göstermeyen bütün nüshalar geçersiz sayılmıştır. Hatta Hz. Osman, Müslümanları bir kitap üzerinde birleştirmek ve bir yönüyle aralarında bu konulardaki ihtilafa son vermek için diğer nüshaların yakılmasını emretmiştir. Mushafların yakılmasıyla ilgili olarak bazı müsteşrikler Kur’ân yakılmış ve bazı şeyler zayi olmuş gibi bir şüphe uyandırmak için gayret sarf etmelerine rağmen, emellerine nâil olamamışlardır. Zira bu konudaki rivayetler büyük bir titizlikle incelendiğinde onları haklı çıkaracak bir durumun olmadığı açık bir şekilde görülecektir. </p>
				<p class="Normal-5">Yazılan bu mushaflar, camide okunarak Müslümanların ittifakına mazhar oldu. Birisi Medine’de bırakılıp, diğer üçü o zamanın başlıca İslâm merkezleri olan Şam, Kûfe ve Basra’ya gönderildi. Başka bir rivayete göre ise bu mushafların sayısı yedi olup bunlar da Mekke, Bahreyn ve Yemen’e gönderilmiştir. </p>
				<p class="Normal-5">Bazı Şiiler, Hz. Osman’ın Kur’ân metnini tahrif ettiği, daha doğrusu Hz. Ali ile ilgili birtakım âyetleri Mushaf’a dahil etmediği hususunda ithamda bulunabilmişlerdir. Bu iddia gerçekten doğru olsaydı, Kur’ân’ın istinsâhı sırasında sayıları oldukça fazla olan hâfız sahâbinin bu mushafları kendi ezberleriyle karşılaştırarak böyle bir şeyin var olduğunu ortaya koymaları gerekirdi. Hatta bu siyasetten memnun olmayan İbn Mes’ûd bile Hz. Osman tarafından istinsâh ettirilen bu nüshaların sıhhatini ikrâr etmiştir. Kısaca Şiiler dahil bütün İslâm âleminde 13 asırdan beri okunan yegâne Mushaf, Hz. Osman tarafından istinsâh edilen mushaftır. Şia’nın en mühim kollarından biri olan İmamiye fırkasının Kur’ân-ı Kerîm’e dair akîdesini Ebû Ca’fer şöyle ifade etmektedir: </p>
				<p class="Normal-5">“Yüce Allah’ın, Resûlü Hz. Muhammed’e <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span> vahyettiği Kur’ân-ı Kerîm’in kemiyetine ait inancımız şudur: Bu Kur’ân, şu anda insanların ellerinde bulunan Kur’ân’dan başka bir şey değildir. Müslümanların çoğunluğu tarafından kabul edilen sûre sayısı 114’tür; ancak bize göre Duha ve Şerh, Fil ve Kureyş ve aynı zamanda Enfâl ve Tevbe sûreleri ayrı ayrı sûreler olmayıp başlı başına müstakil birer sûredir. Kur’ân hakkındaki bu düşüncemizden başka, asıl Kur’ân’ın bundan daha fazla olduğu iddiasıyla ilgili bir inancı bize nispet eden kimse, bizim hakkımızda yalan söylemiştir.”</p>
				<p class="Normal-5">Yukarıdan beri anlattıklarımızı özetleyecek olursak; Kur’ân’ın yazılıp çoğaltılmasıyla ilgili olarak gerek Hz. Peygamber gerek Hz. Ebûbekir gerekse Hz. Osman zamanında yapılan faaliyetlerde birtakım farklılıklar vardır. Hz. Peygamber <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span> zamanında yapılan şey, Kur’ân parçalarının çeşitli malzemelere yazılarak âyetlerin yerlerinin tespit edilmesidir. Böyle bir icraatin amacı ise, onun ezberlenmesinin yanında yazıyla da tespit edilmesidir. </p>
				<p class="Normal-5">Hz. Ebubekir zamanında, sahâbeden kurra olanların, katıldıkları savaşlarda şehit düşmeleri ve Kur’ân hafızlarının yok olmasıyla Kur’ân’ın da kaybolup gitmesinden endişe edilmiştir. Bu dönemde yapılan; çeşitli yazı malzemelerinde bulunan vahiy parçalarının büyük bir titizlilikle toplanarak, tilaveti nesholunmayanlarla yetinilerek ve kendileriyle Kur’ân’ın nâzil olduğu yedi harfi içine alarak âyetleri sıralanmış halde toplamaktır. </p>
				<p class="Normal-5">Hz. Osman’ın icraatinin arka planında ise, kıraat vecihlerinde ihtilafların hayli artması, bunun da tehlikeli bir boyuta ulaşması yatmaktadır. Dolayısıyla yedi harf bırakılmış, sadece Kur’ân’ın nâzil olduğu Kureyş lehçesi kullanılmıştır. Böylelikle Müslümanları bir Mushaf ve bir lehçe üzerinde toplamak amaçlanmıştır. </p>
				<p class="Normal-5">İbnu’t-Tîn ve diğer bazı âlimler bu hususta şöyle demişlerdir: Hz. Ebûbekir’in cem’i ile Hz. Osman’ın cem’i arasındaki fark şudur: Ebûbekir’in cem’i; Kur’ân hafızlarının şehit olmasıyla, Kur’ân’dan bir şeyin kaybolup gitmesi korkusundan dolayı idi. Çünkü Kur’ân, bir kitap hâlinde toplanmış değildi. Ebûbekir onu, Hz. Peygamber’in kendilerine bildirdiği biçimde, sûrelerinin âyetlerini sıralayarak sayfalar hâlinde topladı. </p>
				<p class="Normal-5">Hz. Osman’ın cem’i ise; Kur’ân’ı kolaylarına gelen kendi lügatleri ile okumaları sebebiyle kıraat vecihlerinde ihtilaf çoğalıp bunu birbirlerini hatalı saymaya vardırınca, bu konuda işin büyümesinden korkup sûrelerini sıralayarak ve diğer lügatleri bırakıp Kureyş lügatı ile yetinerek Hz. Ebûbekir’in cem’ettiği sayfaları bir mushaf halinde toplamaktır.</p>
				<p class="Ara-baslik-2-4" id="toc_marker-7-3" xml:lang="tr-TR">KUR’ÂN’A HAREKE VE NOKTALAMA İŞARETLERİNİN KONULMASI</p>
				<p class="Normal-5">Kaynakların bildirdiğine göre yazı, Mekke’ye ilk olarak Hz. Peygamber’in <span class="parantez-5" style="font-size:0.73em;" xml:lang="tr-TR">(sallallahu aleyhi ve sellem)</span>, yaşça kendisinden biraz daha büyük olan muasırları zamanında girmiştir. İslâm zuhûr ettiği zaman ise, Mekke’de okur-yazar sayısı parmakla gösterilecek kadar azdı. Yazıda harflere nokta koyulmuyordu. Dolayısıyla, Hz. Osman zamanında yazılan mushaflara da noktalama işaretleri konulmamıştı. Nokta ve harekelere ihtiyaç duymayan Arapların selîm tabiatlarına itimat ediliyordu. Ancak daha sonra İslam’ın geniş bir alana yayılması ve Arap olmayan çeşitli milletlerin de Müslümanlığa girmesiyle, dilde bazı bozulmalar oldu ve diğer insanların okuma hususunda çeşitli yanlışlıklara düştükleri görüldü. Bunun üzerine yetkililer, Mushaf’ın okunmasını kolaylaştıracak olan noktalama ve harekeleme işine önem verdiler. </p>
				<p class="Normal-5">Mushaf’ın noktalanması, ilk önce hicri 65 yıllarında Abdulmelik b. Mervân <span class="parantez-5" style="font-size:0.73em;" xml:lang="tr-TR">(V. 86/705)</span> zamanında ciddi bir ihtiyaçla başlamıştır. Başlangıçta harekenin yerini tutmak üzere noktalama işaretleri kullanılmıştır. Fetha yerine harfin üstüne bir nokta, kesre yerine harfin altına bir nokta, zamme yerine harfin önüne bir nokta, sükûn yerine de iki nokta konuluyordu. </p>
				<p class="Normal-5">Noktalama icraatinin ilk olarak Ebu’l-Esved ed-Düelî (v. 69/688), Hasan Basrî (v. 110/728), Nasr b. Âsım (v. 89/707) veya Yahya b. Ya’mûr tarafından yapıldığı bildirilse de, doğru olan; Ebu’l-Esved’in başlamış olup diğerlerinin ise bu sistemin geliştirilmesinde önemli rollerinin olmasıdır. Zaten Nasr ile Yahya Ebu’l-Esved’in talebeleri olup Abdu’l-Melik’in isteği üzerine Haccac tarafından bu işle görevlendirilmişlerdi. </p>
				<p class="Normal-5">Rivâyet edildiğine göre, Basra valisi Ziyad, Ebu’l-Esved’e haber göndererek Allah’ın kitabını doğru okutabilmek için bazı işaretler koymasını istemişti. O, bunu yapma konusunda isteksiz duruyordu. Fakat bir gün Kur’ân okuyan biri “ve’lemû ennellâhe berîun mine’l-müşrikîne ve Resûlühü” <span class="parantez-5" style="font-size:0.73em;" xml:lang="tr-TR">(Tevbe, 9/3)</span> âyetindeki resûl kelimesinin harekesini ötre yerine esre ile veresûlihi tarzında okuyarak manayı alt üst etti. Zira asıl anlamı “Allah da Resûlü de müşriklerden uzaktır.” iken bu okuyuşla “Allah, müşriklerden ve Resûlü’nden uzaktır.” oluyordu. Ebu’l-Esved: “Hâşâ! Allah, Resûlü’nden uzak olmaz!” diyerek valinin teklifinin kabul etti. Neticede fetha için harfin üstüne bir nokta, kesre için altına bir nokta, zamme için harfin önüne bir nokta koydu. </p>
				<p class="Normal-5">Daha sonra yine Abdulmelik <span class="parantez-5" style="font-size:0.73em;" xml:lang="tr-TR">(v. 86/705)</span> döneminde şekil itibariyle birbirine benzerlik gösteren harfleri ayırt etmek için noktalamaya (i’câm) ihtiyaç duyuldu. Bu ayırım için de nokta kullanılınca, bu defa hareke maksadıyla konulan sistemle çakıştı. Bunun için daha önceki noktalama işi için ayrı, harekeleme için kullanılan noktalama için de ayrı renkteki mürekkepler kullanıldı. Bir süre sonra da harekeleme işinde, şu anda bildiğimiz işaretler kullanılır oldu. </p>
				<p class="Normal-5">Hicri üçüncü asırdan sonra Mushaf’ın yazısı daha da iyileştirilip güzelleştirildi. İnsanları, sûrelerin isimlerini ve âyetlerin sayısını, âyet başlarını belirten işaretleri; durulması lazım olan için mim, durulması yasak olan için lamelif, durmakla geçmek eşit ve câiz olan için cim... gibi işaretler geliştirdiler. </p>
				<p class="Normal-5">Başlangıçta pek çok kimse Mushaf’a herhangi bir şeyi karıştırmamak için, nokta ve harekeyi uygun görmemişti. Ancak zamanın ilerlemesiyle, bu hareketin zarureti ortaya çıkmış oldu. Ve bu icraat gayet normal karşılandı. </p>
				<div class="footnotes">
					<div class="footnote">
						<p class="Dipnot-Metni-3" xml:lang="tr-TR"><a class="footnote-anchor" href="#footnote-228-1-backlink" id="footnote-228-1">1</a>	Buhârî, Fedâilu’l-Kur’ân 3-4, Tevhîd 22</p>
					</div>
					<div class="footnote">
						<p class="Dipnot-Metni-3" xml:lang="tr-TR"><a class="footnote-anchor" href="#footnote-228-2-backlink" id="footnote-228-2">2</a>	Buhârî, Fezâilu’l-Kur’ân 3</p>
					</div>
				</div>
			</div>
		</div>
	</body>
</html>