<html xmlns="http://www.w3.org/1999/xhtml">
	<head>
		<title>03-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="x03-11.html" xml:lang="en-US">
			<div class="Basic-Text-Frame">
				<p class="Ana-Baslik" id="toc_marker-12">10. BÖLÜM <br/>KUR’ÂN’IN EVRENSELLİĞİ</p>
				<p class="Ara-baslik-2-9" id="toc_marker-12-1" xml:lang="tr-TR">KUR’ÂN’DA KISAS, EL KESME GİBİ BAZI <br/>CEZALAR VE BU HÜKÜMLERİN GEÇERLİLİĞİ</p>
				<p class="Normal-10">Kur’ân-ı Kerîm evrensel bir kitaptır ve getirdiği prensipler kıyamete kadar geçerliliğini sürdürecektir. Onun insanlığı terbiye etmek ve huzura ulaştırmak için uygulanmasını istediği hükümler hiçbir zaman geçerliliğini yitirmez. Zaman yaşlanır, o aksine gençleşir. Çünkü, o Ezel ve Ebed Sultanı olan Allah Teâlâ tarafından gönderilmiştir. Geçmişi ve geleceği aynı anda bildiği ve yarattığı varlıkların ihtiyaçlarından tam ve eksiksiz haberdar olduğundan dolayı, onlara gönderdiği ve aynı zamanda son kitap olan Kur’ân’ın prensiplerini her dönemde geçerli olabilecek şekilde göndermiştir. Şayet bir kısım kimseler onun bazı prensiplerini uygulanmaz veya çok ağır olarak görüyorlarsa, bu o prensiplerden değil, insanların yanlış ve eksik düşüncelerinden kaynaklanmaktadır. Zaten bundan dolayıdır ki; günümüz insanlığı bir sürü sıkıntıyla karşı karşıya kalmış, ortaya çıkan problemlerin çözümü âdeta imkânsız hale gelmiştir. </p>
				<p class="Normal-10">Kur’ân’ın, bugün uygulanmaz ve uygulanması kabul edilemez olarak bakılan -örneğin kısas ve zina- hükümlerine bakalım. </p>
				<p class="Normal-10">Kısasla ilgili olarak Kur’ân-ı Kerîm’de: “Ey iman edenler! Öldürülen kimseler hakkında size kısas farz kılındı. Hür hür ile, köle köle ile, dişi dişi ile kısas olunur. Ama kim, maktûlün velisi tarafından affedilirse kısas düşer. Bundan sonra, diyeti ona güzel bir şekilde ve tam olarak ödemek gerekir..” <span class="parantez-10" style="font-size:0.73em;" xml:lang="tr-TR">(Bakara, 2/178)</span> âyeti vardır. Kısastaki bu hükmün hikmetini ise Cenâb-ı Hakk; </p>
				<p class="x--------5" xml:lang="ar-SA">وَلَكُمْ فِي الْقِصَاصِ حَيَاةٌ يَآ أُولِي الأَلْبَابِ لَعَلَّكُمْ تَتَّقُونَ </p>
				<p class="Normal-10">“Ey akıl sahipleri! Kısasta sizin için hayat vardır. Böylece korunmayı umabilirsiniz.” <span class="parantez-10" style="font-size:0.73em;" xml:lang="tr-TR">(Bakara, 2/179)</span> şeklinde bildirmiştir. </p>
				<p class="Normal-10">Kur’ân, haksız yere öldürülen bir kimsenin karşılığında bu işi yapanın da aynı şekilde öldürülmesini emrediyor. Ve böyle yapmanın da, gerçek anlamda hayatta kalma olmasına vurgu yapıyor. Çünkü maktule karşılık, katilin kısas olunmasında birçok kimsenin hayatını koruma vardır. Çünkü bir kimseyi katledecek olan şahıs, öldürülen kimse karşılığında kendisinin kısas olacağını göz önüne getirince, tasarladığı öldürmeden vazgeçer. Hem kendi hayatını, hem de katledeceği kimsenin hayatını yok olmaktan kurtarır. Yine kısası düşünmesi, iki kimsenin hayatını kurtardığı gibi, öldürme meydana gelse, o öldürme sebebiyle aileler arasında meydana gelecek kargaşaların, ateşli kavgaların ve kanlı mücadelelerin önüne geçer ve bu esnada öldürülecek birçok insanın hayatını kurtarır. Bu vesileyle kısasta büyük bir hayat vardır. </p>
				<p class="Normal-10">Yine kısasın, birçok kimsenin hayatına vesile olduğu gibi, bir şahsın öldürülmesi sebebiyle insanlar arasında meydana gelecek ve neticede birçok yeri saracak büyük fitnelerin ateşini de teskin edip toplumun huzuruna vesile olduğunda da şüphe yoktur. </p>
				<p class="Normal-10">Günümüz insanlığı bu âyetin hükmüyle amel etmediğinden, adam öldürmenin cezası hapis olup, hapis de kısasa nispetle çok hafif olması yönüyle, herkes öldürmeye cüret etmektedir. Hapishaneler, taburlar teşkil edecek kadar cinayet işleyenlerle dolup taşmakta; millet onları beslediği gibi, mahpuslukları ne kendilerine, ne evlâtlarına, ne de millete bir fayda sağlamakta, boşu boşuna da ömür tüketmektedirler. Çeşitli aflardan veya süresini doldurup çıktıktan sonra da çoğu kez yeniden cinayet işlenmekte, arkada gözü yaşlı insanlar bırakılmaktadır. Bundan dolayıdır ki kısası icra etmek, milletin rahatını temin ve asayişini tanzimde oldukça büyük bir öneme sahiptir. </p>
				<p class="Normal-10">Aslında ölüm cezasını tamamen kaldırarak cinayeti teşvik etmek, toplumdaki kargaşaların ve ölümlerin artma sebebidir. Bu nedenle Allah, kısasta hayat olduğunu bildirmektedir. Eğer bir toplum insan hayatına gereken kutsallığı vermezse, katili korumaya çalışırsa, bu suça pirim vermiş ve binlerce masum insanın hayatını tehlikeye atmış demektir. </p>
				<p class="Normal-10">Kısas, hayat hakkının ve canı korumanın gereğidir. Kısasın meşru oluşunda akıl sahibi olan insanlar için büyük bir hayat vardır. Gerçi kısasın kendisi, bir hayatı yok etmektir; ama aynı zamanda haksız yere bir hayatı yok etmeye karşı, hayatın zıddı olan kısasın meşru oluşu da hayatın ve yaşama hakkının en büyük müeyyidesidir.  </p>
				<p class="Normal-10">Akıl sahipleri için, bu öldürmeye engel olacak olan haklı kısasın meşruluğu, bütün bu fitnelerin ve heyecanların önüne geçeceği için, toplumun yaşamasına vesile ve yaşama hakkına garanti olur. </p>
				<p class="Normal-10">Aynı durum, hırsızlık cezası için de geçerlidir. Bugün insanlar evlerini ve iş yerlerini, ağır bedeller ödeyerek güvenlik altına alma mecburiyetinde kalmaktadırlar. Bunun sebebi, hırsızlık karşısında verilen cezaların oldukça hafif olması ve caydırıcılık özelliğini taşımamasıdır. Kur’ân, hırsızlık yapana öyle bir ceza vermiştir ki, aklı olan bir insanın böyle bir suça yeltenmesi mümkün değildir. Başkasının malını çalmak, yasaklanan davranışlardan olup haramdır. Bu haramı işleyen kimse, dünyada ve ahirette cezaya müstehak olacaktır. Bununla ilgili olarak Kur’ân’da: </p>
				<p class="x--------5 para-style-override-6" xml:lang="ar-SA"><span class="arapca-6">وَالسَّارِقُ وَالسَّارِقَةُ فَاقْطَعُوآ أَيْدِيَهُمَا جَزَاءً بِمَا كَسَبَا نَكَالاً مِنَ اللّٰهِ وَاللّٰهُ عَزِيزٌ حَكِيمٌ</span></p>
				<p class="Normal-10">“Hırsız erkek ile hırsız kadının irtikâb ettikleri suça bir karşılık ve Allah tarafından insanlara ibret verici bir ukubet olmak üzere ellerini kesiniz. Allah azîz ve hakîmdir (mutlak galiptir, tam hüküm ve hikmet sahibidir).” <span class="parantez-10" style="font-size:0.73em;" xml:lang="tr-TR">(Mâide, 5/38)</span> buyrulmuştur. </p>
				<p class="Normal-10">Allah Teâlâ kısas âyetiyle, insan vücudunu taarruzdan muhafaza ettiği gibi, hırsızlıkla ilgili âyetle de insanın malını başkasının tecavüzünden muhafaza etmiştir. Çünkü suçu sabit olunca, kısas olunacağını göz önüne getiren kimse, adam öldürmeye cesaret edemeyeceği gibi, elinin kesileceğini göz önüne getiren kimse de hırsızlığa cesaret edemez. Bu çirkin işi göze alıp yapan da pek nadir olur. Binâenaleyh herkes malının çalınması endişesinden bir derece kurtulur. Kalbi bu yönden rahat olur. Meselâ senede bir defa olmak üzere bir şehirde, hırsızlık yapması sabit olup da, o kimsenin eli kesilirse, o şehir ahalisinden hırsızlık yapmak isteyenler, niyetlerinden vazgeçerler. Bu kötü düşüncelerinden vazgeçerek, insafa gelecekleri için birçok külfete ve zahmete muhtaç olmaksızın şer’î cezanın telkin ettiği korku sayesinde, ahalinin mallarının emniyet altına alınacağı şüphesizdir. Zira hırsızlıktan dolayı bir kimsenin elinin kesilmesinin, diğerlerine etkili bir ibret olacağında şüphe yoktur. </p>
				<p class="Normal-10">Zamanımızda bu dinî prensibe itiraz ederek, hırsıza acımak sûretiyle onun elinin kesilmesinin merhamete ters olduğunu iddia edenler ve “Bir kusuruna binaen o şahsı rüsvâ etmek ve ömrünün sonuna kadar herkese karşı onu mahcup etmek maslahata uygun değildir.” gibi sözler söyleyenler de vardır. Halbuki zâlimlere acımak ve iyilik etmek, mazlumlara ihanet ve hakarettir. Şurası gariptir ki; hırsıza bu sûretle acıyanlar, onun cemiyeti rahatsız ettiğini düşünmüyorlar. Mal sahibinin hukukunun haksız bir şekilde çiğnendiğini görmüyorlar. Hırsızın herkesi endişede bıraktığını hesaba katmıyorlar. Milletin dahilî intizamını haleldar ederek ve âmme emniyetini ortadan kaldırarak, etrafı ifsat ettiğini düşünmek de yoktur. Böyle bir haydudun hukukunu aramak ve ona acıyıp da mazlumların hukukunu düşünmemek kadar gülünç bir şey olamaz. Çünkü o eli kesilecek kimsenin, ne kadar insanın canını yakıp rahatsız ettiğini göz önüne getirmek lâzımdır. Hırsızlık eden kimse, ayakları ve bütün vücuduyla beraber çalacağı yere giderse de, genellikle çalınan mal elle alınmaktadır. Elin etkisi ve faaliyeti, diğer organlardan fazla olduğu için, evvela hırsızın elinin kesilmesi emrolunmuştur. </p>
				<p class="Normal-10">Beşer hayatı malla ayakta durmaktadır. Binâenaleyh malların, insanlar gibi değeri ve kıymeti vardır. İnsanların canlarını yok olmadan muhafaza farz olduğu gibi, malı dahi muhafaza farzdır. Bunun için Cenâb-ı Hakk malın muhafazasına dikkat edilsin diye, hırsızın elinin kesilmesini emretmiştir. </p>
				<p class="Normal-10">Görüldüğü üzere; Kur’ân’ın verdiği ceza son derece yerinde ve toplumun huzurunu sağlamada oldukça etkilidir. Aynı zamanda bir problemi kökünden halleden bir özelliğe sahiptir. Bu kuralların geçerli olduğu dönemlerde Müslümanların yaşadıkları yerlere baktığımızda, bunun doğruluğunu açıkça görmemiz mümkündür. Kur’ân’ın diğer bütün prensiplerini buna kıyas edebiliriz. </p>
				<p class="Ara-baslik-2-9" id="toc_marker-12-2" xml:lang="tr-TR">KUR’ÂN-I KERÎM’E GÖRE BAZI DURUMLARDA HANIMLARIN <br/>MİRASTA ERKEKLERİN YARISINI ALMASI</p>
				<p class="Normal-10">Cahiliye dönemi Arap toplumunda, kadınlar miras alamıyordu. Hatta kadınlar, bir eşya gibi ölünün mirasçılarına intikal ediyordu. Sadece eli silâh tutan, vatanı muhafaza eden büyük erkekler mirasçı olurdu. Ölenin malı, en yakınlarından erkek olup harp edebilecek yaşta bulunanlara düşerdi. Bununla beraber Medine’deki uygulamada da, sadece büluğ çağına ermiş erkekler babalarının mirasçısı olabiliyor; küçük kız ve erkek kardeşleri, hatta anneleri mirasçı olamıyordu. Bundan dolayıdır ki; “Allah size, çocuklarınızın miras taksimi hususunda erkeklerin paylarının, kızların alacağı payın iki katı olmasını emretmektedir.” <span class="parantez-10" style="font-size:0.73em;" xml:lang="tr-TR">(Nisâ, 4/11)</span> âyeti inince bu hüküm, müşriklerin hoşuna gitmemiş ve şöyle demişlerdir: “Kadına dörtte bir, ya da sekizde bir, kız çocuğa yarım ve küçük çocuğa da mirastan pay veriliyor. Oysa onlar ne ata binebiliyor, ne de düşmanla savaşabiliyor. Küçük çocuğa da miras veriliyor, oysa çocuk hiçbir işe yaramıyor.” Bu bakış açısından açıkça şu anlaşılmaktadır ki, o gün insanın değeri iktisadî hayata katkısıyla ölçülüyordu. </p>
				<p class="Normal-10">Bu mantık; Allah’ın farz kıldığı, adalet ve binbir hikmetlerle yaptığı paylaştırmaya karşı, bir kısım kimselerin kalplerinde hâlâ varlığını sürdüren Arap cahiliyesinin mantığı idi. Bu âyetin nüzul sebebi de yine cahiliyedeki kadın ve kız çocuklarının bu durumunu açıkça ortaya koymaktadır. Uhud Harbi’nde şehit düşen Sa’d b. Rebi’nin <span class="parantez-10" style="font-size:0.73em;" xml:lang="tr-TR">(r.a.)</span> zevcesi, iki kızıyla birlikte Resulullah’ın <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span> huzuruna gelmiş ve şöyle demiştir: </p>
				<p class="Normal-10">“Ya Resûlallah! Şunlar Sa’d’ın kızlarıdır. Babaları Uhud Harbi’nde şehit edildi. Şimdi ise amcaları mallarını almış, kendilerine bir şey bırakmamıştır. Hâlbuki bu kızcağızlar, malsız evlenemeyeceklerdir.” </p>
				<p class="Normal-10">Allah Resûlü <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span> kadının bu şikâyetini dinledi ve “Allah bu mesele hakkında hükmünü bildirecektir.” buyurdu. Bunun üzerine miras âyeti nazil oldu.<span class="dipnot-referans-7" style="font-size:1em;" xml:lang="en-US"><a class="footnote-link" href="#footnote-228-1" id="footnote-228-1-backlink">1</a></span></p>
				<p class="Normal-10">İşte İslâm, kadını ve çocukları mirastan mahrum bırakma gibi bir mağduriyetten kurtarmış, ona da erkekle birlikte sosyal ve hukukî bir şahsiyet bahşetmiştir. Dolayısı ile bugün, kadın haklarını savunduklarını iddia eden istismarcıların, “İslâm kadına yarım hisse veriyor.” diye İslam’ı tenkit edecekleri yerde, böyle bir içtimaî yapıda büyük bir inkılâpla kadına miras hakkı veren İslâm’ın hakkaniyetini ve üstünlüğünü kabul ve takdir etmeleri gerekir. Öyle ki Kur’ân-ı Kerîm bu hükmüyle sadece yaşça büyük ve küçük oğullar arasındaki adaletsizliği ortadan kaldırmakla kalmamış, aynı zamanda ana, kız çocuk, kız kardeş, büyük anne, kız torun gibi kadın akrabalara da, ayrı ayrı zikrederek mirastan pay vermiştir. </p>
				<p class="Normal-10">İslâm’da kadının mirasta erkek gibi hak sahibi olduğu ortadadır. İtirazlar ise; niçin kadına erkeğin yarısı kadar hisse verildiği konusundadır. Öncelikle şu hususu belirtelim ki, İslâm’da kadına, mirasta erkeğin payının yarısı kadar hisse verilmesinin emredildiği şeklindeki genelleme, mevzuyla ilgili âyetlerin maksatlı olarak bir bütün hâlinde değerlendirilmemesinden kaynaklanmaktadır. Bu âyetler önyargıdan uzak bir şekilde, dikkatlice incelendiğinde bu iddianın gerçekle bağdaşmadığı açıkça görülecektir. Zira; </p>
				<p class="Normal-10"><span class="G--l--1">1.</span> Mirastan kadına erkeğin yarısı kadar hisse verilmesi, kadının mirasçı olarak sahip olabileceği bütün durumlar için değil, sadece kadının aynı ana-babanın çocuğu olarak erkek kardeşiyle birlikte mirasçı olması durumunda söz konusudur: “Allah size çocuklarınızın miras taksimi hususunda, erkeklerin paylarının, kızların iki katı olmasını emretmektedir. Eğer bütün çocuklar kız olup ve ikiden fazla iseler, bunların payı, ölenin bıraktığı malın üçte ikisidir. Eğer mirasçı olarak bir tek kız ise, mirasın yarısı onundur.”<span class="parantez-10" style="font-size:0.73em;" xml:lang="tr-TR">(Nisâ, 4/11)</span>. </p>
				<p class="Normal-10">Binaenaleyh kadına, erkeğin mirastaki hisselerinin yarısının verilmesinin, her durumda geçerli, umumî bir kural olmadığı açıktır. Bu sebeple kadına, erkeğin yarısı kadar pay verilmesinin mirasçı olarak kadının konumu ne olursa olsun, tek bir hüküm olduğunu iddia etmek, yukarıda zikredilen âyeti saptırmaktan başka bir anlama gelmemektedir. </p>
				<p class="Normal-10">Ayette de açıkça görüldüğü gibi, kadının mirastaki payının durumu, sadece iddia edildiği gibi erkeğin yarı hissesi değildir. Ölenin sadece kız çocukları varsa ve sayıları da ikiden fazla ise, o zaman mirasın 2/3’ü onların olur. Şayet ölenin mirasçısı bir tane kız çocuğu ise, o zaman mirasın yarısını almaya hak kazanır. <span class="parantez-10" style="font-size:0.73em;" xml:lang="tr-TR">(Nisâ, 4/11)</span>.</p>
				<p class="Normal-10"><span class="G--l--1">2.</span> Yine annebabanın çocuğu vefat eder de miras bırakırsa, ölenin çocukları da varsa, o takdirde ana babadan her birine mirastan 1/6 hisse verilir. Eğer ölenin çocuğu yok, ana-baba da ona mirasçı olmuş ise, annesine 1/3 hisse düşer. Eğer ölenin kardeşleri varsa, annesine 1/6 hisse düşer. <span class="parantez-10" style="font-size:0.73em;" xml:lang="tr-TR">(Nisâ, 4/11)</span></p>
				<p class="Normal-10"><span class="G--l--1">3.</span> Koca, çocuk bırakmadan ölmüşse hanımı mirasın 1/4’ünü alır. Eğer ölen kocanın kız veya erkek bir veya daha fazla, o hanımdan veya başka bir hanımından çocukları varsa, ya da öz erkek çocuğunun erkek çocukları varsa, hanımı 1/8 alır. “Eğer siz çocuk bırakmadan ölürseniz, geriye bıraktığınız mirasın 1/4’ü hanımlarınızındır. Eğer çocuklarınız varsa, bıraktığınız mirasın 1/8’i hanımlarınızındır...” <span class="parantez-10" style="font-size:0.73em;" xml:lang="tr-TR">(Nisâ, 4/12)</span>. âyeti bunu ifade eder.</p>
				<p class="Normal-10">Görüldüğü gibi mirasta kadının payının her zaman erkeğin payının yarısı olduğu iddiası doğru değildir. Paylar, kadının mirasta ortak bulunduğu şahıslara göre değişiklik göstermektedir. </p>
				<p class="Ara-baslik-3-4" id="toc_marker-12-2-1" xml:lang="tr-TR">N<span class="textbrownboldic">için Erkeğe İki, Kadına Bir Hisse?</span></p>
				<p class="Normal-10">Kur’ân’a göre kadının, sadece erkek kardeşiyle beraber mirasçı olduğunda yarım hisse alması, sathî bir nazarla bakıldığında eşitsizlik ve haksızlık gibi gözükse bile, gerçekte bu taksim tam bir adalettir. Adalet bir yana, sadece insaf ve hakkaniyet prensipleri ışığında bile mesele ele alınırsa bu taksimin isabetliliği görülecektir. Şöyle ki:</p>
				<p class="Normal-10"><span class="G--l--1">1.</span> İslâm’da miras, şahısların ihtiyaç ve mes’uliyetine göre taksime tâbi tutulmuştur. Anne, eş, kız çocuk veya kız kardeşin geçimi, kendisine ait olmayıp; oğul, koca, baba veya erkek kardeşin sorumluluğundadır. Kadın çoğunlukla kendisi dışında başkalarının geçimini sağlamakla da mükellef değildir. Erkek ise bütün durumlarda eşinin, kızının, annesinin veya kız kardeşinin geçimini sağlamakla mükelleftir. Erkek, ailesinin resmî hamisidir ve bütün maiyetinden sorumludur. Bu sebepledir ki, “Nimet, mes’uliyete göredir.” kaidesine uygun olarak, eşinin, kızlarının, annesinin ve gerektiğinde kız kardeşinin nafakasını sağlamakla mes’ul olan erkeğe, böyle bir sorumluluğu olmayan kadının payının iki misli pay verilmiştir.</p>
				<p class="Normal-10"><span class="G--l--1">2.</span> Kadın kendi mal varlığında istediği gibi tasarruf hakkına sahiptir. Kadın zengin olsa bile, ailenin harcamalarına katılma mecburiyeti yoktur. Bu açıdan değerlendirdiğimizde de, kadın ile erkeğe eşit pay verildiğinde, hisseleri aynı olduğu hâlde, erkek ailenin geçimini sağladığı, kadının ise böyle bir mes’uliyeti olmadığı için denge erkek aleyhinde bozulmuş olacaktır ki, bu erkeğe haksızlık edilmesi demektir. Bediüzzaman Said Nursi de bu mevzuyla ilgili şu değerlendirmeyi yapmaktadır. “.... erkeğe iki kadın payı vardır..” âyetinde, Kur’ân’ın hükmü, mahz-ı adalet olduğu gibi, ayn-ı merhamettir. Evet, adalettir, çünkü, ekseriyet-i mutlaka itibarıyla bir erkek bir kadın alır, nafakasını taahhüt eder. Bir kadın ise bir kocaya varır, nafakasını ona yükler, mirastaki noksanını telâfi eder.”</p>
				<p class="Normal-10"><span class="G--l--1">3.</span> Kadın eğer bekâr ise, bakmakla mükellef olduğu kimse olmayan tek başına bir insandır. Evlendiği zaman ise, bahsettiğimiz gibi kendisinin ve çocuklarının nafakasını temin tamamen kocanın vazifesidir. Kadının hiçbir nafaka sorumluluğu yoktur. Üstelik kadın bir de kocasından mehir alacak ve örfe göre, altın ev eşyası, para vs. birçok hediyeye de sahip alacaktır. Kadın sahip olduğu malı, nafaka kocaya ait olduğu için harcamayabilir. İsterse onu işleterek artırabilir. Erkek kardeş ise babadan aldığı mirası, evlilik masraflarına, mehre ve ailesinin nafakasına harcamakla bitirecektir. Kaldı ki bekâr kız kardeş, babasından aldığı mirasla geçinemiyorsa, erkek ona yardım etme mecburiyetindedir. Dolayısıyla bu açıdan da meseleyi ele alıp değerlendirdiğimizde erkeğe bir, kadına yarım hisse gerçek adalettir. Burada dikkat edilirse, İslâm, kadınların sosyal açıdan karşılıklı bağlı, ekonomik açıdan ise bağımsız olduğu bir yapı öngörmektedir. İslâm’ın, aile fertleri arasında karşılıklı sevgi, saygı, hoşgörü ve anlayış üzerindeki tahşidatını anlamak için bu önemlidir. Fakat ekonomik bağımsızlığın fazileti ne kadar büyük olursa olsun, bu, hiçbir zaman kadınların kendi kendilerini geçindirmek zorunda kalması ve tamamen aile dışında kendi başına buyruk yaşayabileceği anlamına gelmez. Ailenin ekonomik sorumluluğu ve sosyal refahı daima erkeklerin omuzlarındadır. Aslında kadınlara tanınan bu ayrıcalıklı konum, yüce dinimizin onlara verdiği değeri göstermektedir. </p>
				<p class="Normal-10"><span class="G--l--1">4.</span> Erkek kardeş, herhangi bir zorlama olmadan, miras taksiminde kız kardeşine isterse, kendine düşen pay kadar veya daha fazla verebilir. Bu hibe veya hediye olur. Kimse buna mâni olamaz. </p>
				<p class="Normal-10"><span class="G--l--1">5.</span> Meselenin bir de psikolojik yönü vardır. İslâm, tek bir zamana, tek bir döneme ve tek bir ülkeye ya da millete ait değildir. O, hükümlerinde bütün zamanları, bütün toplumları ve temel insan psikolojisini dikkate alır. Hemen hemen bütün toplumlarda asırlardır görülen ve bugün de devam eden bir vakıa olarak, kız çocuklarına genellikle evin malını yabancıya götüren kişi olarak bakılır. Halbûki o, evlense, ayrı bir yuva kurup çocuk sahibi olsa bile, yine anne–babasının, erkek kardeşlerinin merhametine, şefkatine ve himayesine, erkekten daha çok muhtaçtır. Ailesinden göreceği şefkat ve merhamet, onun alacağı maldan çok daha değerlidir. Hâl böyle iken, miras taksiminde ise kız ve erkeğe eşit hisse vermek, bu şefkat ve merhamete zarar verebilir. Meseleye bu açıdan yaklaşan Bediüzzaman hazretleri, bu hususla ilgili şunları söylemektedir: “...Hem merhamettir. Çünkü o zaife kız, pederinden şefkate ve kardeşinden merhamete muhtaçtır. Kur’ân’ın hükmüne göre o kız, pederinden endişesiz bir şefkat görür. Pederi ona ‘Benim servetimin yarısının yabanilerin ellerine geçmesine sebep olacak zararlı bir çocuk’ nazarıyla endişe edip bakmaz. O şefkate, endişe ve hiddet karışmaz. Hem kardeşinden rekabetsiz, hasetsiz bir merhamet ve himaye görür. Kardeşi ona ‘Hanedanımızın yarısını bozacak ve malımızın mühim bir kısmını başkalarının eline verecek bir rakip’ nazariyle bakmaz. O merhamete ve himayeye bir kin, bir kırgınlık katmaz. Şu hâlde o fıtraten nazik, nazenin ve hilkaten zaife ve nahife kız, sûreten az bir şey kaybeder fakat ona bedel, akrabalarının şefkatinden, merhametinden tükenmez bir servet kazanır. Yoksa rahmet-i Hak’tan ziyade merhamet edeceğiz diye, hakkından fazla ona hak vermek, ona merhamet değil, şiddetli bir zulümdür. Belki cahiliye döneminde acımasız bir kıskançlığa binaen kızlarını sağ olarak defnetmek gibi, gaddarane bir zulmü andıracak bu zamanın vahşi hırsı, merhametsiz bir kötülüğe yol açmak ihtimali vardır. Bunun gibi bütün ahkâm-ı Kur’âniye, “Biz seni alemlere rahmet olarak gönderdik.” <span class="parantez-10" style="font-size:0.73em;" xml:lang="tr-TR">(Enbiyâ, 21/107)</span> fermanını tasdik ediyorlar.”<span class="dipnot-referans-7" style="font-size:1em;" xml:lang="en-US"><a class="footnote-link" href="#footnote-228-2" id="footnote-228-2-backlink">2</a></span></p>
				<p class="Normal-10">İşte Bediüzzaman Said Nursî hazretleri bu değerlendirmeleriyle konuya farklı bir derinlik kazandırmaktadır. Günümüzde, erkek ve kadın, mirasta eşit hak aldıkları için, birçok kız kardeşle erkek kardeşin araları açılmaktadır. Erkek kardeş, kız kardeşinin, babasının servetinin yarısını alıp başkalarına yedirmesine rıza gösterememektedir. Bu cahiliye düşüncesinden dolayı, ülkemizde erkek ve kız kardeşler arasında pek çok miras problemleri yaşanmaktadır. Günümüzde pek çok kimse kız kardeşine baskı yapıp mirastan herhangi bir pay almamasını veya vereceği az bir şeyle yetinmesini istemektedir. Çoğu zaman imzalar bu baskı altında atılmaktadır. Aile içi mahkemelerde kadınlar ikna edilmekte veya susturulmaktadır. Bazen de -medyadan takip ettiğimiz kadarıyla- miras kavgaları, bitmeyen kan davalarına dönüşebilmektedir. Hakk’ın taksimine teslim olmama ve hakkına rıza göstermeme, bir değil yüzlerce haksızlığa ve zulme sebebiyet vermektedir. </p>
				<p class="Normal-10">İşte saymaya çalıştığımız sebeplerden dolayıdır ki, erkeğe malî mesuliyetlerinin ağırlığına uygun olarak mirastan pay verilmiş, zengin ve fakir olma durumlarında bile, hiçbir malî yükümlülüğü bulunmayan, bununla birlikte kız, eş, ana ve dul kalma durumlarında bile sosyal güvenliği daima güvence altına alınmış, kadına da ona göre pay verilmiştir. Eğer hükümlerinde sonsuz hikmet sahibi Allah’ın bu hükmü adil değilse, yeryüzünde adalet yok demektir. </p>
				<p class="Normal-10">Sonuç olarak, Kur’ân’da aile hukukunun devamı olarak ele alınan miras hukuku, en detaylı anlatılan konulardan bir tanesidir. Günümüzün aktüel mevzularından olan kadının mirastaki eşitliği meselesine, salt eşitlik açısından bakılması, bizce yanılgının temelini oluşturmaktadır. Çünkü Kur’ân’da kadının farklı durumlardaki payları farklı değerlendirilmektedir. Bir eş, bir ana, tek veya birkaç kardeş bir arada olma durumuna göre farklı kategorilerde ele alınmaktadır. Her konuda olduğu gibi bu noktada da mutlak eşitliği savunanlar, bu mevzuda sayılan temel esasları görmemezlikten gelmektedirler. Dolayısıyla bazı durumlarda mirastan kadına, erkeğin hissesinin yarısı kadar pay verilmesinin, erkeği kadından üstün tutma düşüncesiyle hiçbir ilişkisi yoktur. Öyle olsaydı, mirasta payları daha fazla olan çocukların, insanî değer yönüyle babalarından daha üstün olduklarını söylemek gerekirdi. Bu da, çok gülünç bir iddia olurdu. Bilâkis bu taksimat, kadın ile erkeğin sorumluluklarıyla doğru orantılı olarak, rızkın dengeli dağılımı ve hem ailede hem de sosyal hayatta sevginin-adaletin sağlanması gayesine yöneliktir. </p>
				<p class="Normal-10">Ayrıca burada ihtiyacın ve kadın-erkek arasında mes’uliyetin belirleyici olması, henüz hayata yeni başlayan, ömrü boyunca birçok malî güçlüklerle karşılaşacak, çoğu kez zayıf nesillerin mala ihtiyaçlarından dolayı, çocuklara ebeveynden veya erkeğe kadından daha fazla hisse ayrılması, en küçük sosyal birim olan aile çevresinde insanî ölçüler içinde yaşamayı temine matuftur. Aynı zamanda bu, orta sınıflaşmaya doğru atılan adımların da işaretleridir.<span class="dipnot-referans-7" style="font-size:1em;" xml:lang="en-US"><a class="footnote-link" href="#footnote-228-3" id="footnote-228-3-backlink">3</a></span></p>
				<p class="Ara-baslik-2-9" id="toc_marker-12-3" xml:lang="tr-TR">KUR’ÂN’DAKİ HER ŞEYE İNANMAK ŞART MIDIR?</p>
				<p class="Normal-10">Kur’ân’ın haber verdiği şeyler, her şeyi yaratan Cenab-ı Hakk katından olduğu için doğrudur. Bu doğruların hepsinin kabul edilmesi gerekir. Kur’ân’daki bazı şeylerin kabul edilip bazılarının kabul edilmemesi söz konusu değildir. Nasıl insanlar herhangi bir kurum ya da devlete gitmek istedikleri zaman, o kurum ya da devletin koyduğu kuralların tümüne uymakla mükelleftirler. Dilediklerini kabul etmeme seçenekleri yoktur. Zaten böyle bir şey geçerli olsa ortada ne devlet kuralı ne de bir kurumun prensipleri kalır. Önüne gelen, istediğini alır, istediğini atar; tam bir kargaşa ortamı meydana gelir. Kur’ân’ın âyetleri de bunun gibidir. Her önüne gelen kendine göre birini ya da bir kısmını kabul etse, değişik gerekçelerle bir kısmını kabul etmese, ortada din diye bir şey kalmaz. Nitekim Kur’ân’ın bir kısmını alıp bir kısmını kabul etmeyenler şu sert uyarıyla uyarılmışlardır: </p>
				<p class="Normal-10">“Ne o, Kitabın bir kısmına inanıp bir kısmını red mi ediyorsunuz? İçinizden böyle yapanların elde edeceği netice, dünya hayatında rüsvalıktan başka bir şey değildir. Kıyamet günü ise en şiddetli azaba itilirler. Allah yaptıklarınızdan habersiz değildir.” <span class="parantez-10" style="font-size:0.73em;" xml:lang="tr-TR">(Bakara, 2/85)</span></p>
				<p class="Ara-baslik-2-9" id="toc_marker-12-4" xml:lang="tr-TR">KUR’ÂN’DA İNSAN HÜRRİYETİ</p>
				<p class="Normal-10">Kur’ân-ı Kerîm insan iradesine ve hürriyetine son derece büyük bir önem vermiştir. İnsanları da sahip oldukları irade ve hürriyet ölçüsünde mesul tutmuştur. İradesi ve hürriyeti olmayan, mükellef değildir. Savaşa bile, bir anlamda insanların hürriyetlerine engeller konulduğundan izin verilmiştir. Bazı ibadetlerin ancak hürriyet olunca yerine getirilmesi istenmiştir. Ancak hürriyet insanın her şeyi yapması demek değildir. Bu, insan dışındaki varlıkların özelliğidir. </p>
				<p class="Normal-10">Kur’ân-ı Kerîm’deki bazı emir ve yasaklara bakarak böyle bir sonuca varmak yanlıştır. Zira Allah’ın yarattığı bütün şeylerde asıl olan, helal ve mübah oluştur. Nitekim Kur’ân’ın şu açık âyetleri bunun böyle olduğunun delilidir: “O’dur ki yeryüzünde bulunan her şeyi sizin için yarattı...” <span class="parantez-10" style="font-size:0.73em;" xml:lang="tr-TR">(Bakara, 2/29)</span>; “Hem göklerde ve yerde ne varsa, hepsini Kendi tarafından bir lütuf olarak sizin hizmetinize veren de O’dur. Elbette bunda düşünecek kimseler için ibretler vardır.” <span class="parantez-10" style="font-size:0.73em;" xml:lang="tr-TR">(Câsiye, 45/13)</span>; “Görmüyor musunuz ki Allah göklerde ve yerde olan şeyleri sizin hizmetinize vermiş. Görünen görünmeyen bunca nimete sizi garketmiş? Yine de, öyle insanlar var ki hiçbir bilgiye, yol gösterici bir rehbere veya aydınlatıcı bir kitaba dayanmaksızın Allah hakkında tartışıp durur.” <span class="parantez-10" style="font-size:0.73em;" xml:lang="tr-TR">(Lokman, 31/20)</span>. </p>
				<p class="Normal-10">Demek ki her güzel ve hayırlı şey insanın emrine sunulmuştur. Ancak birtakım şeyler de yasaklanmıştır. Bu yasaklara ve insana yapması emredilen işlere baktığımızda, bunların tamamının insanın hayır ve iyiliği için olduğunu görürüz. Allah Teâlâ kullarına merhametinden dolayıdır ki, onların menfaat ve maslahatı için bazı helal ve haram ilkeleri koymuştur. Yüce Rabbimiz iyi ve güzelden başka hiçbir şeyi helal, kötü ve çirkin olandan başkasını da yasak kılmamıştır. Hatta çoğu yerde yasaklanan veya emredilen ilkelerdeki sebepler de belirtilerek insanların bunların hikmetini anlamasına kapı açılmıştır. Mesela içki yasağının belirtildiği âyette: “Ey iman edenler! Şarap, kumar, putlara kurban kesilen sunaklar, fal okları, şeytana ait murdar işlerden başka bir şey değildir. Bunlardan geri durun ki felah bulasınız! Şarap ve kumarla şeytanın yapmak istediği tek şey, sizin aranıza düşmanlık ve kin salmak, sizi Allah’ı zikretmekten ve namazdan alıkoymaktır. Artık bu habis şeylerden vazgeçtiniz değil mi?” <span class="parantez-10" style="font-size:0.73em;" xml:lang="tr-TR">(Mâide, 5/90-91)</span></p>
				<p class="Normal-10">Aslında helal kılınan şeylerin yanında yasaklanan şeylerin son derece sınırlı olduğunu görürüz. Yasaklar hem sınırlı hem de fazla sayıda alternatifleri olan şeylerdir. Mesela faiz yasaklanırken, bunun yanında bir sürü başka kazanç yolu helal kılınmış, hatta teşvik edilmiştir. Zina yasaklanırken, evlilik yoluyla birliktelik teşvik edilmiştir. İçki yasaklanmışken bunun yanında bir sürü içecek helal kılınmıştır. Yiyeceklerden birkaç zararlı şey yasaklanmışken, sayılamayacak kadar nimet insanın emrine sunulmuştur. </p>
				<p class="Normal-10">Kur’ân-ı Kerîm’de, bir şeyin helal ya da haram kılınması sebepsiz değildir. Temiz ve faydalı olanlar helal kılınmış, pis ve zararlı olanlar da haram kılınmıştır. Helal veya haram kılma, insanları sıkıntıya sokmak ve cezalandırmak için değildir. Aksine Cenâb-ı Hakk’ın gönderdiği din, sevgi ve rahmet üzerine kurulmuştur. Allah Teâlâ yasakları, insanları sıkıntıya sokmak için değil, aksine onları sıkıntıya düşmekten kurtarmak için koymuştur. Zira insanların bütün yasakları çiğnemelerinden ya da bütününü tamamen yerine getirmelerinden Cenab-ı Hakk’a herhangi bir zarar veya fayda yoktur. Aksine zarar da fayda da kullaradır. </p>
				<p class="Normal-10">Bu anlamda Cenab-ı Hakk Kur’ân-ı Kerîm’de insanları zararlardan kurtarmak için bazı emir ve yasaklar koymuştur. Ancak bunların kullara yönelik, bildiğimiz bilemediğimiz bu dünyaya ve ahirete yönelik sayısız hikmetleri vardır. Örneğin “Mümin erkeklere bakışlarını kısmalarını ve edep yerlerini açmaktan ve zinadan korumalarını söyle...” <span class="parantez-10" style="font-size:0.73em;" xml:lang="tr-TR">(Nur, 24/30)</span> “Mümin kadınlara da bakışlarını kısmalarını ve edep yerlerini günahtan korumalarını söyle..” <span class="parantez-10" style="font-size:0.73em;" xml:lang="tr-TR">(Nur, 24/31)</span></p>
				<p class="Normal-10">Hikmetini düşünmeye gayret etmeksizin, âyetin sadece dış yönüne bakarsak, sebepsiz bir şekilde orada bizim için sanki bir sınırlamanın söz konusu olduğu vehmine kapılabiliriz. Nasıl olur da Yüce Rabbimiz, bizim için gözler ve manzaralar yaratır da, sonra arkasından: “Bakmayınız!” der? Nasıl olur da, bizim için güzellikler yaratır da, sonra da: “Gözlerinizi kapatın!” der?</p>
				<p class="Normal-10">Şayet yukarıda meallerini verdiğimiz âyetleri iyice düşünürsek, verilen bakmama emrinin, aslında son derece rahmet ve lütuf içerdiğini görürüz. Çünkü bu emir, insanı kölelikten ve zincirlerden kurtarmak için olup asla ona baskı uygulama ve onu sıkıntıya sokmak için değildir. Bakış, insanı ilgi ve alâkaya götüren bir vesiledir. İlgi ve alâka ise hapis demektir. Göz, güzel bir yüze baktığında, hem kendisi orada hapsolur, hem de nefsini orada hapsetmiş olur. Yüce Yaratıcımız ise, bizim için hürriyeti ve kölelikten kurtulmayı istemektedir. Kölelikten kurtulmak ise, ancak bakışları maddî güzelliklerden sıyrılıp yaratıcısına teveccüh ettiği zaman gerçekleşir. Bu gerçekleştiğinde de, Allah’a yaklaşır ve O’nunla her an beraber olmuş oluruz ki, işte gerçek hürriyet de zaten budur. </p>
				<p class="Normal-10">Meselenin bir diğer yönü de Cenâb-ı Hakk’ın, dünyadaki bazı cazip şeyleri bizi imtihan etmek için yaratmış olmasıdır. Acaba biz, tertemiz fıtratımıza göre hareket edip de, zevk-i selimle en büyük güzellik olan Cemâlullah’a mı yöneleceğiz, yoksa küçük güzellikler karşısında takılıp kalıp, ona yapışıp, kendimizi orada hapsedip, bununla zevkimizin bozulmasına ve fıtratımızın dejenere olmasına mı neden olacağız? Burada asıl mesele, sadece güzel bir yüze bakıp bakmama meselesi değildir. Mesele şudur: Bir bakışın arkasından, çok geçmeden başka arzular gelir. Sonra şehvet... Sonra bu şehvetin açlığını gidermeye çalışma, sonra o kadına veya o cazip gelen şeye sahip olma arzuları ortaya çıkar.İşte o zaman bütün bu arzular, aklı baştan çıkartır; dolayısıyla insan, hedefini kaybeder, yönünü şaşırır ve kendisini dağıtır. Hedefini, o kendisini cezbeden şeye ulaşmaya kilitler; böylelikle de gitmesi gereken asıl hedef ve gayeyi unutmuş olur. Böyle bir insan, hürriyetini kaybetmiş, başka arzu ve isteklerin kulu-kölesi haline gelmiştir. </p>
				<p class="Normal-10">Böyle bir baş aşağı durumuna geçmiş birinin âkıbeti, ya yüzüne indirilen bir tokatla ya da ahlâk masası polislerinin huzurunda son bulur.  </p>
				<p class="Normal-10">Demek ki böyle bir bakışın yasaklanmasındaki hikmet, gayet açıktır. Zevk-i selim sahibi insanın vicdanı da, zaten bakışların belli bir yere yoğunlaştırılmasından rahatsız olur ve sıkılır. Çünkü böyle bir şey zararlıdır. Bunun içindir ki, Kur’ân, mümin kadına, şehvetleri tahrik etmemesi ve başkalarını kendisine çekme durumundan uzaklaşması için giyimine daha bir dikkat etmesini emretmiştir. </p>
				<p class="Normal-10">İşte burada haram kılma meselesinin özüne gelmiş olduk. Haram kılma, yasaklanan şey zararlı olduğundandır. Cenâb-ı Hakk, dinini, sevgi ve rahmet üzerine kurmuş olup onu başkalarına baskı ve istibdat için göndermemiştir. Bütün bunlar göstermektedir ki; zarardan kaçınmak için, gözleri haramdan sakındırmak mutlaka gereklidir. Yine onun kötü sonucundan kaçınmak, bünyemizdeki mevcut zaafımızdan korunmak için de gerekli bir davranıştır. </p>
				<p class="Normal-10">İbadet, bir diriliş ve hakiki nurdan yardım talep etmek demektir. Allah Teâlâ ibadeti emretmiştir. Çünkü O bilmektedir ki, bizim hayatımız ancak onunla mümkündür. O bize ibadeti, zorbalık, cebir ve yalnızca birer emir ve gereklilik olarak farz kılmamıştır. Allah, birtakım zararlarından ötürü, içki ve ona benzer sarhoş edici ve akla zarar verici şeyleri yasaklamıştır. Kumarı da, vermiş olduğu zarar, insanlar arasına ekmiş olduğu düşmanlık ve kinden dolayı yasaklamıştır. Zinayı da yasaklamıştır. Çünkü o, neseplerin birbirine karıştığı bir kargaşa ortamı meydana getirmektedir. O, nefsin, hevânın ve şehvetin, saçma arzularına boyun eğme demektir. Evlenmeyi ise, serbest bırakmıştır. Zira o, düzen, intizam, mes’uliyet ve gönül huzurundan ibarettir. </p>
				<p class="Normal-10">Domuz eti yasaklanmıştır. Bizler şu anda biliyoruz ki, domuz, grip ve bağırsak kurdu mikropları taşımaktadır. Onda, proteinlerin en ağır ve hazmı mümkün olmayan çeşitleri bulunmaktadır. Bunun dışında örneğin tavuk, deve, at, tavşan ve ceylan gibi yeşillik yiyen hayvanlara bakacak olursak, bunlarının hepsinin yumuşak huylu ve hassas olduğunu görürüz. Şahinler, kediler, tilkiler, kurtlar, sırtlanlar ve kaplanlar gibi et yiyen hayvanlara da baktığımızda, bunların hepsindeki ortak özellik, kabalık, vahşilik ve aç gözlülüktür. </p>
				<p class="Normal-10">Şüphesiz burada, yemekte olduğu gibi, etoburluktaki israfla, özellikle ruhî hasletlerin gelişmesi arasında, kızmak, şiddetli ve kasavetli olmak gibi bağlar vardır. Zira domuz eti, etlerin en sertidir. Terkip bakımından hayvanî proteinlerin en kompleks olanıdır. Bunun için de onun zararı, diğer hayvan etlerinden daha fazladır. Allah her şeyi bilendir. Bizim bilgimize gelince, çok sınırlıdır. O’nun ilmi, küllî olup her şeyi kuşatmıştır. Dolayısıyla O, sebepsiz olarak bir kanun koymaz. </p>
				<p class="Normal-10">Yine bu hakikatten dolayıdır ki, Allah Teâlâ hırsızlığı ve haksız yere adam öldürmeyi yasaklamıştır. “.. Kim katil olmayan ve yeryüzünde fesat çıkarmayan bir kişiyi öldürürse sanki bütün insanları öldürmüş gibi olur. Kim de bir adamın hayatını kurtarırsa sanki bütün insanların hayatını kurtarmış olur..” <span class="parantez-10" style="font-size:0.73em;" xml:lang="tr-TR">(Mâide, 5/32)</span> Çünkü hiçbir suçu olmaksızın, bir kimsenin başkasını öldürmesi, bütün insanları öldürmesi gibidir. Bunun için de Allah Teâlâ bir kişiyi öldürmeyi, bütün insanları öldürme olarak kabul etmiştir. </p>
				<p class="Normal-10">Yine intihar da yasaklanmıştır: “.. Ve nefislerinizi de öldürmeyin. Şüphesiz Allah, size karşı çok merhametlidir. Kim düşmanlık ve zulüm ile bunu yaparsa bilsin ki onu Cehenneme sokacağız..” <span class="parantez-10" style="font-size:0.73em;" xml:lang="tr-TR">(Nisâ, 4/29-30)</span> Çünkü intihar, Allah’a karşı son derece büyük bir sû-i zan, O’nun yarattıklarını yok etme ve âhiretini unutmak demektir ki, bu da insanın, kendisi için yapmış olduğu büyük bir zulümdür. </p>
				<p class="Normal-10">Zina, bir alışkanlık haline gelince, insanı zillete düşürüp derin bir tefessühe götüren bir huy ve karakter haline gelir. Şahsiyet kaybolur. Ceset bir tarafa, kalp bir tarafa ayrılır. Ruh da başka bir tarafta gider. Böylece fıtrat tamamen alabora olur. İşte bu da zararların en büyüğüdür. Bundan dolayıdır ki -istatistiklere göre- son derece serbestlik olmasına, hiçbir yasak bulunmamasına rağmen cinnet ve intiharların en yüksek olduğu yerler, İsveç, Rusya gibi ülkelerdir. Bunun sebebi de, her şeyi helal gören insanın, ruhunun derinliklerinden tamamen kopması ve böylece içindeki mutluluğu ebediyyen kaybetmesidir. İşte bundan ötürüdür ki dinî kurallar, Allah’ın istemesiyle insanlara sadece baskı olsun diye değil ancak ve ancak sevgi, rahmet sebebiyledir. </p>
				<p class="Normal-10">İşte din budur ve onun ruhu bundan ibarettir. Allah, güzellikleri helal kılmış; çirkin şeyleri de yasaklamıştır. Fıtratlarımızı temizleyip ilk olduğu hale getirsek, hiçbir sıkıntı, zorluk ve gayret sarfetmeden, Allah Teâlâ’nın bizler için seçtiği şeyleri, biz de severiz. Böylece de mü’minin kalbiyle; Allah, Allah’ın dini ve kişinin özel duyguları ve aklıyla arzuladığı şeyler arasında, hiçbir çelişki olmaz. İşte o zaman, kişinin kendine istediği şeyler, zaten Allah’ın istediği şeyler olmuş olur. Yine kişinin kendisi için temenni ettiği şeyler de, Allah’ın temenni ettiği şeyler olur. </p>
				<p class="Ara-baslik-2-9" id="toc_marker-12-5" xml:lang="tr-TR">KUR’ÂN-I KERÎM EVRENSELLİĞİ</p>
				<p class="Normal-10">Âlemşümûl, cihanşümûl, üniversal, tüm insanlığı ilgilendiren, dünya ölçüsünde, dünya çapında gibi anlamlara gelen evrenselliği; herhangi bir düşünce, fikir veya inancın, bütün zaman ve mekânlara şâmil olması ve herkese hitap etmesi şeklinde tarif edebiliriz. </p>
				<p class="Normal-10">Her fikrin, kendisinin evrensel olduğunu iddia etmesi, gayet tabiidir. Çünkü devam etmeleri ve kabul edilebilir olmaları, ancak evrensel olmalarıyla mümkündür. Ancak bu iddialarında ne kadar doğrudurlar? Gerçekten iddia ettikleri gibi, evrensel midirler? Konumuz olan Kur’ân’ın evrenselliği hususuna gelince, Kur’ân’ın evrenselliğinin temel niteliklerini şu şekilde sıralamak mümkündür: </p>
				<p class="Ara-baslik-3-4" id="toc_marker-12-5-1" xml:lang="tr-TR">1. Kaynağının İlâhî Olması</p>
				<p class="Normal-10">İnsanı Allah yaratmıştır. Onu en iyi tanıyan da yine O’dur. İnsanın ihtiyaçları, yaşantısı, hayatta karşılaşacağı birtakım güçlükler, bu güçlükleri aşma yolları vs. Yaratıcı tarafından belirtilmiştir. Başka bir kısım kimselerin kalkıp, “İnsanlar en iyi şu prensiplerle yönetilir.” demeleri, akl-ı selime uygun değildir. Kaynağı ilâhî olmayan, insanın mutluluğu ve huzuru için, ne kadar fikir, düşünce akımı ortaya çıkarsa çıksın, bunların evrensel olmaları mümkün değildir. Bunlar ancak belli bir süre ve yer için geçerli olsa da, kısa bir süre zarfında eskitilip yüzüne bakılmaz hâle gelmişlerdir. </p>
				<p class="Normal-10"> Hz. Muhammed’in <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span> insanlara tebliğ ettiği Kur’ân, ilâhî kaynaktan gelmektedir. O, bir başkasının sözü olmayıp bizzat Allah tarafından insanlara ulaştırılmaktadır. Hz. Muhammed <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span>, Kur’ân’ı herhangi bir talebenin hocasından bir metni öğrenmesi tarzında öğrenmiş, O’nun metnin hazırlanması konusunda en ufak bir hissesi olmamıştır. </p>
				<p class="Normal-10"> Evrenselliğin ilk ve en önemli şartlarından ilâhî kaynaklı olma ilkesini, bugün ancak Kur’ân taşımaktadır. Zaten Mûsevîlik, Îsevîlik, Budizm gibi dinler, şahıslara nispet edilerek adlandırıldıkları halde, Kur’ân’ın getirmiş olduğu prensipler hiç kimseye nispet edilmeyip Cenab-ı Hakk tarafından geldiği vurgulanmış ve adı da Muhammedîlik değil, İslâm olmuştur. </p>
				<p class="Ara-baslik-3-4" id="toc_marker-12-5-2" xml:lang="tr-TR">2. Kaynağının Sağlam Olması</p>
				<p class="Normal-10">Kaynağının sağlam olmasından maksadımız, kendisinin İlâhî kökenli olduğunu iddia eden bir sistemin, başlangıcından günümüze kadar, her türlü müdahaleden berî olmasıdır. Yani ortaya çıktığı zaman, kaynağının ilâhî olması yetmeyip bu özelliğini sonuna kadar koruması gerekmektedir. İnsanlık tarihi, Allah’ın görevlendirdiği elçilerle doludur. Bunlardan her biri, insanlığın mutluluğu adına çaba sarfetmişlerdir. Ancak hepsinin, istediği neticeye vardığı söylenemez. Bir kısmı, değil gelmiş olduğu coğrafyadaki kimseler, yakınlarındaki insanlar tarafından dahi tasdik edilmemiş; bazısının hayatına kasdedilmiş, bazısı da ancak kendisini küçük bir topluluğa dinletebilmiştir. Elbette buradaki hata, uyarmakla görevli peygamberin değil; karşısındaki inatçı topluluğundur. </p>
				<p class="Normal-10">Kaynağının sağlamlığı bakımından Kur’ân’a baktığımızda, Kur’ân hiçbir semavî kitaba nasip olmayan bir konuma sahiptir.<span class="dipnot-referans-7" style="font-size:1em;" xml:lang="en-US"><a class="footnote-link" href="#footnote-228-4" id="footnote-228-4-backlink">4</a></span> Evvela O, İlâhî korunma altındadır: “Kur’ân’ı biz indirdik biz.. Onun koruyucuları da biziz.” <span class="parantez-10" style="font-size:0.73em;" xml:lang="tr-TR">(Hicr, 15/9)</span> </p>
				<p class="Normal-10">“Elbette O, öyle eşsiz bir Kitaptır ki, batıl ona ne önünden, ne de ardından yol bulamaz (içine asılsız söz giremez), hikmet sahibi, çok övülen (Allah) katından indirilmiştir.” <span class="parantez-10" style="font-size:0.73em;" xml:lang="tr-TR">(Fussilet, 41/42)</span> “Eğer o, Allah’dan başkası tarafından olsaydı, elbette içinde birbirini tutmayan birçok şey bulurlardı.” <span class="parantez-10" style="font-size:0.73em;" xml:lang="tr-TR">(Nisâ, 4/82)</span> </p>
				<p class="Ara-baslik-3-4" id="toc_marker-12-5-3" xml:lang="tr-TR">3. Tebliğcinin Davasında Samimi Olması</p>
				<p class="Normal-10">Bir düşüncenin ya da bir dinin evrensel olması için, onu temsil eden şahsın evvela anlattığı şeyleri kendi hayatında yaşaması ve göstermesi gerekir. Tâ ki ikinci şahıslar, bu hayat tarzının yaşanılabilirliğine gönülden inansınlar ve ona sahip çıksınlar. İkincisi de; tebliğ ile mükellef kişinin, hayatta iken bu prensipler doğrultusunda, bir toplum meydana getirmeye muvaffak olması gerekmektedir. Böylece bu düşünce ya da dinin aynı zamanda bir toplum meydana getirecek ve idare edecek kapasitede olduğu anlaşılmış olsun. </p>
				<p class="Normal-10">Beşer tarihine göz attığımızda, pratik ile teorik gerçeklerin birbirinden tamamen uzak olduğunu görürüz. Pek çok defa değişik yerlerde, zaman zaman liderler ortaya çıkmış; insanları bazı prensipler etrafında toplamaya çalışmışlar; ancak her defasında ya benimsetmek istediği şeyleri kendileri yaşamamış; ya da yaşasalar bile bu doğrultuda bir toplum meydana getirememişlerdir. </p>
				<p class="Normal-10">Söylemek çok kolaydır. Ancak onları tatbik etmeye gelince o, başarılması çok zor bir iştir. Çok sayıda, kurtarıcı görüntüsünde şahsiyet ortaya çıkmıştır; yaldızlı laflar etmişlerdir; insanlar bir anda onlara kurtarıcı nazarıyla bakmıştır. Ancak kısa bir süre geçmeden ya bu şahsın anlattığı şeylerle uzaktan yakından ilgisinin olmadığı veyahut da söylediği doğrultuda bir toplum meydana getiremediği görülmüştür. Böylece hem bu kurtarıcı konumundaki şahıs, hem de fikirleri, tarihin yaprakları arasında eskiyip gitmiş ve unutulmaya yüz tutmuştur. </p>
				<p class="Normal-10">Bu yönlerden tarihe baktığımızda, yukarıda söylediğimiz şartların kendisinde toplandığı tek kişi vardır ki, O da Hz. Muhammed’dir <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span>. O, tebliğ etmeye çalıştığı evrensel Kur’ân ahkâmını en ince detaylarına kadar önce kendi hayatında tatbik etmiş; daha sonra da bu manadaki bir toplumu meydana getirmiştir. Yani sadece kendi hayatında yaşamakla kalmamış, aynı zamanda bu prensiplerin tamamen yaşandığı bir devlet örneğini de ortaya koymuştur. </p>
				<p class="Ara-baslik-3-4" id="toc_marker-12-5-4" xml:lang="tr-TR">4. Peygamberin Bütün Yönlerinin Tespiti</p>
				<p class="Normal-10">Bir dinin, bir düşüncenin evrensel olmasının şartlarından birisi de, o dini temsil eden şahsın (peygamberin), hayat hikâyesinin en teferruatlı ve sağlam bir şekilde bilinmesidir. Hayatı, ne zaman, nerede, nasıl, hangi şartlarda yaşadığı bilinmeyen insanların temsil ettiği düşüncenin evrensel olması düşünülemez. Çünkü insanların, bu tür kimselerden, hayatlarının bütün yönleriyle ilgili prensipler edinmeleri mümkün değildir. Hayatları tam olarak bilinmeyen bir kısım kimseler etrafında toplanılsa bile, bu toplanma kısa süreli olup sürekli olmayacaktır. Zira insanlarda, arkasından gittikleri şahısların, bütün yönleriyle hayatlarını öğrenme merakları vardır. Belli bir süre bu, bazı hikâyelerle oyalama şeklinde devam ettirilse bile, bu oyalama sürekli olmayacak, belli bir süre sonra her şey ortaya çıkacaktır. Bu açıdan tarihe baktığımızda, yukarıdaki özelliklere sahip tek şahsiyet vardır ki, o da Hz. Muhammed’dir <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span>. </p>
				<p class="Normal-10">Hayatının bütün yönlerinin tespiti bakımından, diğer peygamberler bu özelliğe sahip olmadığı gibi, diğer bir kısım şahsiyetler hiç değildir. Tarihe mâl olmuş hangi şahsiyeti ele alırsak alalım; pek çok yönlerinin kapalı kaldığına şahit oluruz. </p>
				<p class="Normal-10">Bu açıdan Resûlullah’ın hayatına bakacak olursak, hiç kimseye nasip olmayan bir durumun söz konusu olduğunu görürüz. Sözlerinden davranışlarına, ondan olaylar karşısındaki tutumlarına, ikrar ve sükûtlarına kadar, hatta özel hayatının en ince detaylarına kadar kaydedildiğini ve daha sonraki nesillere aktarıldığını görürüz. Onun hayatının inananlar tarafından kaydedilmesi ve takip edilmesi evvela Kur’ân tarafından emredilmektedir. Kur’ân’ın pek çok yerinde, Allah’a itaat anlatılırken, peygambere itaat de emredilmiş ve ikisi âdeta birbirinden ayrılmaz bir bütün gibi ele alınmıştır. Bu âyetlerde, Allah’ı sevmenin şartı, Hz. Peygamber’e itaate bağlanmış ve ondan yüz çevirme küfür alâmeti kabul edilmiştir. Ayrıca Allah’a ve Resûlü’ne itaat edenlerin, altından ırmakların aktığı cennetlere konulup orada ebedî kalacakları, itaat etmeyenlerin ise sonsuza dek cehennemde kalacakları, itaat edenlerin, cennette, peygamberler, sıddıklar, şehitler ve sâlihlerle beraber olacakları, peygamberin, kendisine itaatin dışında başka bir şey için gönderilmediği, aynı zamanda itaatin bir mü’minlik vasfı olduğu gibi hususlar da açık bir şekilde belirtilmiştir. İşte bu durum da, Hz. Peygamber’in bütün yönlerinin bilinmesi neticesine götürmüştür. </p>
				<p class="Normal-10">İkinci olarak; gerek Kur’ân’ın tefsiri gerekse Kur’ân’da belli edilmeyip Hz. Peygamber <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span> tarafından konulan birtakım hükümlerle ilgili olarak Resulullah’ın söyledikleri, yaptıkları ve takrirleri de, dinin bir parçası olduğundan, tespit edilmiş, daha sonraki nesillere mükemmel bir şekilde aktarılmıştır. Ve bu aktarma işi de öyle sıkı bir gözetim altına alınmış ve prensiplere bağlanmıştır ki, ona ait olmayan, başkaları tarafından uydurulması ihtimali olan her şey ayıklanmıştır. Hatta bundan da öte, bu aktarma işinde bulunan insanların dahi durumları göz önüne alınmış, mükemmel bir rivayet silsilesi takip edilmiştir. </p>
				<p class="Normal-10">Bir taraftan bütün kitabı, eski mukaddes kitaplara nasip olmayan bir muvaffakiyetle ve tam bir doğrulukla kayıt ve tespit olunan, diğer taraftan hayatının bütün olayları, bütün hareketleri, bütün seferleri, hatta elbisesinin biçimi ve giyim tarzı, simasının bütün çizgileri, söz söyleyişi ve yürüyüşü, tabiatı, muaşeret tarzı, hatta yemesi, içmesi, uyuması, gülmesi, çalışması, bütün teferruatıyla nakledilen ve kaydolunan yegâne insan Hz. Muhammed’dir. <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span> </p>
				<p class="Normal-10">O’nun hayatı sadece insanlar tarafından nakledilmekle kalmamış, aynı zamanda Kur’ân-ı Kerîm tarafından da en teferruatlı bir şekilde ele alınmıştır. Onun hayatı, ahlâkı, olaylar karşısındaki tavrı, inanlarla ve inanmayanlarla münasebetleri, hanımlarıyla olan ilişkisi gibi durumlar bize açık bir şekilde Kur’ân tarafından bildirilmektedir. Demek ki Hz. Muhammed’e <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span> nasip olan bu durum, hiç kimseye nasip olmamıştır. </p>
				<p class="Normal-10">Altmış üç yıllık hayatının son yirmi üç yılını peygamber olarak geçiren Hz. Muhammed, bu uzun zaman zarfında gelen ilahi vahyi, sadece insanlara tebliğ etmekle kalmamış, bunların hayata nasıl geçirileceğini de bizzat göstermiştir. Binâenaleyh, bugün bir Müslüman’ın ibadetiyle Hz. Peygamberinki arasında mahiyetçe hiçbir fark yoktur. Ne var ki aynı şeyi diğer semâvî din mensupları için söylemek zordur. Önceki peygamberlerin gerek dini, gerek özel hayatları hakkında otantik bilgilere rastlamak çok güç olduğu halde; hamdolsun Allah’a, bugün bizler, Hz. Peygamber’in kullandığı bir kısım özel eşyalara dahi sahibiz. Öyle sanıyorum ki, bu durum, diğer kadim din mensuplarının kıskanmalarına sebep olacak kadar İslam toplumunun bir meziyetidir.</p>
				<p class="Ara-baslik-3-4" id="toc_marker-12-5-5" xml:lang="tr-TR">5. Herkese Hitap Etmesi</p>
				<p class="Normal-10">Herhangi bir fikrin, düşüncenin veya dinin evrensel olabilmesi için, yalnızca belli bir cemaat, grup, topluluk, ırk veyahut da millete mahsus olmayıp herkesi kucaklaması, davetinin kapsamına alması ve her seviyedeki insana hitap etmesi lâzımdır. Aksi takdirde böyle bir düşünce veya din, milli ve yöresel bir özelliğe sahip olup evrensel değildir. </p>
				<p class="Normal-10">Cenâb-ı Hakk’ın, kulu ve elçisi Hz. Muhammed’e <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span> gönderdiği Kur’ân-ı Kerîm, bütün insanlığa güzeli göstermek, onları dalâletten kurtarıp hidayete erdirmek, bâtıldan hakka ulaşmalarını sağlamak, kötüyü bırakıp iyiye yönelmelerini temin etmek, putlara tapmaktan korumak, tevhîde ulaşmalarını sağlamak, insanların ve zalim idarecilerin baskılarından, İslâm’ın adaletine kavuşmalarını sağlamak için gönderilmiştir. İnsanlığın saadetini temin etmek amacını güden Kur’ân-ı Kerîm, belli bir zümre, muayyen bir ırk, özel bir zaman ve memleket, yalnızca o dili konuşan insanlara değil, tam aksine bütün bir beşere gönderilmiştir. Dolayısıyla Kur’ân’ı tebliğ ile mükellef olan peygamber de, belli bir zamanın, mekânın ve zümrenin değil, bütün zamanların, mekânların ve insanlığın peygamberidir. Ve evrensel bir peygamberdir. Bu evrenselliği, Kur’ân’ın pek çok âyetinde görmemiz mümkündür: </p>
				<p class="Normal-10">“De ki: “Ey İnsanlar! Ben, sizin hepinize Allah’ın resûlüyüm. O Allah ki, göklerin ve yerin mülkü O’nundur. O’ndan başka ilâh yoktur. Öldüren de, dirilten de O’dur. Bundan dolayı gelin, Allah’a ve resûlüne iman edin. Allah’a ve Allah’ın bütün kelâmlarına iman etmiş bulunan o ümmî peygambere, evet ona uyun ki, hidayete erebilesiniz.” <span class="parantez-10" style="font-size:0.73em;" xml:lang="tr-TR">(A’raf, 7/158)</span> “Ey Muhammed! Biz seni ancak âlemlere rahmet olarak gönderdik.” <span class="parantez-10" style="font-size:0.73em;" xml:lang="tr-TR">(Enbiya, 21/107)</span> “Biz seni ancak bütün insanlara bir müjdeci ve bir uyarıcı olarak gönderdik. Fakat insanların çoğu bilmezler.” <span class="parantez-10" style="font-size:0.73em;" xml:lang="tr-TR">(Sebe, 34/28)</span> </p>
				<p class="Normal-10">Resûlullah <span class="parantez-10" style="font-size:0.73em;" xml:lang="tr-TR">(sallallahu aleyhi ve sellem)</span> da, kendisinin yalnızca bir kavme değil, bütün insanlara gönderilen bir peygamber olduğunu bildirmiştir: “Benden önceki peygamberlerden hiçbirisine verilmeyen beş şey bana verildi. Ben, bir aylık mesafeden korkuyla yardım edildim. Bütün yeryüzü bana (ümmetime) mescid ve temizleyici kılındı. Benim ümmetimden birisi, namaz vaktine nerede denk gelirse orada kılsın. Bana ganimetler helâl kılındı. Benden önceki peygamberler sadece kendi kavimlerine gönderildikleri halde, ben bütün insanlığa gönderildim. Ve bana şefaat hakkı verildi.”<span class="dipnot-referans-7" style="font-size:1em;" xml:lang="en-US"><a class="footnote-link" href="#footnote-228-5" id="footnote-228-5-backlink">5</a></span> </p>
				<p class="Ara-baslik-3-4" id="toc_marker-12-5-6" xml:lang="tr-TR">6. İnsanların Bütün İhtiyaçlarını Karşılaması</p>
				<p class="Normal-10">Herhangi bir düşünce ya da dinin evrensel olabilmesi için, hitap etmiş olduğu bütün insanların ihtiyaçlarını, isteklerini ve arzularını karşılıyor olması lâzımdır. Bunu yerine getiremeyen bir düşünce ya da dinin evrenselliğinden söz edilemez. Bu açıdan diğer din ve düşüncelere baktığımızda, insanların her yönleriyle değil, ancak sınırlı bazı yönleriyle ilgilendiklerini, bazı taraflarını mutlaka ihmal ettiklerini görmekteyiz. Ancak Kur’ân, bu türlü bir eksiklikten tamamen uzaktır. O, insanın ihtiyaç hissedeceği hiçbir şeyi eksik bırakmamıştır. En önemlisinden, daha az önemlisine kadar her şeyi ele almış, en güzelini insanlara bildirmiştir. </p>
				<p class="Normal-10">Meselâ inançla ilgili konular, insanın asla vazgeçemeyeceği şeylerdir. Bununla ilgili Kur’ân-ı Kerîm’de teferruatlı prensipler konulmuş, Yaratıcı’nın isimleri ve sıfatları genişçe ele alınmıştır. Ayrıca ibadete yalnızca Allah’ın layık olduğu vurgulanmış, meleklere, peygamberlere ve indirilen kitaplara inanma tavsiyesi yapılmış, öldükten sonra dirilme, insanın dünyadayken yaptıklarından hesaba çekilip mutlaka karşılığını göreceği bildirilmiştir. Namaz, oruç, zekât, hac gibi ibadetlerle ilgili esaslar belirtilmiş, insanların hayatlarında ihtiyaç hissedecekleri kurallar konmuştur. Bu cümleden olarak helâl-haram olan şeyler belirtilmiş, alışverişlerdeki esaslar üzerinde durulmuş, yetimler ve onların vâsileriyle ilgili hükümler belirtilmiş, evlilik, mehir, boşanma, nafaka, iddet, süt emzirme gibi konular dile getirilmiştir. Yine bazı suçlara uygulanacak olan cezalar açıklanmış, kasden adam öldürmede uygulanacak kısas cezası, hatâen öldürmedeki ceza, yol kesenlere verilecek ceza, hırsızlık cezası, zina cezası, iffetli kadınlara zina isnadı cezası gibi müeyyideler konulmuştur. Yine insanların arası bozulduğunda takip edecekleri yol belirtilmiş, ailevî problemlerle ilgili çözüm yolları sunulmuş, Müslümanların gayr-ı müslimlerle münasebetlerindeki kurallar, sulh anındaki münasebetler, savaş esnasındaki münasebetler, devamlı olarak savaşa karşı hazırlıklı olma, düşmanla karşı karşıya gelince çekinmeme, onlardan kaçmama, müste’menin durumu, savaş esirlerine uygulanacak muâmele, antlaşma hükümleri gibi şeyler üzerinde durulmuştur. </p>
				<p class="Normal-10">Ayrıca akrabalara nasıl davranılacağı, kötülüğün iyilikle savılacağı, affetmenin güzel bir haslet olduğu, doğruluğa teşvik, emânete saygılı olma, adâlete teşvik, mütevâzi olup, kibir ve çalımdan kaçınma, alay etmenin ve lakap takmanın hoş bir şey olmadığı, sû-i zandan, gıybetten ve tecessüsten kaçınma, başkalarının evlerinin gizliliklerine saygı, oraya girerken dikkat edilmesi gerekli prensipler, kadınların namuslarına göstermeleri gereken ehemmiyet, misafirlikle ilgili kurallar gibi pek çok konu ele alınmıştır. Kısaca söylemek gerekirse Kur’ân, çok zengin bir konu çeşitliliğine sahiptir. Ve bütün bu işlenen konular, insanların yaşamlarında mutlaka önlerine çıkacak meselelerden ibarettir. Dolayısıyla insanlar, kendilerinin ihtiyaç duyacakları şeyleri rahatlıkla buradan çıkarıp alabilirler. Bu da, Kur’ân-ı Kerîm’in evrensel bir özelliğe sahip olduğunu gösterir. </p>
				<p class="Ara-baslik-3-4" id="toc_marker-12-5-7" xml:lang="tr-TR">7. Getirdiği Prensiplerin Kabul Edilebilir Olması</p>
				<p class="Normal-10">Öteden beri pek çok fikir ortaya çıkmış, pek çok felsefî akım meydana getirilmiş ve pek çok sistem insanlığa sunulmuştur. Ancak bunların hiçbiri uzun ömürlü olmamış, en yıkılmaz gibi görünenler bile bir müddet sonra silinip gitmiş, sadece adları kalmış, hatta bazılarının adları bile unutulmuştur. Onları bu duruma düşüren sebeplerin başında, ortaya koymuş oldukları ilkelerin kabul edilebilecek bir özelliğe sahip olmamaları gelmektedir. </p>
				<p class="Normal-10">Kur’ân-ı Kerîm’e gelince, onun getirmiş olduğu gerek itikâdî gerek ahlâkî gerekse amelî prensipler, kabul edilebilir bir niteliğe sahiptir. Çünkü o prensiplerin sahibi, insanın yaratıcısı ve dolayısıyla kimin ne kadar yükü kaldıracağını en iyi bilen Yüce Allah’tır. Cenab-ı Hakk, insanları zora koşmamış, kimsenin altından kalkamayacağı bir yükü de yüklememiştir: “..Allah size kolaylık diler zorluk dilemez..” <span class="parantez-10" style="font-size:0.73em;" xml:lang="tr-TR">(Bakara, 2/185)</span> beyanı da bunu göstermektedir. </p>
				<p class="Normal-10">Sonuç olarak, Kur’ân-ı Kerîm’in yukarıda anılan temel niteliklerinin, onun evrenselliğinin bir göstergesi olduğunu söyleyebiliriz. O’ndan başka kitap indirilmeyeceğine ve başka bir peygamber de gönderilmeyeceğine göre, Kur’ân-ı Kerîm’in evrenselliği kıyamete kadar geçerli olacaktır. </p>
				<div class="footnotes">
					<div class="footnote">
						<p class="Dipnot-Metni-7" xml:lang="tr-TR"><a class="footnote-anchor" href="#footnote-228-1-backlink" id="footnote-228-1">1</a>	Ebu Davud, Feraiz 4; İbn Mace, Feraiz 2</p>
					</div>
					<div class="footnote">
						<p class="Dipnot-Metni-7" xml:lang="tr-TR"><a class="footnote-anchor" href="#footnote-228-2-backlink" id="footnote-228-2">2</a>	Nursî, Bediüzzaman Said, Mektubat 37; Sözler s. 381</p>
					</div>
					<div class="footnote">
						<p class="Dipnot-Metni-7" xml:lang="tr-TR"><a class="footnote-anchor" href="#footnote-228-3-backlink" id="footnote-228-3">3</a>	Kuzu, Selman, Farklı Açılardan Kadın ve Aile, s. 259-264</p>
					</div>
					<div class="footnote">
						<p class="Dipnot-Metni-7" xml:lang="tr-TR"><a class="footnote-anchor" href="#footnote-228-4-backlink" id="footnote-228-4">4</a>	Ayrıntılı bilgi için 8. Bölüm olan “Kur’ân’ın Korunmuşluğu” konusuna bakınız.</p>
					</div>
					<div class="footnote">
						<p class="Dipnot-Metni-7" xml:lang="tr-TR"><a class="footnote-anchor" href="#footnote-228-5-backlink" id="footnote-228-5">5</a>	Buhâri, Teyemmüm 1; Salât 56; Müslim, Mesâcid 3; Nesâî, Gusül 26; Dârimî, Siyer 28; Salât 111</p>
					</div>
				</div>
			</div>
		</div>
	</body>
</html>