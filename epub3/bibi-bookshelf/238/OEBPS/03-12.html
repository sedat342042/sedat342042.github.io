<html xmlns="http://www.w3.org/1999/xhtml">
	<head>
		<title>03-12.html</title>
		<link href="template.css" rel="stylesheet" type="text/css"/>
	</head>
	<body>
		<div id="x03-12.html" xml:lang="en-US">
			<div class="Basic-Text-Frame">
				<p class="Ana-Baslik" id="toc_marker-13">11. BÖLÜM <br/>KUR’ÂN’IN TEFSİRİ</p>
				<p class="Ara-baslik-2-10" id="toc_marker-13-1" xml:lang="tr-TR">KUR’ÂN’I DOĞRU VE TAM ANLAMANIN YOLLARI</p>
				<p class="Normal-11">Her dönemde ilmî, felsefî ve dinî eserlerin, muhatapları tarafından tam ve doğru olarak anlaşılması için anlayanlarca açıklanması bir zorunluluktur. Nitekim tarihî kaynaklara baktığımızda değişik eserlere bu anlamda onlarca hatta zaman zaman yüzlerce açıklama mahiyetinde haşiyelerin yazıldığını görmekteyiz. </p>
				<p class="Normal-11">Hele bu kitap insanlığı sapıklık batağından kurtaracak olan ilâhî kitap Kur’ân olunca, bu daha da bir mecburiyet kazanmaktadır. Zira Kur’ân bütün insanları ve bütün zaman dilimlerini içine alacak bir kitaptır. Prensipleri geneldir. Onda açıkça anlaşılan âyetler olduğu gibi, izah edilmesi zorunluluğu olan âyetler de mevcuttur. Ayrıca onda yüksek sanatlar, ince nükteler ve derin anlamlar vardır. Bütün bunların yanında bizzat Kur’ân’ın kendisi, kendisinin açıklanmasını emretmektedir: </p>
				<p class="x--------6 para-style-override-6" xml:lang="ar-SA">كِتَابٌ أَنْزَلْنَاهُ إِلَيْكَ مُبَارَكٌ لِيَدَّبَّرُوآ آيَاتِهِ وَلِيَتَذَكَّرَ أُوْلُواالْأَلْبَابِ </p>
				<p class="Normal-11">“Biz sana feyizli ve bereketli bir kitap indirdik ki insanlar onun âyetlerini iyice düşünsünler ve aklı yerinde olanlar ders ve ibret alsınlar.” <span class="parantez-11" style="font-size:0.73em;" xml:lang="tr-TR">(Sâd, 38/29)</span> </p>
				<p class="x--------6" xml:lang="ar-SA">أَفَلَا يَتَدَبَّرُونَ الْقُرْآنَ أَمْ عَلٰى قُلُوبٍ أَقْفَالُهَا</p>
				<p class="Normal-11">“Öyle olmasaydı, Kur’ân’ı düşünmeleri gerekmez miydi? Yoksa kalplerinin üzerinde üst üste kilitler mi var?” <span class="parantez-11" style="font-size:0.73em;" xml:lang="tr-TR">(Muhammed 47/24)</span></p>
				<p class="Normal-11">Şüphesiz Kur’ân’ı ilk tefsir eden, Resûlullah’tır <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span>. Ondan günümüze her dönemdeki Kur’ân yorumcusu, günün ihtiyaçlarını ve ilmî gelişmelerini de nazar-ı dikkate alarak Kur’ân’ı yorumlamış ve bundan sonra da o yorumlanmaya devam edilecektir. </p>
				<p class="Normal-11">Meallere gelince; mealde, Kur’ân’ın yüksek sanatları, edebi incelikleri, sebeb-i nüzulleri, derin kelime anlamları, Kur’ân’ın diğer âyetleriyle olan münasebetleri vs. gibi hususlar anlatılamayacağından Kur’ân anlaşılamaz. Dolayısıyla, son derece yalın kalır. Hatta bu tehlikeli bir durum bile arz edebilir. Tefsir okumayıp sadece mealden anlamaya çalışanlar zamanla (haşa) “Bu Kur’ân’da da pek bir şey yokmuş.” diyebilecek bir vartaya düşebilirler. Onun için Kur’ân’ın anlaşılması için mutlaka tefsirlere ihtiyaç vardır. </p>
				<p class="Ara-baslik-2-10" id="toc_marker-13-2" xml:lang="tr-TR">PEYGAMBER EFENDİMİZ DÖNEMİNDE TEFSİR<span class="parantez-11" style="font-size:0.62em;" xml:lang="tr-TR"> </span></p>
				<p class="Normal-11">Kur’ân’ın ilk müfessiri Kur’ân’ın kendisine indiği Hz. Muhammed <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> idi. Hatta sadece Resûlullah <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> değil, ondan önce gelen peygamberler de kendilerine gelen vahiyleri insanlara hem aktarıyorlar, hem de daha iyi bir şekilde anlaşılması için açıklıyorlardı; yani tefsir ediyorlardı. Demek ki peygamberlerin hem tebliğ (kendisine geleni aynen aktarma) hem de tebyin (açıklanması gerekli olanı açıklama) görevi vardı. Hatta peygamberlerin bu her iki görevi tam anlamıyla ve eksiksiz bir şekilde yapabilmeleri için, her peygambere gelen vahiy, o insanların konuştuğu dilde oluyordu. Kur’ân’daki şu âyet bu hususu açık bir şekilde beyan etmektedir: </p>
				<p class="x--------6" xml:lang="ar-SA">وَمَآ أَرْسَلْنَا مِنْ رَسُولٍ إِلاَّ بِلِسَانِ قَوْمِهِ لِيُبَيِّنَ لَهُمْ فَيُضِلُّ اللّٰهُ مَنْ </p>
				<p class="x--------6" xml:lang="ar-SA">يَشَآءُ وَيَهْدِي مَنْ يَشَآءُ وَهُوَ الْعَزِيزُ الْحَكِيمُ</p>
				<p class="Normal-11">“Biz her peygamberi, kendi milletinin lisanı ile gönderdik, tâ ki onlara hakikatleri iyice açıklasın. Artık Allah dilediğini saptırır, dilediğini doğru yola iletir. O azîzdir, hakîmdir mutlak galiptir, tam hüküm ve hikmet sahibidir.” <span class="parantez-11" style="font-size:0.73em;" xml:lang="tr-TR">(İbrahim, 14/4)</span> </p>
				<p class="Normal-11">Aynı hususun Allah Resûlü <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> için de söz konusu olduğunu şu âyetler açıkça bildirmektedir: </p>
				<p class="x--------6" xml:lang="ar-SA">يَآ أَيُّهَا الرَّسُولُ بَلِّغْ مَآ أُنزِلَ إِلَيْكَ مِنْ رَبِّكَ وَإِنْ لَمْ تَفْعَلْ فَمَا بَلَّغْتَ </p>
				<p class="x--------6 para-style-override-4" xml:lang="ar-SA">رِسَالَتَهُ وَاللّٰهُ يَعْصِمُكَ مِنَ النَّاسِ إِنَّ اللّٰهَ لاَ يَهْدِي الْقَوْمَ الْكَافِرِينَ </p>
				<p class="Normal-11">“Ey Peygamber! Rabbinden sana indirilen buyrukları tebliğ et! Eğer bunu yapmazsan risalet vazifesini yapmamış olursun. Allah seni, zarar vermek isteyenlerin şerlerinden koruyacaktır. Allah kâfirleri hidayet etmez, emellerine kavuşturmaz.” <span class="parantez-11" style="font-size:0.73em;" xml:lang="tr-TR">(Mâide, 5/67)</span> </p>
				<p class="x--------6" xml:lang="ar-SA">وَأَنزَلْنَآ إِلَيْكَ الذِّكْرَ لِتُبَيِّنَ لِلنَّاسِ مَا نُزِّلَ إِلَيْهِمْ وَلَعَلَّهُمْ يَتَفَكَّرُونَ</p>
				<p class="Normal-11">“Evet, belgeler, mûcizeler ve kitaplarla gönderdik onları. Sana da ey Resulüm bu zikri indirdik ki kendilerine indirileni insanlara açıklayasın. Umulur ki düşünüp anlarlar.” <span class="parantez-11" style="font-size:0.73em;" xml:lang="tr-TR">(Nahl, 16/44)</span></p>
				<p class="Normal-11">Bu âyet, kendilerine indirileni insanlara açıklama görevinin peygamber tarafından sadece dille değil, aynı zamanda uygulamada da yerine getirilmesi gerektiğini belirtmekte, Hz. Peygamber’in <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> kendi rehberliğinde bir İslâm toplumu meydana getirmesine ve onu Kur’ân’ın prensipleri doğrultusunda idare etmesinin gerekliliğine işaret etmektedir. Burada peygamberin bir insan olarak gönderilmesinin hikmeti açıkça ortadadır. Aksi takdirde kitap bir melek aracılığıyla gönderilebilir veya yazılıp ayrı ayrı her insanın eline verilebilirdi. Fakat bu durumda, Allah’ın insanlara bir kitap göndermedeki dileği, hikmeti, rahmet ve nimeti yerine gelmiş olmazdı. Çünkü Allah’ın bir kitap göndermekten muradı; onun bir insan tarafından parça parça sunulması, anlamlarının açıklanması, tereddüt ve şüphe edilen yerlerin o insan tarafından açığa kavuşturulması ve yapılan itirazlara cevap verilmesidir. </p>
				<p class="Normal-11">Peygamber Efendimiz’in <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> Kur’ân’ı tefsir etme şekillerine gelince, bazen okuduğu âyeti kendisi açıklıyordu; bazen bir âyet okuyor, okuduğu bu âyetin anlamını etrafındaki ashaba soruyor ve tekrar kendisi açıklıyordu; bazen kendisine değişik âyetlerle ilgili sorular soruluyor, o da bunları cevap vermek sûretiyle açıklamış oluyordu; bazen kendisi herhangi bir konuyla ilgili bir söz yani hadis söylüyor, sonunda da bir âyet okumak sûretiyle söylediği sözün anlamını âyetle açıklamak sûretiyle tefsir yapıyordu; bazen de âyetteki bir hususu tek bir kelime eklemekle açıklamış oluyordu. </p>
				<p class="Ara-baslik-2-10" id="toc_marker-13-3" xml:lang="tr-TR">KUR’ÂN’I TEFSİR EDEBİLMENİN ŞARTLARI</p>
				<p class="Normal-11">İlâhî Kelâm olan Kur’ân’ın anlaşılması için de belli formasyonlara ihtiyaç vardır. Nasıl her isteyen ameliyat bıçağını alıp ameliyata giremiyorsa, isteyen marangozhaneye girip ustalık yapamıyorsa, isteyen berber makasını alıp insanların saçını tıraş edemiyorsa, aynı şekilde her önüne gelen tefsir yapamaz. Yukarıda bir kısmını saydığımız meslekleri icra etmek için nasıl belli kurslardan, okullardan, stajlardan, ihtisaslardan geçmek gerekiyorsa, tefsir için de belli aşamalardan geçmek ya da belli özellikleri elde etmek mecburiyeti vardır. Bunları kısaca şöyle sıralamamız mümkündür: </p>
				<p class="Normal-11">Tefsir yapan kişinin <span class="italic-4">Kur’ân’ın dilini bilmesi</span> gerekir. Dili bilmeden çeşitli tercemelerden, meallerden istifade ederek tefsir yapması eksik ya da yanlış olur. Zira daha önce de açıklandığı gibi Kur’ân’da değişik sanatlar, teşbihler, mecazlar v.s. vardır. Bunları bilmeden tefsir yapılamaz. Bunları bilmek de, ancak o dili incelikleriyle bilmeden geçer. </p>
				<p class="Normal-11">Tefsir yapan kişide mutlaka bulunması gereken ikinci şart, <span class="italic-4">Kur’ân’a küllî bakış açısıyla bakmayı bilmektir</span>. Bununla şunu kasdediyoruz: Kur’ân zaman zaman hatta çoğunlukla kendi kendini tefsir eder, açıklar. Bir âyette geçen kapalı bir konu başka bir yerde genişçe izah edilir yani kapalılık giderilmiş olur. Bazen konunun bir yönü bir âyette diğer bir yönü başka bir yerdeki âyette açıklanır. Dolayısıyla Kur’ân’ın tamamından haberi olmayan ve sadece ele aldığı âyete bakarak açıklama yapan kişi eksik iş yapmış hatta yanlış yapmış olur. </p>
				<p class="Normal-11">Tefsir yapan kişide bulunması gereken önemli bir özellik de Resûlullâh’ın <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> sünnetini bilmesidir. Zira daha önce belirttiğimiz gibi Kur’ân’ın en önemli ve doğru tefsiri Resûlullâh’ın tefsiridir yani sünnetidir. Allah Resûlü’nün <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> sözleri, davranışları ve olaylar karşısında takındığı tavırlarıyla Kur’ân’ı yorumlamıştır. </p>
				<p class="Normal-11">Tefsir yapan kişide bulunması gereken diğer bir nitelik, onun <span class="italic-4">dinî ilimlerin yanı sıra sosyoloji, psikoloji, tarih gibi ilimleri de bilmesi</span> gerekir. Zira bir Kur’ân yorumcusu zaman zaman bu bilgilere muhtaç olacaktır. </p>
				<p class="Normal-11">Yine Kur’ân’ı yorumlayacak kimsenin bu konuda <span class="italic-4">şahsî bir maksadı, maddî bir beklentisi olmamalı</span>dır. Yorumlarını dünyevî birtakım çıkarlar doğrultusunda yapmamalıdır. Bu hususta esas amaç Allah’ın rızası olmalıdır. Zaten Kur’ân’ın kendisi de şu âyetle bu konuda samimi olanlara Allah’ın doğru yolu göstereceği müjdesini vermiştir: </p>
				<p class="x--------6" xml:lang="ar-SA">وَالَّذِينَ جَاهَدُوا فِينَا لَنَهْدِيَنَّهُمْ سُبُلَنَا وَإِنَّ اللَّهَ لَمَعَ الْمُحْسِنِينَ </p>
				<p class="Normal-11">“Bizim uğrumuzda gayret gösterip mücahede edenlere elbette muvaffakiyet yollarımızı gösteririz. Muhakkak ki Allah iyi davrananlarla beraberdir.” <span class="parantez-11" style="font-size:0.73em;" xml:lang="tr-TR">(Ankebût, 29/69)</span></p>
				<p class="Ara-baslik-2-10" id="toc_marker-13-4" xml:lang="tr-TR">PEYGAMBER EFENDİMİZ’İN KUR’ÂN’I TEFSİR METODU</p>
				<p class="Normal-11">Hiç şüphesiz Kur’ân’ın ilk tefsircisi Kur’ân’ın kendisine indiği Hz. Muhammed’dir <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem).</span> Ancak Resûlullah’ın <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> Kur’ân’ın tamamını tefsir edip etmediği hususu farklıdır. Bu konuda üç ayrı yaklaşım vardır. Birincisine göre Resûlullah Kur’ân’ın tamamını tefsir etmiştir. İkinci görüşe göre çok az tefsir yapmıştır. Üçüncü ve daha çok kabul edilen görüşe göre de Resûlullah <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> mükellef olduğu kadarıyla Kur’ân’ı beyan etmeyi yerine getirmiştir. </p>
				<p class="Normal-11">Buna göre Resûlullah <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> inanç, ibadet ve ameli hükümlere ait mücmel âyetleri en detay noktalarına kadar açıklamış; bunlardan Cenab-ı Hakk’ın maksadını sözleri ve davranışlarıyla göstermiştir. Aynı zamanda bu kısımla ilgili âyetlerden İslam bilginlerinin gayretleriyle ulaşabilecekleri bir kısım mücmel âyetleri açıklamadığı da olmuştur. Bunun içindir ki az da olsa bazı âyetlerin tefsirinde farklı yorumlar bulunagelmiştir. </p>
				<p class="Normal-11">Âhiret, terğib-terhib, bazı gaybî haberler ve ibret alınacak kıssaları, çeşitli temsil ve teşbihler de kullanarak insanların anlayacakları bir tarzda açıklamış ve detaylarını bildirmiştir. Yine bazı kapalı olan yerleri açıklamış; zor olan yerleri izah etmiştir. </p>
				<p class="Normal-11">Resûlullah <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> insanların ilmi seviyelerinin ileri gitmesiyle daha iyi bir şekilde anlayacakları bazı müteşabih âyetlerle, ancak Arap diline vakıf olunduğunda anlaşılabilecek âyetleri tefsir etmemiştir. Ayrıca normal bir kültür seviyesine sahip olanların anlayacağı konuları açıklamasına da lüzum kalmamıştır. Fakat yine de bu türden olan âyetleri kendisine sorulduğunda soranın seviyesine göre izah etmiştir. Böylelikle Allah Resulü <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> tefsiri dondurmayarak akıl ve istidatların kıyamete kadar Kur’ân’da yeni yeni yorum ve açılımlar bulabilmelerini mümkün kılmıştır. </p>
				<p class="Normal-11"> Kur’ân’ı tefsir etmek isteyen her şahıs, öncelikle peygamberimizin o âyeti nasıl tefsir ettiğine bakmalıdır. Şayet Resulullah <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> başka bir yoruma yer bırakmayacak kadar açıkça Resûlullah <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> onu tefsir etmişse, yeni bir yoruma gitmemelidir. Özellikle inanç ve ibadetlerle ilgili konularda bu böyle olmalıdır. Peygamberimizin <span class="parantez-11" style="font-size:0.73em;" xml:lang="tr-TR">(sallallahu aleyhi ve sellem)</span> yorumlarını iyice kavrayan kimse, tefsircide bulunması gereken özellikleri de haiz ise bu aşamada yorum yapabilir. </p>
			</div>
		</div>
	</body>
</html>