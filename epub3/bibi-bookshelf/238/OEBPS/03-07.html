<html xmlns="http://www.w3.org/1999/xhtml">
	<head>
		<title>03-07.html</title>
		<link href="template.css" rel="stylesheet" type="text/css"/>
	</head>
	<body>
		<div id="x03-07.html" xml:lang="en-US">
			<div class="Basic-Text-Frame">
				<p class="Ana-Baslik" id="toc_marker-8">6. BÖLÜM <br/>KUR’ÂN’IN DİLİ VE ÜSLUP ÖZELLİKLERİ</p>
				<p class="Ara-baslik-2-5" id="toc_marker-8-1" xml:lang="tr-TR">KUR’ÂN’IN ÜSLUP ÖZELLİKLERİ</p>
				<p class="Normal-6">Kur’ân’ın sözlü yapısında, sûrelerde, âyetlerinde, kıssalarında, öğüt ve telkinlerinde, delil ve tartışmalarında göz kamaştırıcı, duyanları hayrette bırakıcı bir ifade tarzı kullanılmıştır. Bu, Kur’ân’ı önceki semâvî kitaplar arasında eşsiz bir konuma getiren, insanların normal konuşma, ifade ve hitap şekilleri içinde benzersiz kılan bir ayırıcı özellik; kendine özgü ve kalıcı bir meziyettir. Bu nedenle, herhangi bir sözle, yazım üslubuyla ve telif yöntemiyle mukayese edilmesi doğru olmaz. Doğru olan, Kur’ân’a kendine özgü bir üslup gözüyle bakmaktır. </p>
				<p class="Normal-6">Kur’ân-ı Kerîm’in üslûbu, gerek cümlelerin kuruluşu gerekse lafızların seçilişi yönüyle diğerlerinden farklı bir özelliğe sahiptir. Bunda yadırganacak bir durum söz konusu değildir. Zira her sözün kendine has bir üslûbu vardır. Biz Kur’ân’ın kendine has bir üslûbunun var olduğunu söylemekle, Arapların kullandıkları dilin dışındaki bir üslupla geldiğini kasdetmiyoruz. Kur’ân’da da aynı dil kullanılmıştır. Ancak bu dil onlarınkinden pek çok noktada farklılık arzetmektedir. Bu, şuna benzemektedir: Her terzi elbise dikerken bir kumaş kullanır. Hatta aynı kumaşı kullansalar dahi, diktikleri elbiseler birbirinden farklı farklıdır. Yani ustalıklarının maharetine göre elbiseler de değişmektedir. İşte Kur’ân da buna benzemektedir. Aynı harfler, belki pek çoğu itibariyle aynı kelimeler kullanılmıştır. Ancak ortaya çıkan eserin bambaşka bir keyfiyeti haiz olduğu görülmektedir. Kur’ân’ın üslup bakımından farklılıklarından sadece lafız (söz) yönüyle olanından bahsedecek olursak özetle şunları söyleyebiliriz: </p>
				<p class="Normal-6">Kur’ân-ı Kerîm, söz olarak harekelerinde, sükunlarında, med ve ğunnelerinde öyle mükemmel bir yapıya sahiptir ki, aynı yapıyı herhangi bir şiir veya nesirde bulmak imkânsızdır. Arapça bilmese bile bir insan Kur’ân’ın âyetlerine kulak verdiği zaman, kendisini çok farklı ve eşsiz bir kelâmın karşısında bulduğunu anlamakta fazla zorlanmaz. Çünkü Kur’ân, diğer kelâmlardan ayrı özelliklere sahiptir. </p>
				<p class="Normal-6">Şayet sözler arasındaki farkları görmek ve kelâmların üsluplarını ayırt etmek formasyonuna sahip iseniz, farklı tabakalarıyla Câhiliyye ve İslâm dönemlerini takip ederek Arap şiir ve hitabetlerinden, hikmet ve mesellerinden istediğinizi okuyun, sonra da bu Aziz Kitab’ın herhangi bir sayfasını açıp okuyunuz, bakınız ne göreceksiniz? </p>
				<p class="Normal-6">Değişik bir üslup... Orijinal, nâdîde bir tarz... Ne kendisinden önceki, ne de sonraki sözler arasında benzeri var! Beliğlerin bir yığın sözleri arasında, O’ndan bir âyet bulunsa hemen kendini gösterir, melodiler arasında hassas bir sesin, çeşitli yiyecekler arasında taze bir meyvenin seçildiği gibi fark edilir. </p>
				<p class="Normal-6">Sayısız şiir ve nesir arasında Kur’ân âyetleri, tamamıyla kendisine has özellikleriyle ortaya çıkar. O, âdeta herhangi bir açıklama ve sebep göstermeksizin tek başına her şeyden üstündür. Şu kadar var ki, bildiğimiz şeylerin dışında onun geldiği ayrı bir kaynak vardır. </p>
				<p class="Normal-6">Kur’ân âyetleri sadece iç âhenk ve ritim dediğimiz hususlarla temâyüz etmiş değildir. Bu iç âhenkle beraber onda ayrı bir özellik daha vardır ki, o da Kur’ân’a has olan azamettir. Hz. Nûh tufanını anlatan kıssanın sonunda, son derece kısa ve akıcı olan âyetteki dehşet ve azâmeti, kullanılan kelimelerin her birisinde de hissetmek mümkündür: </p>
				<p class="x--------2" xml:lang="ar-SA">يَا أَرْضُ ابْلَعِي مآءَكِ وَيَا سَمَاءُ أَقْلِعِي وَغِيضَ الْمَاءُ وَقُضِيَ الأَمْرُ </p>
				<p class="Normal-6">“Ey yer, suyunu yut ve ey gök tut! Denildi. Su azaldı, iş bitirildi...” <span class="parantez-6" style="font-size:0.73em;" xml:lang="tr-TR">(Hûd, 11/44)</span> İşte bunlar, insan ruhunu heybetle dolduran son derece azâmetli kelimelerdir. Buradaki tek bir kelimenin dağlar gibi ağırlığı, gök gürültüsü gibi te’siri vardır. Bittiğinde her şeyde ansızın oluşan bir suskunluk, sükûnet, durgunluk, kainatta meydana gelen gadabın dinmesi ve derken kıssanın sona ermesi..<span class="arapca-2" style="font-size:1em;"> </span><span class="arapca-2" style="font-size:1em;">وَاسْتَوَتْ عَلَى الْجُودِيِّ </span>“(Gemi) Cûdi’ye oturdu.” <span class="parantez-6" style="font-size:0.73em;" xml:lang="tr-TR">(Hûd, 11/44)</span> </p>
				<p class="Normal-6">İnsan, âdeta sertçe bir kayadan yontulmuşçasına muhteşem ve dehşetli olan bu kelimelerde, tamamen beşeriliğin dışında bir durumun varlığını hissediyor. Oradaki her bir harfin Alpler gibi ağırlığını ve azâmetini görüyor. Bu cümledeki herhangi bir harfi değiştirmek, mevcut kelimelerden birinin yerine başka birini koymak yahut ona denk bir mana, ağırlık, hareket ve nâme te’sirini verecek bir cümle meydana getirmek kesinlikle mümkün değildir. İşte bu azâmetinden dolayı Kur’ân âyetleri, belâğat ve fesâhatı aşk derecesinde seven câhiliye Araplarında âdeta öldürücü bir te’sir meydana getirmişti. </p>
				<p class="Normal-6">Kur’ân’ın ilk indiği dönemle ilgili olarak aktaracağımız şu olay da bunu tasdik eder mahiyettedir: Kureyş liderlerinden Velid b. Muğîre, Resûlullâh’ın <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> yanına geldi, Peygamberimiz ona Kur’ân okudu, o da bundan çok etkilendi. Müteâkiben kalkıp akrabaları olan Benî Mahzûm kabilesine vardı ve dedi ki: “Vallahi, Muhammed’den demin bir söz dinledim ki insan sözü desem değil, cin sözü desem değil! Öyle bir tatlılığı, öyle bir güzelliği var ki sormayın! Öyle bir kelâm ki üstü meyveli, altı verimli, bereketli! O muhakkak üste çıkar, üstüne çıkılmaz.” </p>
				<p class="Normal-6">Bunun üzerine Kureyşliler: “Velid saptı, vallahi peşinden bütün Kureyş sapacaktır!” dediler. Hadiseyi işiten Ebû Cehil: “Endişe etmeyin, ben onun hakkından gelirim.” deyip üzgün bir eda ile onun yanına vardı ve: “Velid amca!” dedi, “Kavmin seferber olmuş, mal ve para topluyorlar.” Velid: “Nedenmiş o?” diye sorunca: “Sana vermek için.” diye cevap verdi. Velid sebebini sorunca, Ebû Cehil: “Çünkü sen, Muhammed’den bir şeye nâil olabilmek için onun yanına gidiyormuşsun.” dedi. Bunun üzerine Velid: “Kureyş bilir ki ben malca onların en zenginleriyim!” diyerek kızgınlığını ifade etti. Ebû Cehil de umduğuna nâil olmuş olarak: “O halde onun hakkında bir şey söyle de kavmin işitsin, senin ondan hoşlanmadığını, onu inkâr ettiğini anlasınlar.” dedi. Velid cevaben: “Ne diyeyim, bilmem ki? İçinizde şiiri, recezi ile, kasidesi ile benden iyi bileniniz olmadığı gibi, cin şiirlerini de benden iyi bileniniz yoktur; onun söylediği bunlardan hiçbirine benzemiyor ki!...” dedi. Fakat Ebû Cehil ısrar edip dedi ki: “Onun hakkında bir şey söylemedikçe kavmin senden katiyyen razı olmaz.” Velid kalktı ve kavminin meclislerine gitti: “Siz, dedi, ’Muhammed mecnundur.’ diyorsunuz, hiç kimseyi boğarken gördünüz mü? ’Kâhindir.’ diyorsunuz, hiç kehânete çalışırken gördünüz mü? ’Şâirdir.’ diyorsunuz, hiç şiir ile uğraşırken, şiir söylerken gördünüz mü? ’Yalancıdır.’ diyorsunuz, hiçbir yalanına rastladınız mı?” Muhatapları: ’Hayır, ama nedir öyleyse?’ deyince: ’Bırakın, düşüneyim.’ dedi. Düşündü, düşündü, sonra “Bu, ehlinden öğrenilen câzibeli bir sihir (!) Bu, başka değil, herhalde bir beşer sözü (!)” dedi. Bu söz meclistekilerin çok hoşuna gitti, bir alkıştır koptu. Alkışa devam ederek dağıldılar. </p>
				<p class="Normal-6">Şu âyetlerin bu hâdiseyle ilgili olarak nâzil olduğu rivâyet edilmektedir: “Tek olarak yaratıp kendisine bol bol mal, çevresinde bulunan oğullar verdiğim ve nimetleri yaydıkça yaydığım o kimseyi Bana bırak. Bir de verdiğim nimetten arttırmamı umar. Hayır, hayır! Çünkü o, Bizim âyetlerimize karşı son derece inatçıdır. Onu sarp bir yokuşa sardıracağım. Çünkü o, düşündü, ölçtü biçti. Canı çıkası, ne biçim ölçüp biçti! Canı çıkası, sonra yine ne biçim ölçüp biçti! Sonra baktı; sonra kaşlarını çattı, suratını astı. Sonra da sırt çevirip büyüklük tasladı. “Bu sadece öğretilegelen bir sihirdir. Bu Kur’ân yalnızca bir insan sözüdür” dedi.” <span class="parantez-6" style="font-size:0.73em;" xml:lang="tr-TR">(Müddessir, 74/11-25)</span></p>
				<p class="Ara-baslik-2-5" id="toc_marker-8-2" xml:lang="tr-TR">KUR’ÂN-I KERÎM’DEKİ TEKRARLARIN SEBEP VE HİKMETLERİ</p>
				<p class="Normal-6">Herhangi bir şeyin tekrarlanması, tekrar dile getirilmesi veya çok sevilse de bir yemeğin tekrar tekrar yenmesi insanın hoşuna gitmez. Tekrar, insanın hem kulağına hoş gelmez, hem de kafasını şişirir. Bir kompozisyon, şiir veya romanda aynı şeylerin defalarca dile getirilmesi okuyucuyu bıktıran bir durumdur. Ayrıca bunların bir de aynı cümlelerden meydana geliyor olması daha da sıkıcı durumlardır. Fakat aynı sıkıcılığı Kur’ân’da görmemiz imkânsızdır. </p>
				<p class="Normal-6">Kur’ân’da, üzerinde ciddiyetle durulması gerekli görülen mühim meseleler devamlı olarak tekrarlanmıştır. Böylece Kur’ân, insanların âsi tabiatlarına ve ürkek nefislerine nüfûz eden bir yol bulmuş, insanları kendine ısındırmış ve böylece bir sulh ve sükûn ortamı hâsıl olmuştur. Bunun en güzel örneklerinden birisi, Kur’ân’ın, tevhîd, akîde ve inancını yerleştirmek, şirkin yarasını da tedavi etmek için müteaddit defalar, bazen tasrihler yaparak, bazen îmâlarda bulunarak, bazı defa veciz bazen de uzunca bu tekrar vasıtasını kullanmış olmasıdır. Kur’ân’da, bazı cümlelerin, kelimelerin, kıssaların, değişik yerlerde tekrarlandığı görülür. Ancak bütün bu tekrarların bir hedefi vardır. Okuyanı aslâ sıkmamaktadır. Bazen bir sûrede birçok tekrar olmasına rağmen, insanı bıktırıp usandırmaz. Hatta okuyan veya dinleyen, bir sonraki tekrarda, bir öncekinden daha farklı şeyler hisseder. Meselâ, tevhidi bir sûrede bile çokça tekrar eder. Ancak her zaman onun ayrı bir tarafını ele alır. Bunun için bazen bir yönünü uzunca ele alıp diğer yönünü kısa geçer. Bazen mücerred olarak akîdeyi takdim eder, bazen bunun arkasından bir delil getirir; bazen darb-ı meselle bunu anlatır; bazen de bir kıssanın arasında zikreder. </p>
				<p class="Normal-6">Kur’ân’daki tekrarların çeşitli maksat ve hedeflere göre farklı üslupları vardır. Söz konusu hedeflerden biri, bir konuyu pekiştirmek ve dinleyeni çarpıcı bir şekilde etkilemektir. </p>
				<p class="Normal-6">Meselâ: </p>
				<p class="x--------2" xml:lang="ar-SA">كَلَّا سَوْفَ تَعْلَمُونَ ثُمَّ كَلَّا سَوْفَ تَعْلَمُونَ </p>
				<p class="Normal-6">“Hayır (geçici dünya zevklerine bağlanmak doğru değil, sakının bundan) Hayır, ileride bileceksiniz, Evet, evet! İleride bileceksiniz.” <span class="parantez-6" style="font-size:0.73em;" xml:lang="tr-TR">(Tekâsür, 102/3-4)</span> Burada aynı ifadenin iki defa tekrar edilmesi te’kid içindir. Aynı zamanda bu, tehdit üstüne tehdittir. Nitekim biz de nasihat ettiğimiz birisine: “Ben sana demedim mi, demedim mi ben sana böyle yapma...” deriz. </p>
				<p class="x--------2 para-style-override-3" xml:lang="ar-SA">وَمآ أَدْرَاكَ مَا يَوْمُ الدِّينِ ثُمَّ مآ أَدْرَاكَ مَا يَوْمُ الدِّينِ</p>
				<p class="Normal-6">“O din gününün, o hesap gününün ne olduğunu sen bilir misin? Evet, bir daha söylüyorum: Din gününün ne olduğunu sen bilir misin?” <span class="parantez-6" style="font-size:0.73em;" xml:lang="tr-TR">(İnfitâr, 82/17-18)</span> Buradaki tekrarda da, ceza gününün büyüklüğü ve dehşeti anlatılmak isteniyor ve karşıdakinde bir te’sir ve etki meydana getirilmek hedefleniyor. </p>
				<p class="Normal-6">Söz konusu hedeflerden biri de, bir şeyin büyüklüğünü belirtmek ve korku uyandırmaktır. Kur’ân-ı Kerîm’deki bazı ifadeler, anlatılan şeyin büyüklüğü ve insanların ondan çekinip kendilerini korumaları için tekrar edilmiştir. Buna örnek olarak şunları verebiliriz: </p>
				<p class="x--------2 para-style-override-3" xml:lang="ar-SA">الْحَآقَّةُ مَا الْحَآقَّةُ وَمَآ أَدْرَاكَ مَا الْحَآقَّةُ</p>
				<p class="Normal-6">“Kesin gerçekleşecek olan, evet nedir o gerçekleşecek olan? Gerçekleşecek kıyameti sen nereden bileceksin?” <span class="parantez-6" style="font-size:0.73em;" xml:lang="tr-TR">(Hâkka, 69/1-3)</span> </p>
				<p class="x--------2 para-style-override-3" xml:lang="ar-SA">الْقَارِعَةُ مَا الْقَارِعَةُ وَمَآ أَدْرَاكَ مَا الْقَارِعَةُ</p>
				<p class="Normal-6">“Kari’a, nedir o kari’a? Kari’ayı, o kapıları döven ve dehşetiyle kalplere çarpan o kıyamet felaketini sen nereden bileceksin ki!” <span class="parantez-6" style="font-size:0.73em;" xml:lang="tr-TR">(Kâria, 101/1-3)</span></p>
				<p class="Normal-6">Kâri’a, kıyametin isimlerindendir. Burada ta’zim ve korkutma maksadından tekrar edilmiştir. Yani kıyametin o dehşetli anının özelliklerini henüz anlatmadan, karşıdaki muhataplara, meydana gelecek o dehşetli olaylar hissettirilmiştir. </p>
				<p class="Normal-6">Tekrardaki diğer bir hedef de şaşkınlık ve hayranlık uyandırmaktır. Buna örnek olarak şu âyeti verebiliriz: </p>
				<p class="x--------2" xml:lang="ar-SA"> إِنَّهُ فَكَّرَ وَقَدَّرَ فَقُتِلَ كَيْفَ قَدَّرَ ثُمَّ قُتِلَ كَيْفَ قَدَّرَ</p>
				<p class="Normal-6">“O düşündü, ölçtü, biçti... Kahrolası, nasıl da ölçtü biçti! Hay kahrolası! Nasıl, nasıl da ölçtü biçti!” <span class="parantez-6" style="font-size:0.73em;" xml:lang="tr-TR">(Müddessir, 74/18-20)</span></p>
				<p class="Normal-6">Bu ifadeler, kelimeleri değil, sanki bir fırçanın resim yapması hatta ondan da öte âdeta bir film sahneleri gibi zikri geçen bu adamın hareketlerini gözler önüne seriyor. Evvela düşünüp taşındı, sonra da “kahrolası” hükmüne muhatap oldu. “Nasıl da ölçtü biçti?”denilerek de alay edilmekte ve onun bu durumu hayretle karşılanmaktadır. Devamında da hakkındaki beddua ve istinkâri durum iyice ortaya çıksın diye tekrar edilmektedir. Yani onun bu durumu son derece yadırganmış ve böylece azabı hak ettiği vurgulanmıştır. </p>
				<p class="Normal-6">Diğer bir gaye de, insanları iyice uyarmak ve muhatapta hüsn-ü kabul bulmaktır. Kur’ân-ı Kerîm, bazen de karşıdakinin dikkatini iyice uyandırmak ve onda bir etki meydana getirmek için bazı kelimeleri bir veya birbiriyle ilgili iki cümle içerisinde tekrar eder. Buna örnek olarak: </p>
				<p class="x--------2" xml:lang="ar-SA">وَقَالَ الَّذِي آمَنَ يَا قَوْمِ اتَّبِعُونِ أَهْدِكُمْ سَبِيلَ الرَّشَادِ يَا قَوْمِ إِنَّمَا هَذِهِ الْحَيَاةُ الدُّنْيَا مَتَاعٌ وَإِنَّ الْآخِرَةَ هِيَ دَارُ الْقَرَارِ</p>
				<p class="Normal-6">“İnanan (adam) dedi ki: “Ey kavmim, bana uyun, sizi doğru yola götüreyim. Ey kavmim, bu dünya hayatı (kısa) bir geçinmedir. Âhiret ise ebedî olarak durulacak yerdir.” <span class="parantez-6" style="font-size:0.73em;" xml:lang="tr-TR">(Mü’min, 40/38-39)</span> âyetlerini verebiliriz. Burada iki defa “Ey kavmim” geçmekte ve bununla karşıdaki muhatap uyarılmakta, söylemek istediği şeyi iyice dinlemesi için onun dikkatleri çekilmektedir. </p>
				<p class="Normal-6">Diğer bir hedef de söz uzadığında onu yeniden hatırlatmaktır. Kur’ân’da bazen cümleler uzun olabilir. Bu durumda muhataplar başta söylenilen konuyu unutabilir veya dikkatleri dağılmış olabilir. Böyle bir duruma düşmemek için, bazı kelimeler cümlenin orta veya sonunda tekrar edilmiştir: </p>
				<p class="x--------2" xml:lang="ar-SA">ثُمَّ إِنَّ رَبَّكَ لِلَّذِينَ عَمِلُوا السُّوءَ بِجَهَالَةٍ ثُمَّ تَابُوا مِن بَعْدِ ذَلِكَ وَأَصْلَحُواْ إِنَّ رَبَّكَ مِن بَعْدِهَا لَغَفُورٌ رَّحِيمٌ </p>
				<p class="Normal-6">“Sonra Rabb’in şunlardan yanadır ki, cehâletle kötülük işlediler, sonra onun ardından tevbe ettiler, uslandılar. Bun(u yaptık)dan sonra Rabb’in (böyleleri için) elbette bağışlayan ve merhamet edendir.” <span class="parantez-6" style="font-size:0.73em;" xml:lang="tr-TR">(Nahl, 16/119)</span></p>
				<p class="x--------2" xml:lang="ar-SA">لاَ تَحْسَبَنَّ الَّذِينَ يَفْرَحُونَ بِمَآ أَتَوْا وَّيُحِبُّونَ أَن يُحْمَدُوا بِمَا لَمْ يَفْعَلُوا فَلاَ تَحْسَبَنَّهُمْ بِمَفَازَةٍ مِنَ الْعَذَابِ وَلَهُمْ عَذَابٌ أَلِيمٌ </p>
				<p class="Normal-6">“Ettiklerine sevinen ve yapmadıklarıyla övülmekten hoşlananların, sakın sakın onların azaptan kurtulacaklarını da sanma; elem verici azap onlaradır.” <span class="parantez-6" style="font-size:0.73em;" xml:lang="tr-TR">(Âl-i İmrân, 3/188)</span> </p>
				<p class="Normal-6">Tekrardaki ayrı bir hedef, tekrarı ilgilendiren bir anlamın yeniden iadesidir. Yine Kur’ân-ı Kerîm’de bazı cümlelerin aynı sûre içerisinde belli aralıklarla yeniden tekrar edildiğini görürüz. Bu tekrarlar lüzumsuz ve maksatsız olmayıp her birinin ayrı bir sebebi bulunmaktadır. Her bir tekrar, kendinden önceki tekrardan farklı bir durumu ilgilendirmektedir. Mesela Rahmân sûresindeki </p>
				<p class="x--------2" xml:lang="ar-SA">فَبِأَيِّ آلآءِ رَبِّكُمَا تُكَذِّبَانِ</p>
				<p class="Normal-6">“Öyleyken, Rabb’inizin hangi ni’metini inkâr edebilirsiniz?” <span class="parantez-6" style="font-size:0.73em;" xml:lang="tr-TR">(Rahmân, 55/13)</span> ifadesi otuz bir kez tekrar edilmiştir. Bu tekrarların her biri, Cenab-ı Hakk’ın saymış olduğu ayrı bir nimetten sonra söylenmiş olup bununla, insanların ve cinlerin bu nimetleri hatırlamaları, Yaratıcılarına şükretmeleri ve görevlerini unutmamaları amaçlanmıştır. </p>
				<p class="Normal-6">Yine aynı şekilde Mürselât sûresinde: </p>
				<p class="x--------2 para-style-override-4" xml:lang="ar-SA">وَيْلٌ يَوْمَئِذٍ لِلْمُكَذِّبِينَ </p>
				<p class="Normal-6">“Yalanlayanların vay haline o gün!” <span class="parantez-6" style="font-size:0.73em;" xml:lang="tr-TR">(Mürselât, 77/15)</span> ifadesi on kez tekrar edilmiştir. Bunun, her âyette tekrarlanmadan önce geçen konunun ifade ettiği manaya göre düşünülmesi gerekir. Meselâ birinci geçtiği yerde hüküm günü, ikincide suçlulara yapılacak azap, üçüncüde Allah’ın ilmi ve gücü, dördüncüde insanoğlunun muhtaç ve sınırlı bir güce sahip olduğu, ilâhî kudretin her şeyi kapladığı ve Allah’ın nimetini inkâr manaları bulunmaktadır. </p>
				<p class="Normal-6">Anlaşıldığı üzere Kur’ân’da birtakım ifadeler tekrar edilmektedir. Bu bazen bir kelime, bazen bir cümle olabilmektedir. Ancak bütün bunların bir hedefi ve gayesi vardır. Yoksa onların yerine başka kelime veya cümleler bulunamadığından böyle bir duruma baş vurulmuş değildir. Bu tekrarların muhatapları bıktırması şöyle dursun, daha fazla etkilemekte ve tekrarının lüzumu hissedilmektedir. Bu metoduyla Kur’ân, ıslah ettiği kimseleri mükemmel bir şekilde eğitmek, günümüz ifadesiyle pedagojik formasyonu tam bir öğretmen edâsıyla öğrencilerini yetiştirmek ve onlara vermek istediği faydalı bilgileri daha iyi aktarmak amacını gütmüştür. </p>
				<p class="Ara-baslik-2-5" id="toc_marker-8-3" xml:lang="tr-TR">KUR’ÂN’DAKİ YEMİNLERİN HİKMETLERİ</p>
				<p class="Normal-6">Kur’ân-ı Kerîm’de değişik şeylere yemin edildiğini görmekteyiz. Bir şeye yemin etmek, ya o şeyin faziletinden ya faydasından ya da onun büyük bir delil olmasındandır. Aynı zamanda yemin edilen şeyin öneminin vurgulanması, yüceltilmesi veya onda bulunan öğüt, ibret, fayda, zarar gibi şeylere dikkatlerin çekilmesi kastedilmiş olabilir. Bazıları: “Cenâb-ı Hakk’ın mahlukatına yemin etmesinin sebebi, onun, söylenilen söze bir delil teşkil etmesidir ki, bu da dikkatleri yer ve gökte cereyan eden şeylere çekmek ve onları, Allah’ın kâinattaki san’atının inceliklerine yönlendirmek şeklinde olur.” demişlerdir. </p>
				<p class="Ara-baslik-2-5" id="toc_marker-8-4" xml:lang="tr-TR">KUR’ÂN-I KERÎM’İN TERCÜME EDİLMESİ</p>
				<p class="Normal-6">Tercüme, bir sözün anlamın diğer bir dilde dengi bir ifadeyle aynen dile getirmektir. Tercümenin; aslının manasına tamamen uygun olması için açıklıkta, delalet ettiği manada, etraflıca açıklamada, özel manada, kuvvette, isabet etmede, güzel anlatmada, beyan üslubunda, kısacası ilimde, sanatta, asıldaki anlatım tarzına uygun olması gerekir. Yoksa tam bir tercüme değil, eksik bir anlatım olmuş olur. Hâlbuki değişik diller arasında ortak noktalar ne kadar çok olursa olsun, her birini diğerinden ayıran birçok özellik de vardır. Onun için dille ilgili bir özelliği olmayıp yalnız akıl ve mantığa hitap eden kuru ve teknik eserler, ilmî seviyeleri ilerlemiş olan dillere tercüme edilebilse de; akla, kalbe, zevke, hislere hitap eden ve dil açısından edebi değere ve sanat zevkine sahip bulunan canlı ve güzel eserlerin tercümelerinde başarı görüldüğü çok azdır, hatta böyle bir tercüme imkânsızdır. </p>
				<p class="Normal-6">Kur’ân’ın cümlelerine baktığımızda onun, seslerin en güzellerinden, yerine göre en güzel nağmelerinden, bütün Arapların bildiği, dolayısıyla bütün insanların anlayabileceği kelimelerin en güzellerinden seçilerek, Allah’tan başka kimsenin yapamayacağı canlı bir dokuma ile dizilip dokunmuş, lafız mananın, mana lafzın aynası halinde sonsuz beyan parıltılarıyla parlatılmış olduğu görülür. O, her âyeti kolay ve sade görüldüğü halde, bulunup söylenmesi ve taklidi mümkün olmayan öyle eşsiz bir sözdür ki, hiç Arapça bilmeyen bir kimseye bile okunduğu zaman tatlı ve güzel bir söz olduğunu hissettirir. Biraz Arapça bilen bir kimse bir âyeti işittiği zaman derhal bir mana anlar ve anladığını zanneder. ‘Ben de bunu söyleyebilirim.’ diye hayal eder, bir de bakar ki anlamamıştır. Çünkü nazmının her noktasında birçok manalar ortaya çıkmaya başlar. Onu taklit etmeye özendikçe yükselir, derinleşir, ölçüsü ölçeği bulunamaz. </p>
				<p class="Normal-6">Ne kadar yüksek olursa olsun, edebi şahsiyet kazanmış herhangi bir şahsın ifade üslubu, yazıla yazıla az çok taklit edilebilir ve benzeri yazılabilir. Fakat Kur’ân’ın inmesi anından itibaren bütün Arap edebiyatçıları ve belagat ustaları Kur’ân belagatini kendi dillerine örnek edinmiş, bu sayede Arap dili ve edebiyatı açısından yükselmiş oldukları halde Kur’ân nazmını taklit etmeye ve benzerini yazmaya yanaşabilen kimse ortaya çıkmamıştır. O hâlde kendi dilinde bile taklidini yapmak ve benzerini yazmak mümkün olmamış olan Kur’ân’ın, nazım ve üslubunu diğer bir dilde taklit etmek ve benzerini ortaya koymak elbette mümkün olamaz. Mümkün olmadığından aynen tercüme edilemeyeceği gibi benzetmek sûretiyle de tercüme edilemez. Çünkü benzetme yapılamadığının dışında bir de ilmî değeri düşürülmüş, bozulmuş ve Kur’ân’da olmayan şeyler Kur’ân’a eklenmiş olur. Gerçi Kur’ân’da manası bulunmayan hiçbir kelime yoktur. Fakat manası çok derin olan kelimeler bulunduğu gibi, bir kelime etrafında birçok manaların toplandığı ve bazı ifadelerin –hepsi de doğru olmak üzere- birçok yönlerin, ihtimallerin toplandığı yerler de çoktur ki, bunlar yorum ve tevile bağlıdır. Bunlardan bazılarını doğrudan doğruya tercüme etmek mümkün olsa bile, hepsini bütün yönleriyle tercümeye sığdırmak mümkün olmaz. </p>
				<p class="Normal-6">Kur’ân’ın tercümesi, mütercimin anlayabildiği kadar bazı şeyleri anlatabilirse de, gerçek anlamıyla ifade edilmesi çok zordur. Anlattığı şeyler de Kur’ân hükmünde ve değerinde olamaz. Onun manaları tam olarak anlaşılıp bitirilemez. Bir manası ortaya çıkınca arkasından bir mana daha, arkasından bir mana daha yüz gösterir. Mümine hitap ederken, kâfire bir korkutma fırlatır, kâfiri korkuturken mümine bir müjde nüktesini uzatır. Halka hitap ederken ileri gelenleri düşündürür. Âlime söylerken cahile dinletir. Cahile söylerken âlime dokundurur. Geçmişten bahsederken geleceği gösterir. Bugünü tasvir ederken yarını anlatır. En basit gözlemlerden en yüksek gerçeklere götürür. Müminlere gaybı anlatırken kâfirleri şimdiki zamanda usandırır. Bütün bunları duruma, makama, yere, zamana ve konuya göre en uygun ve en güzel kelimelerle anlatır. Mesela taşın çatlayıp su çıkardığını anlatırken “yenşekku” veyahut “yeteşekkaku” demekle yetinmez ve “lema yeşşakkaku” diyerek çatlayışın, akışın bütün fışırtısını, şakırtısını, takırtısını duyurur. </p>
				<p class="Normal-6">Bundan dolayıdır ki Kur’ân’ın benzeri yapılamadığı gibi, aynen tercümesi de yapılamaz. Her şeyden önce tercümede, seçkin beyan üslubu kaybolur. Tercümeler, gümüş tenli bir güzelin derisini yüzüp altındaki dokulara donuk cansız bir kumaştan elbise geçirmek gibi olur. Bu elbisenin saydam bir kristal olduğunu da farz etsek, onun içinden canlı bir vücudun güzelliğinin görülebileceğini farz etmek yanlıştır. Kur’ân, varlık bahçesinde açılmış gerçek ve benzersiz bir gül farz edilirse, bu resimde aslının ne maddesi ne kuvveti ne yumuşaklığı ne gelişmesi özetle ne yağı ne kokusu bulunabilir. İşte bunun içindir ki Kur’ân’ı tanıtacak bir meal olsa da Kur’ân’ın hükmünü taşıyamaz, onun yerine konamaz. </p>
				<p class="Normal-6">Kur’ân’ın tercümesinin mümkün olamayacağını, dolayısıyla tercümenin onun yerini tutamayacağını müsteşrikler bile itiraf etmektedirler. Bunlardan birkaç tane örnek verecek olursak şunlardır: </p>
				<p class="Normal-6">Cenevre Üniversitesi profesörü ve fahri rektörü Edouard Monted yaptığı Fransızca Kur’ân tercümesinin mukaddimesinde bu hususu açık bir şekilde ifade etmektedir: “Sûrelerle ilgili ileri sürdüğümüz birçok mesele hakkında ne hüküm verilirse verilsin, Arapça olarak Kur’ân’ı bilenlerin hepsi, bu dinî kitabın güzelliğini, üslubunun son derecedeki mükemmeliyetini ifade etmekte müttefik olacaklardır ki, Avrupa dillerindeki bütün tercümeler, bunu hissettirip ifade etme imkânından mahrumdurlar.”<span class="dipnot-referans-4" style="font-size:1em;" xml:lang="en-US"><a class="footnote-link" href="#footnote-228-1" id="footnote-228-1-backlink">1</a></span></p>
				<p class="Normal-6">Kur’ân mütercimlerinden olan Georges Sale “Kur’ân’ı tarafsız tercümeye gayret ettimse de, okuyucularım Kur’ân metnine sadık bir ifadeye muvaffak olamadığımı göreceklerdir.”<span class="dipnot-referans-4" style="font-size:1em;" xml:lang="en-US"><a class="footnote-link" href="#footnote-228-2" id="footnote-228-2-backlink">2</a></span> demiştir. </p>
				<p class="Normal-6">İngiliz müsteşrik Marmaduke Pickthal eserine yazdığı mukaddimede: “Kur’ân tercüme edilemez. En eski İslam âlimleri buna inanmışlardı. Ben de aynı düşüncedeyim. Onun için Kur’ân’ı tercümeye muvaffak olduğumu iddia etmiyorum. Yalnızca Kur’ân’ın manalarını nakletmeğe çalıştım. Buna muvaffak olduysam kendimi bahtiyar sayarım. Fakat bu eser, bu tercüme hiçbir vakit asıl Kur’ân’ın yerini tutamaz.”<span class="dipnot-referans-4" style="font-size:1em;" xml:lang="en-US"><a class="footnote-link" href="#footnote-228-3" id="footnote-228-3-backlink">3</a></span> diyerek Kur’ân’ın tercümesinin imkânsızlığını ifade etmiştir. </p>
				<p class="Normal-6">Hindistan’ın meşhur Brahman şairi Rabindranat Tagore, Mısır’a yaptığı bir seyahat esnasında doğrudan doğruya İngilizce yazdığı eserler dışında, Hinduca yazdığı kitaplarını da İngilizceye tercüme etmesini isteyenlere şu cevabı vermiştir: “Hinduca yazdığım eserler, kendi fikirlerimi ihtiva etmiş olsalar bile onları İngilizceye tercüme etmekten acizim. Zira bu tercümede İngiliz dili Hinduca için elverişli değildir.” İnsan kendi fikirlerini çok iyi bildiği başka bir dile çevirmekte sıkıntı çeker, bunun imkânsızlığını söylerse, başkalarının fikirlerini başka bir dile tercüme etmenin zorluğu kendiliğinden ortaya çıkmış olur. Beşerin yazdıkları tercüme edilemeyeceğine göre, Âlemlerin Rabbi olan Allah kelâmının, hiçbir anlam kaybı olmadan, birebir tercümesi, pek tabi olarak imkânsızdır. </p>
				<p class="Ara-baslik-2-5" id="toc_marker-8-5" xml:lang="tr-TR">KUR’ÂN MEALİYLE NAMAZ KILINMASI</p>
				<p class="Normal-6">Dini konularda bir şeyin olup olmamasına kendi görüşümüzle değil de ancak Kur’ân’ın âyetleri veya Allah Resulü’nün uygulamaları açısından bakabiliriz. Namaz konusu Kur’ân’ın onlarca âyetinde emredilen önemli bir ibadettir ve Müslümanlığın da şartlarındandır. Ancak nasıl kılınacağını bizlere Resûlullah <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> göstermiştir. Bu açıdan baktığımızda Hz. Peygamber <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span>, Allah tarafından Arapça bir lâfızla indirilen Kur’ân ile namazlarını kılmış ve ömür boyu buna devam etmiştir. </p>
				<p class="Normal-6">Hulefâ-yı Râşidîn, Arapça Kur’ân’la namaz kılmışlardır. Bunun bize de farz olması gerekir. Şu rivayet raşid halifelere uymanın gereğini açıkça beyan etmektedir: İrbâz İbn Sâriye <span class="parantez-6" style="font-size:0.73em;" xml:lang="tr-TR">(r.a.)</span> dedi ki: “Bir gün Resûlullah <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> bize namaz kıldırdı. Sonra yüzünü cemaate çevirerek çok beliğ, çok mânidar bir konuşma yaptı. Öyle ki dinleyenlerin gözleri yaşla, kalpleri de heyecanla doldu. Cemaatten biri: “Ey Allah’ın Resûlü, sanki bu, bir veda konuşmasıdır, bize ne tavsiye ediyorsunuz?” dedi. “Size, Allah’a karşı takvada bulunmanızı, başınızda Habeşli bir köle bile olsa emirlerini dinleyip itaat etmenizi tavsiye ederim. Zira sizden hayatta kalanlar benden sonra nice ihtilaflar görecek. Öyle ise size sünnetimi ve hidayet üzere olan Hülefâ-i Râşidîn’in sünnetini hatırlatırım, bunlara uyun ve dört elle sarılın. Sonradan çıkarılan şeylere karşı da son derece dikkatli ve uyanık olun. Zira (sünnette bulunana zıt olarak) her yeni çıkarılan şey bir bid’attır, her bid’at de dalalettir, sapıklıktır.”<span class="dipnot-referans-4" style="font-size:1em;" xml:lang="en-US"><a class="footnote-link" href="#footnote-228-4" id="footnote-228-4-backlink">4</a></span> </p>
				<p class="Normal-6">Allah Resulü’nün her davranışını yakından takip eden sahabe de, namazlarında Arapça Kur’ân’dan başkasını okumamışlardır. O halde, bunun bize de farz olması gerekir. Ayrıca başlangıçtan günümüze bütün İslâm ümmeti memleketlerinde, namazlarını Kur’ân’ın Arapça okunuşuyla kılmışlardır. Bu konuda toplumsal bir mutabakat vardır. </p>
				<p class="Normal-6">Müslümanlar namazlarında Kur’ân okumakla emredilmişlerdir. Başka bir dilde Kur’ân okuyan kimse, Kur’ân okumuş olmaz. Böylece de, emrin gereğini yerine getirmiş olamaz. Çünkü Cenâb-ı Hakk: “Elbette bu Kur’ân Rabbülâlemin’in indirdiği bir kitaptır. Onu Rûhu’l-emin, uyaran nebîlerden olman için, senin kalbine açık ve vazıh bir Arapça ile indirmiştir.” <span class="parantez-6" style="font-size:0.73em;" xml:lang="tr-TR">(Şuârâ, 26/192-195)</span> buyurmuştur. </p>
				<p class="Normal-6">“De ki: “Yemin ederim! Eğer insanlar ve cinler, bu Kur’ân’ın benzerini yapmak için bir araya toplansalar, hatta birbirlerine destek olup güçlerini birleştirseler bile, yine de onun gibi bir Kitap meydana getiremezler.” <span class="parantez-6" style="font-size:0.73em;" xml:lang="tr-TR">(İsra, 17/88)</span> âyeti de açıkça göstermektedir ki başka dilde meydana getirilen bir söz, bu konuda kabul edilmeyecektir. Çünkü Kur’ân deyince aynı dilde olan kitap anlaşılır. Arapçanın dışında olunca Kur’ân okunmuş sayılmaz. </p>
				<p class="Normal-6">Öteden beri İslam bilginleri namazda Kur’ân’ın ancak Arapça okunabileceği üzerinde ittifak etmişlerdir. Kişinin Kur’ân’ı güzel okuyup okuyamaması durumu değiştirmez. Zira Kur’ân-ı Kerîm, lafız ve manasıyla bir mucizedir. Onda bir değişiklik yapılacak olursa, Allah tarafından indirilen söz düzeni bozulur, dolayısıyla Kur’ân olmaz, onun benzeri de olmaz. Olsa olsa onun bir tefsiri olur; tefsir ise tefsir edilenden ayrı bir şeydir. Tefsir, bir sûresinin benzerinin getirilmesi ile ilgili meydan okunan muciz Kur’ân gibi olmaz. </p>
				<p class="Ara-baslik-2-5" id="toc_marker-8-6" xml:lang="tr-TR">KUR’ÂN’IN ARAPÇA İNDİRİLMESİ</p>
				<p class="Normal-6">Kur’ân-ı Kerîm’in Arapça olması şöyle beyan edilmektedir: “Elif, Lâm, Râ. Bunlar, [hakkı açıklayan, Hak’tan geldiği] âşikâr olan kitabın âyetleridir. Düşünüp manasını anlamanız için Biz, onu Arapça bir Kur’ân olarak indirdik.” <span class="parantez-6" style="font-size:0.73em;" xml:lang="tr-TR">(Yûsuf, 12/1-2)</span>. </p>
				<p class="Normal-6">“Biz her peygamberi, kendi milletinin lisanı ile gönderdik, ta ki onlara hakikatleri iyice açıklasın. Artık Allah dilediğini saptırır, dilediğini doğru yola iletir. O azîzdir, hakîmdir (mutlak galiptir, tam hüküm ve hikmet sahibidir).” <span class="parantez-6" style="font-size:0.73em;" xml:lang="tr-TR">(İbrahim, 14/4)</span>. </p>
				<p class="Normal-6">“Onu Rûhu’l-emin, uyaran nebîlerden olman için, senin kalbine açık ve vazıh bir Arapça ile indirmiştir.” <span class="parantez-6" style="font-size:0.73em;" xml:lang="tr-TR">(Şu’ara, 26/193-195)</span>. </p>
				<p class="Normal-6">Allah’ın, insanlar arasından elçi seçip onlara Kitap indirmesinin hikmeti, o elçiler ve kitaplar vasıtasıyla kullarını doğru yola iletmektir. Her millete, kendi içinden, kendi diliyle konuşan bir insan, peygamber olarak görevlendirilmiş, o peygambere, konuştuğu dilde Kitabı oluşturan vahiy indirilmiştir. Hz. Musa ve Hz. İsâ’ya İbranî diliyle indirilmiş olan kitaplar, Araplar arasından seçilen Hz. Muhammed’e <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> Arapça olarak vahyedilmiştir. Kur’ân’ın Arapça indirilmesindeki hikmet de Arapça konuşan insanların, Allah’ın emir ve yasaklarını daha iyi anlamaları ve ona göre kendilerine yön vermeleridir. Şayet peygamber Arap olduğu halde kendisine başka bir dilde vahiyler gelseydi, insanlar bu sözlerden hiçbir şey anlayamayacakları için şaşırıp kalacaklar ve “Bunun âyetleri açıklanmalı değil miydi? Arap olan peygambere yabancı dilde sözler mi indiriliyor?” diyeceklerdi. Bu takdirde peygamber göndermenin asıl amacı olan insanların hidayeti gerçekleşmeyecekti. İşte bunun için her millete kendi diliyle peygamber gönderilip kendi diliyle Kitab indirildiği gibi, Araplar içinde yetişmiş olan Hz. Muhammed’e <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> de Arapça vahiy verilmiştir. Fakat Hz. Muhammed’in <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> peygamberliği evrenseldir. Kur’ân-ı Kerîm’in prensipleri de bütün insanlık için geçerlidir. </p>
				<p class="Normal-6">Kur’ân-ı Kerîm’in Arapça olması, onun yalnızca Araplara indirildiği anlamına gelmez. Kur’ân’ın Arapça olduğuna vurgunun yapılmasındaki maksat şudur: “Ey Arap topluluğu, Kur’ân’ın mükemmelliğini anlamalısınız, bu mükemmellik onun ilahi vahiy olduğunun apaçık delilidir; sizin dilinizle indirildi ve artık anlamadığınıza, yabancı bir dille indirildiğine dair hiçbir mazeret ileri süremezsiniz.”</p>
				<p class="Normal-6">Gayet açıktır ki, bir kitap evrensel bir kılavuz olması durumunda bile belli bir dilin kelimelerini kullanmak durumundadır. Böyle olmalı ki, o dili konuşan insanlar kitabın öğretilerini anlayabilsinler ve mesajı diğer insanlara iletebilsinler. Bir harekete dair mesajın evrensel ölçüde yaygınlaşmasının tek doğal biçimi budur. </p>
				<p class="Normal-6">Âyetteki “Anlayabilmeniz için Kur’ân’ı Arapça bir dille indirdik.” ifadesi iki anlama gelebilir: Birincisi: “Bu kitap sizin kendi dilinizde nazil olmuştur. Dolayısıyla “Yabancı bir dilde nazil olduğu için, biz bu kitabın doğru olup olmadığına karar veremeyiz.” diye bir mazeret öne süremezsiniz. Bu kitabın lafızları, konuları, üslûbu ve dili apaçıktır. Binaenaleyh bunu Hz. Muhammed’in <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> veya herhangi bir Arab’ın yazdığı düşünülemez.” İkincisi: “Biz bu Kitabı, muhatap bir Arab kavmi olduğu ve Arapça anladığı için Arapça indirdik.” şeklindedir. </p>
				<p class="Normal-6">“Biz gerek özel gerek genel bir din veya kitap getiren hiçbir peygamberi başka türlü göndermedik. Ancak kavminin dili ile gönderdik.” <span class="parantez-6" style="font-size:0.73em;" xml:lang="tr-TR">(İbrahim, 14/4)</span>. Yani Allah’ın âdeti böyledir. Öteden beri her Peygamber, gönderildiği ümmetin ve özellikle içlerinde oturduğu topluluğun dili ile gönderilmiştir ki onlara vahyi açıklasın. Tebliğine emredilmiş olduğu şeyleri kavmine anlatsın, anlattırsın. Çünkü bir peygamberin peygamberliği gerek kavmine ait olsun gerek daha başkalarını da kapsasın ve bu kapsamlılık gerek Hz. Muhammed’in <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> peygamberliğinde olduğu gibi bütün insanları ve hatta cinleri gerekse birkaç toplumu içine alsın mutlaka o peygamber, kavmini davet edecek ve ilk işi onlara peygamberliğini anlatmak olacaktır. Bu ise onların en iyi, en kolay anlayabilecekleri kendi dilleri, kendi lehçeleri ile açıklamaya bağlıdır. Her şeyden önce “Önce en yakın akrabalarını uyar.” <span class="parantez-6" style="font-size:0.73em;" xml:lang="tr-TR">(Şuârâ, 26/214)</span> gereğince en yakından başlayarak peygamber, kavmine bu açıklamayı yapar, Allah’ın emirlerini açıklar ve ilan eder. Bunun için bir taraftan Arapça bilenler, bilmeyenlere bildikleri dillerle nakil ve tercüme ederek Hz. Peygamber’in <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> açıklamalarını tebliğ eder ve açıklarlar. Elçisinin elçisi, peygamberlerin varisleri olmak şerefine erişirler. Diğer taraftan bu şerefe erişmek için bazıları da Arapça’yı öğrenirler ve bu şekilde Hz. Peygamber’in <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> dilini esas olarak anlatırlar ve onunla davet dilden dile ve bir topluluktan diğer topluluğa yayılıp genelleşir. </p>
				<p class="Normal-6">Hz. Muhammed’in <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> peygamberliği ile gönderilen bu kitabın, bu apaçık Kur’ân’ın Arapça olarak indirilmesinde ve indiği gibi Arapçanın hâkim kılınmasında da nice ilâhî hikmetler vardır. Kur’ân, başka bir dil ile indirilseydi, Peygamberin içinde bulunduğu ve ilk olarak hitap edeceği kendi kavmi anlamayacak; “Ayetleri uzun uzadıya açıklansaydı ya, Arap’a yabancı dil mi?” demeye hakları olacaktır. Diğer kavimlere tebliğ etmek ve umumîleştirmek için ilk neşredenler yetişmeyecek ve bundan dolayı hiçbir topluluk hakkında Allah’ın kesin delili gerçekleşmeyecekti. Eğer bütün dillerle indirilseydi Arapçası gibi birçok Kur’ân bulunsaydı böyle bir mucize büsbütün zararlı ve tevhid hikmetine aykırı olurdu. Kur’ân, kavimler arasında kavga ve anlaşmazlığı azaltacak yerde çoğaltır, birleştirecek yerde dağıtırdı. </p>
				<p class="Normal-6">Çünkü her biri yalnız kendi dilini esas alacak ve onu hakim tanıtması gerekecek; aralarında hakim ve doğruyu yanlıştan ayıran bir kitap bulunmamış olacaktı.  </p>
				<p class="Normal-6">Peygamberler, kendilerine dinlerini apaçık anlatabilsinler, onlardan Allah’ın kanunlarını kolaylıkla ve çabucak öğrenip, başkalarına nakledebilsinler diye Allah’ın her peygamberi, milletine kendi dilleriyle göndermesi, O’nun bir ihsanı olup hidayet yolunu kolaylaştırmasından başka bir şey değildir. </p>
				<p class="Normal-6">“Biz bütün peygamberleri kavimlerinin diliyle gönderdik ki, onlara Allah’ın buyruğunu açıkça anlatabilsinler.” <span class="parantez-6" style="font-size:0.73em;" xml:lang="tr-TR">(İbrahim, 14/4)</span> İşte bu, bütün insanlığı kapsayan ve gelmiş geçmiş bütün peygamberlerin getirdiği mesajlarda somutlaşan evrensel bir nimettir. Peygamberlerin insanları Rabb’lerinin izni ile karanlıklardan aydınlığa çıkarabilmesi için onların dili ile gönderilmesi kaçınılmazdır. Onlara Allah’ın buyruğunu açıkça anlatması, onların da anlatılanları anlaması için bu zorunludur. Böylece peygamberin gönderilmesi ile öngörülen hedefe ulaşılabilir. </p>
				<p class="Normal-6">Bu âyet-i kerîmede Arap olmayanların lehine delil olacak bir taraf yoktur. Çünkü Hz. Peygamber’in <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> getirdikleri, kendisine anlayıp kavrayacağı bir şekilde tercüme edilen herkes için, bağlayıcı delil ortaya koymuştur. Nitekim yüce Allah Teâlâ şöyle buyurmaktadır: “Biz seni ancak bütün insanlar için müjdeleyici ve korkutucu olarak gönderdik.” <span class="parantez-6" style="font-size:0.73em;" xml:lang="tr-TR">(Sebe’, 34/28)</span>. Allah Resûlü de şöyle buyurmaktadır: “Her peygamber kendi ümmetine, ümmetinin diliyle gönderilmiştir. Yüce Allah Beni de yarattıkları arasından kırmızı tenliye de, siyah tenliye de göndermiştir.” Yine Hz. Peygamber şöyle buyurmaktadır: “Nefsim elinde olana yemin ederim ki; bu ümmetten (ümmet-i davetten) Yahudi olsun, Hristiyan olsun kim benim peygamberliğimi işitip de sonra benimle gönderilene iman etmeyecek olursa, muhakkak cehennemliklerden olur.”</p>
				<p class="Normal-6">Başka bir hadislerinde şöyle buyurmaktadır: “Bana, Benden önce hiçbir kimseye verilmeyen beş özellik verilmiştir: Ben, bir aylık mesafeden, düşmanımın kalbine korku salınmasıyla yardım olundum. Yeryüzü bana Mescid ve temiz kılındı. Ümmetimden kime namaz vakti kavuşursa onu kılsın. Ganimetler bana helal kılındı. Benden önce hiçbir kimseye helal kılınmamıştı. Bana, şefaat etme verildi. Önceki peygamberler sadece kendi kavimlerine gönderiliyordu ben ise bütün insanlığa peygamber olarak gönderildim.”<span class="dipnot-referans-4" style="font-size:1em;" xml:lang="en-US"><a class="footnote-link" href="#footnote-228-5" id="footnote-228-5-backlink">5</a></span><span class="Dipnot-Ba-vurusu"> </span></p>
				<p class="Ara-baslik-2-5" id="toc_marker-8-7" xml:lang="tr-TR">KUR’ÂN’DA PEYGAMBER EFENDİMİZ’İN VE<span class="parantez-6" style="font-size:0.62em;" xml:lang="tr-TR"> </span>BAŞKALARININ SÖZLERİNE YER VERİLMESİ</p>
				<p class="Normal-6">Kur’ân-ı Kerîm’i okuduğumuzda Hz. Peygamber’in <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span>, diğer peygamberlerin, peygamberlerin ümmetlerinin, şeytanın, cinlerin, insanın nefsinin, münafıkların, inançsızların, müşriklerin, gerek söyledikleri gerekse içlerinden geçirdikleri düşüncelerin, insan benliğinin içinde bulunan duyguların dile geldiğini, konuştuğunu, dolayısıyla Kur’ân’ın da bunları naklettiğini görürüz. Ancak bunlar o kimselerden Kur’ân’da aktarıldığı gibi illa da Arapça bir dille, harfi harfine aynısı değildir. Cenab-ı Hakk o sözü, kim, hangi zamanda söylemişse söylesin, onu en mükemmel bir şekilde, tam söylenilenin bütün duygu, düşünce ve hislerini de içine katarak kendi sözüyle beyan etmiştir. </p>
				<p class="Normal-6">Burada sözdeki mu’cizelik, o kimsenin sözü olması değil de, o sözün Cenab-ı Hakk tarafından yepyeni bir malzemeyle eşsiz bir şekilde ifade edilmesidir. Bu, adeta şuna benzemektedir: Ortada yemek yapacak çeşitli malzemeler vardır. Ancak her aşçı aynı malzemeden kendi mahareti ölçüsünde iyi bir yemek yapabilecektir. Usta olan o malzemeden öyle lezzetli ve güzel bir yemek yapar ki, herkes büyük bir zevkle yer. Ancak diğer aşçılar aynı ölçüde aynı malzemeden aynı güzellikteki yemeği yapamazlar. Halbuki aynı malzemedir. Hatta içine konuldukları tabaklar da aynı tabaklardır. Kur’ân-ı Kerîm de böyledir. Şeytanın bir konuşması, hem de sadece ifadesi de değil, gizlediği, dışa vurmadığı duygularını da Allah Teâlâ adeta söylenmiş bir söz haline getirir ve tam olarak beyan eder. </p>
				<p class="Normal-6">Kur’ân, topyekûn beşeri ve cinleri muhatap alır; onlara emirler verir, bazı yasaklar ortaya koyar; onların ve şeytanların sözlerini nakleder. Bunların hepsinde O her zaman mucizevidir. Ancak bu mucizevilik, Kur’ân’ın bunları nakletmesi değil, naklediş keyfiyeti, kullandığı malzeme ve seçtiği motifler itibariyledir. Ayrıca, verdiği haberlerin gaybî olması yönüyle de diğer bir mucizevî durumun mevcudiyeti söz konusudur. </p>
				<p class="Normal-6">Evet, her şeyden evvel, Kur’ân-ı Kerîm’de kullanılan malzemenin seçilişi harikuladedir. Kur’ân, ele aldığı konuları, öyle bir malzeme ile ve öyle farklı bir üslupla ifade eder ki, daha ötesinde ifade olamaz. Ve böyle bir ifadeye ne cin ne insan ne de melek güç yetirebilir. Ancak bu mucizevî keyfiyeti görmek için mutlaka Kur’ân âyetlerine ihatalı bir gözle bakmak icap eder. Bu hususu daha da müşahhaslaştırmak için konuyu biraz açabiliriz: </p>
				<p class="Normal-6">Bizler, bazen ruhumuzda öyle şeyler duyarız ki, bunları ifadeye ka’tiyyen güç yetiremeyiz; yetiremeyiz de böyle durumlarda çok defa Akif’in dediği gibi: </p>
				<p class="Normal-6">“Ağlarım, ağlatamam; hissederim söyleyemem; </p>
				<p class="Normal-6">Dili bağlı kalbimin, ondan ne kadar bîzârım!”</p>
				<p class="Normal-6">der ve çaresizlikle inleriz. </p>
				<p class="Normal-6">Evet, konuşurken, yazarken kendini ve iç derinliklerini dinleyebilen pek çok kimse, hep hissettiği şeyleri ifade edememenin çaresizliğini yaşar. İşte bu, bir yönüyle âcizlik demektir. Her şeyi çok kolaylıkla ifade edebilene kıyasla, böyle bir âcizlik, mutlak veya nisbi diğerinin mucizeliğini netice verir. Mutlak planda, bu seviyede tek bir ifadeler mecmuası varsa, o da hiç şüphesiz, Kur’ân-ı Kerîm’dir. </p>
				<p class="Normal-6">Şimdi, Kur’ân’ın âyetleri bu zâviyeden ele alındığında, diyebiliriz ki; Kur’ân’ın konuşturduğu, şeytan olsun, cin olsun, melek olsun ya da Fir’avn, Nemrut, Şeddat olsun, maksadı ifadede kullanılan üslup tamamen Kur’ân’a aittir. Bu üslup öylesine harikuladedir ki, bütün işârî, remzî manalara açık olduğu gibi, çok geniş yorumlara, tefsirlere de müsaittir. Ve onun dışında hiçbir beyan, hiçbir kimse böyle bir maksadı, o türlü malzeme ve motiflerle ifade edememiştir ve edemez de. </p>
				<p class="Normal-6">İsterseniz şimdi konuyu, daha farklı bir zaviyeden ele alalım: Her kelâmın, kalb, sır, hafî, ahfâ gibi rabbanî latifelere bakan yönleri vardır ve genel ifade içinde bu latifelerin de hedeflenmesi söz konusudur. Eğer kelâm, bu mertebeler arasında mana yönüyle herhangi bir tenakuza, farklılığa, sebebiyet veriyorsa; o, bu kelâmın eksikliğine delalet eder. Hemen hemen bütün beşerî beyanlarda böyle bir eksiklik -nisbet farkı mahfuz- vardır. Kur’ân ise böyle bir nakîseden muallâ ve müberrâdır. Burada şöyle bir husus da söz konusudur: Kalbe gelen manalar tahayyül, tasavvur, taakkul gibi süzgeçlerden geçip de ayniyetini koruyarak telaffuz seviyesine ulaşabilmişse, konuyla alâkalı mükemmel bir beyan yakalanmış sayılır. Bazen de bir kelâm, bu kademeleri ayniyeti içinde aşamaz; nefsî kelâm seviyesinde kalır ve telaffuz edilme şansını elde edemez. İşin içini bilenin onları alıp seslendirmesi ayrı bir konu, bu seviyedeki beyan türü idrakimizi aşkındır ve konumuz dışında kalır. Bu itibarla biz burada, sırf telaffuz edilebilen kelâm üzerinde durmak istiyoruz: </p>
				<p class="Normal-6">Eğer kelâm, tahayyüldeki şekliyle ifade edilebilmişse, yani niyet ve ifade azmi, ifadeyle uyum içinde ise böyle bir kelâm tamdır. Aksine, tasavvur, tahayyülü tam kucaklayamamışsa bu, bir evvelkine göre kusurlu bir ifadedir ve eksik bir beyandır. Taakkul, kendine yüklenenleri ifadeye taşıyamamışsa, tasarıdaki bir kısım derinlikler de orada elenmiş demektir. İşte bütün bu süzgeçlerden süzüle süzüle tahayyül mertebesine göre pek çok şey kaybeden kelâm eksik, tahayyüldeki derinlikleriyle ifade edilebilen mana, mefhûm ve niyet ise tamdır ve bu mükemmeliyetin biricik şaheseri de sadece ve sadece Kur’ân-ı Kerîm’dir. Ondaki bu mükemmeliyet, sözü kimden naklederse etsin, bir manada onun, tahayyül ve tasavvur ötesi derinlikleri korumasında aranmalıdır. Bu yönüyle de, bir başkasının böyle bir kelâm ve beyana muvaffak olması imkânsızdır. Evet, beşer veya başka varlıkların -ki bunların başında cinler ve melekler gelir- kelâmlarında niyet ve tahayyül mertebesinden, mana ve mazmunun yakalanıp ifade edilmesi mümkün değildir. Yani, bizim söylenilen ölçüler içinde bir beyan ve bir kelâma muvaffak olabilmemiz katiyen söz konusu değildir. Öyleyse bu mükemmeliyeti gösteren Kur’ân mucizedir ve O’nun beyanı, başkalarının bir şeyi ifadede ilk harekete geçirdikleri tahayyül ve niyetlerinin ifadesi olması itibariyle de bir taraftan vakıa mutabık, diğer taraftan da mucizevî ve ilahîdir. </p>
				<p class="Ara-baslik-2-5" id="toc_marker-8-8" xml:lang="tr-TR">KISSALARIN TEKRARINDAKİ HİKMETLER</p>
				<p class="Normal-6">Kur’ân-ı Kerîm’deki bazı kıssalar değişik yerlerde tekrar edilmiştir. Ancak bu tekrarlar yalın bir tekrar olmayıp aksine her defasında olayın ayrı bir yönüne vurgu yapılmaktadır. Yani kıssanın bazı yönleri bir yerde zikredilirken, diğer yönleri bir başka yerde anlatılmaktadır. Anlatılan yerde hangi hususa vurgu yapılıyorsa, kıssadaki o yön ön plana çıkartılır. Bu, âdeta bir futbol maçının birden fazla kamerayla farklı açılardan çekilip daha sonra maçın hangi yönü anlatılıyorsa o görüntünün ön plana çıkartılması gibidir. </p>
				<p class="Normal-6">Bu kıssalar farklı sûrelerde, takdîm, tehir, îcâz ve itnâb gibi yollarla arz edilmiştir. Bir hadise bir yerde belli bir hedef için nakledilirken, bir diğer yerde yine başka bir hedef için nakledilmiştir. Mesela, Hz. Musa’nın <span class="parantez-6" style="font-size:0.73em;" xml:lang="tr-TR">(a.s.)</span> kavmiyle olan bir hadisenin anlatıldığı bir kıssada, bir olayın şahit olarak anlatılması gerekir ve o olaya yer verilir. Sonra bir başka sûrede, bir başka yönüyle o olay bir şahit olarak getirilir. Böylece bir tek kıssa, birbirinden muhtelif münasebetlerle onlarca mesele için şahit olarak gösterilir. Çünkü o hadisenin bir şahit, bir öğüt veya bir ibret olarak birçok meseleyle münasebeti vardır. </p>
				<p class="Normal-6">Aynı şahısla ilgili bir kıssanın, farklı yerlerde anlatılan unsurlarını bir araya getirdiğimizde, karşımıza olayın farklı yönlerden detaylı tek bir tablosu çıkmış olur. Bu anlamda kıssanın geçtiği yerde hangi sebepten dolayı kıssa zikredilmişse, o kıssanın tamamı değil yalnızca geçtiği yerle ilgili olan yönü nazara verilir. Dikkatli bir şekilde kıssayı takip etmeyen kimse zanneder ki aynı olay tekrar ediliyor. Hâlbuki her defasında olayın farklı bir yönü vurgulanıyor, farklı bir sahne öne çıkartılıyordur.</p>
				<p class="Normal-6">Kıssalarda olayların teferruatı değil, insanların muhtaç oldukları şey ne ise o kadarı anlatılır. Bu olaylar farklı yerlerde defalarca anlatılmasına rağmen, her defasında farklı bir heyecan ve tatlılık hissettirir insana. Böylelikle her anlatılışta az da olsa olayın farklı yönlerden nazara verilmesiyle, âdeta insanlık tarihi detaylarıyla gözlerimizin önünde canlanır. Onlardan almamız gereken dersleri ve ibretleri almış oluruz. </p>
				<p class="Ara-baslik-2-5" id="toc_marker-8-9" xml:lang="tr-TR">“İKİ DOĞUNUN VE İKİ BATININ RABBİ” <br/>ÂYETİNİN ANLAM ÇERÇEVESİ</p>
				<p class="Normal-6">Kur’ân-ı Kerîm’de hem iki doğunun ve iki batının hem de doğuların ve batıların Rabbi ifadeleri vardır. Bu âyetlerin mealleri şöyledir: </p>
				<p class="Normal-6">“O hem iki doğunun hem iki batının Rabbidir.” <span class="parantez-6" style="font-size:0.73em;" xml:lang="tr-TR">(Rahmân, 55/17)</span> </p>
				<p class="Normal-6">“Hayır, Allah’ın nizamı onların sandığı gibi değildir! Doğuların ve batıların Rabbine yemin ederim ki, Biz onların yerine kendilerinden daha hayırlı insanlar getirmeye kadiriz. Bizim elimizden kurtulan, gücümüzün yetmediği hiçbir şey yoktur.” <span class="parantez-6" style="font-size:0.73em;" xml:lang="tr-TR">(Meâric, 70/40-41)</span></p>
				<p class="Normal-6">Bu âyetlere göre iki nihaî batı ve doğu vardır veya doğular ve batılar vardır. Âyetler bunların son sınırlarını göstermektedir. Meselâ, yazın güneşin doğup battığı yerler ile kışın güneşin doğup battığı yerler farklı farklıdır. Yazın en uzun gününde güneş, en uzak batıdan batıp en uzak doğudan doğar. Kışın en kısa günlerinde ise en yakın noktadan doğar ve en yakın noktadan batar. Bu durumda güneş her gün değişik bir doğudan doğmaktadır ve dolayısıyla da güneşin ayrı ayrı doğuş yerleri söz konusudur. Aynı şekilde, her gün değişik bir noktadan batmakla güneşin ayrı ayrı battığı noktalar ortaya çıkmaktadır. Neticede, en uzak doğu ve en uzak batı açıları içinde değişik doğular ve batılar bulunduğundan “İki doğunun ve iki batının rabbi” veya “doğuların ve batıların Rabbi” denilmektedir. </p>
				<p class="Normal-6">“İki doğu” ve “İki batı” ifadelerinden şunları anlayabiliriz. Kış ve yaz günlerinin en kısa ve en uzun günleri... Yahut dünyanın yarıküresidir. Güneş bir yarıkürede doğarken, diğer yarıkürede batar. Âyet şunları düşündürür: </p>
				<p class="Normal-6">a- Güneş, Allah’ın emriyle doğar ve batar; bu doğup batma, her gün farklı açılarla vâki olur. </p>
				<p class="Normal-6">b- Dünyanın da güneşin de Rabbi O’dur. Bunların ayrı ayrı sahipleri olsaydı, bu uyum olmazdı. </p>
				<p class="Normal-6">c- Doğu, batı ve ikisi arası her şeyi yaratan Allah’tır. Kâinatın hikmetli nizamının sahibi O’dur. </p>
				<p class="Ara-baslik-2-5" id="toc_marker-8-10" xml:lang="tr-TR">KUR’ÂN’DA GENELE YAPILAN HİTAPLARDA <br/>ERKEKLER İÇİN KULLANILAN HİTAP LAFIZLARININ TERCİH EDİLMESİ</p>
				<p class="Normal-6">Kur’ân-ı Kerîm’deki hitaplara baktığımızda bunların sadece erkeklere yönelik olmadığını görürüz. Nitekim Kur’ân’da otuzdan fazla değişik hitap şekli vardır. Bu anlamda “Ey nebi! Ey resul!” şeklindeki ifadelerle umum peygamberlere ve Efendimiz’e <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span>; “Ey iman edenler!” hitabıyla müminlere; “Ey inkâr edenler!” diye kâfirlere; “Ey insan!”, “Ey Âdemoğulları!”, “Ey kullarım!” şeklindeki hitaplarla bütün insanlara hitap edilmiştir. Bunların yanı sıra daha özel anlamda hitaplar da vardır ki mesela; “Ey peygamber hanımları!” şeklindeki hitapla Resulullah’ın <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> eşlerine seslenilir.  </p>
				<p class="Normal-6">Kur’ân-ı Kerîm’de kullanılan “Ey insanlar! Ey kullarım! Ey iman edenler! Ey inkâr edenler!” şeklindeki hitap kipleri sadece erkekler için değil, herkes için ortak olan bir hitap şeklidir. Bu hitaplardaki ‘amenû’, ‘keferû’ kelimeleri -Arap dili açısından- müzekker yani erkekleri kasteden bir kelimedir. Ancak maksat erkekler değildir. Çünkü her dilde durum böyledir. Genele hitap edileceği zaman erkek kadın ayrı ayrı zikredilmeyip tek kelimeyle ikisi kastedilmiş olur. Mesela bir topluluğa hitap ederken: “Kıymetli misafirler! Değerli dinleyiciler! Kıymetli yolcular!”gibi hitaplar kullanılır ve bununla da hem erkekler hem de kadınlar kastedilir. Kur’ân-ı Kerîm’deki durum da bundan ibarettir. </p>
				<p class="Ara-baslik-2-5" id="toc_marker-8-11" xml:lang="tr-TR">KUR’ÂN’DA CENNET KAVRAMI</p>
				<p class="Normal-6">Cennet, kelime anlamı yönüyle örtme, gizleme, kapalı olma demektir. Bu kelimenin bütün türevlerinde de bir anlamda örtülü olma, gizli kalma anlamı vardır. Nitekim “cin”, herkese görünmediğinden böyle isimlendirilmiş, “cinnet”, aklın kaybolması, “cen” kararmak, görülen eşyanın bakıştan gizlenmesi demektir. “Cennet” örtü manasına da gelir ki zemini görünmez, gayet girift ağaçlarla örtülmüş olan bahçe ve bostana da cennet denir. </p>
				<p class="Normal-6">Dini ıstılahta, dünya gözüyle görülemeyen, gaybda gizli olan sevap yurdunun adıdır. Kur’ân’da da “el-Cennetü” denildiği zaman bu kasdedilir. Sanki cennet, ağaçlarının çok sıklığından dolayı, tek bir örtü gibidir. Ahiret de, kendisinde cennetler bulunduğu için, cennet diye adlandırılmıştır. </p>
				<p class="Normal-6">Kur’ân-ı Kerîm’de müminlerin Cenab-ı Hakk’ın bir mükâfatı olarak gittikleri Cennet’ten genellikle tekil olarak değil de çoğul olarak bahsedilir. Bundan da ahirette bir tek Cennet’in değil farklı farklı cennetlerin olduğunu anlıyoruz. İşte bu farklı derecelerde olan ve görmediğimizden dolayı bize kapalı gelen ya da ağaç ve yeşilliklerle kaplı olan her türlü cennet, çoğul olarak tasvir edilmiştir. </p>
				<p class="Normal-6">Kur’ân-ı Kerîm’de, genel ismi Cennet olan saadet yurdunun şu şekilde farklı isimlerini de görmekteyiz: </p>
				<p class="Normal-6"><span class="italic-2">“Dâru’s-Selam”</span>: Her türlü sıkıntıdan, musibetten ve zorluktan uzak anlamındadır. Çünkü orası bir ismi de “Selam” olan ve insanları selam sözcüğüyle selamlayan Allah Teâlâ’nın inananlara verdiği yerdir. </p>
				<p class="Normal-6"><span class="italic-2">“Cennâtu Adn”</span>: Her şeyin kaynağının olduğu çeşitli nimetlerin bulunduğu yer. </p>
				<p class="Normal-6"><span class="italic-2">“Cennâtu’n-Naîm”</span>: İçinde birbirinden farklı yiyeceklerin, içeceklerin, giyeceklerin, manzaraların bulunduğu yer. </p>
				<p class="Normal-6"><span class="italic-2">“Cennâtu’l-Firdevs”</span>: Cennetin en yüksek derecesi. </p>
				<p class="Normal-6"><span class="italic-2">“Cennetü’l-Huld” </span>: Ebediyen kalınan yer. </p>
				<p class="Normal-6"><span class="italic-2">“Cennet-i âliye”</span> : Yüksek, yüce ve değerli yer. </p>
				<p class="Normal-6"><span class="italic-2">“Dâru’l-Muk’am”</span> : İçinde kalınacak, dinlenilecek ve istirahat edilecek yer. </p>
				<p class="Normal-6"><span class="italic-2">“Cennetü’l-Me’va” </span>: Cibril’in, meleklerin, şehitlerin ruhlarının bulunduğu veya daimi bulunmanın olduğu yer. </p>
				<p class="Normal-6"><span class="italic-2">“Dâru’l-Hayavan”</span> : Hayatın sürekli olup ölümün asla olmadığı yer. </p>
				<p class="Normal-6">Bu cennetlerin Kur’ân’daki tasvirlerine baktığımızda, Yüce Allah’ın müminlere, yaptıkları işlere ve kazandıkları derecelere göre ayrı ayrı cennetleri verdiğini ve her birindeki nimet ve lezzetin birbirinden farklı olduğunu görüyoruz. </p>
				<p class="Normal-6">Cennet ücret yeridir. Allah Teâlâ bu dünyada değişik imtihanlarla karşılaşan, neticede imtihandan geçer not alan insanları derecelerine göre nimetlendirecektir. Cennetteki bu nimetler sürekli ve dünyada eşi benzeri olmayan bir kıvamdadır. </p>
				<p class="Ara-baslik-2-5" id="toc_marker-8-12" xml:lang="tr-TR">KUR’ÂN-I KERÎM’DE CENAB-I HAKK’IN <br/>BAZEN KENDİSİNDEN “BEN”, BAZEN DE “BİZ” DİYE BAHSETMESİ</p>
				<p class="Normal-6">Evet Kur’ân-ı Kerîm’de Allah Teâlâ hem “ben” hem de “biz” zamirini kullanmıştır. Böyle bir kullanım, insanların da aralarında konuşurken kullandıkları bir yöntemdir. Allah Teâlâ da insanlara insanların konuştukları diller ve onların özellikleriyle hitap etmektedir. </p>
				<p class="Normal-6"> Kur’ân’da bazı âyetlerdeki “ben” ve “biz” şeklindeki kullanımlara baktığımızda; Cenab-ı Hakk’ın sadece kendisini ilgilendiren, hususi bir hitabını taşıyan, başka kimselerin asla müdahalesinin olmadığı ve sadece hitap ettiği kimseyi ilgilendiren yerlerde “ben” kullandığını görürüz.</p>
				<p class="Normal-6">Mesela şu âyet bu durumu açık bir şekilde göstermektedir: </p>
				<p class="x--------2" xml:lang="ar-SA">إِنِّيٓ أَنَا رَبُّكَ فَاخْلَعْ نَعْلَيْكَ إِنَّكَ بِالْوَادِ الْمُقَدَّسِ طُوًى وَأَنَا اخْتَرْتُكَ فَاسْتَمِعْ لِمَا يُوحٰى إِنَّنِيٓ أَنَا اللّٰهُ لآ إِلٰهَ إِلآّ أَنَا فَاعْبُدْنِي وَأَقِمِ الصَّلاَةَ لِذِكْرِي</p>
				<p class="Normal-6">“Haberin olsun: Senin Rabbin Benim!” denildi. “Çıkar pabuçlarını hemen! Çünkü kutsal vâdidesin sen! Tuvâdasın sen!” Peygamberliğe seçtim seni. Öyleyse iyi dinle sana vahyedileni. Muhakkak ki Ben’im gerçek İlah. Benden başka yoktur ilah. O halde sen de yalnız Bana ibadet et. Beni anmak için namaz eda et.” <span class="parantez-6" style="font-size:0.73em;" xml:lang="tr-TR">(Tâhâ, 20/12)</span> </p>
				<p class="Normal-6">Görüldüğü gibi burada Cenab-ı Hakk hususi olarak Hz. Musa’ya seslenmekte, bu hitapta hitabın kendisini ilgilendirdiği şahıs sadece bir kişi olmaktadır. Bu âyete Allah Teâlâ sadece kendisinin gerçek İlah olduğunu, şirkin olamayacağını belirterek; dolayısıyla ibadet ve ibadetin fihristi olan namazın da sadece Yüce Yaratıcı’ya has kılınarak O’nu hatırlamak için kılmasını emrediyor. </p>
				<p class="Normal-6">Cenab-ı Hakk umumi saltanatı adına hitap ederken ve hitap herkesi ilgilendirdiği zaman ise azamet ve yüceliği bildiren “biz” şeklinde hitap ediyor. </p>
				<p class="Normal-6">Bu duruma örnek olarak şu âyetleri verebiliriz: </p>
				<p class="x--------2" xml:lang="ar-SA">وَمَآ أَرْسَلْنَاكَ إِلاَّ رَحْمَةً لِلْعَالَمِينَ </p>
				<p class="Normal-6">“İşte bunun içindir ki ey Resulüm, Biz seni bütün insanlar için sırf bir rahmet vesilesi olman için gönderdik.” <span class="parantez-6" style="font-size:0.73em;" xml:lang="tr-TR">(Enbiya 21/101)</span></p>
				<p class="Normal-6">Resulullah’ın <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> peygamberliği herkesi ilgilendirmektedir. Cenab-ı Allah bütün âlemlere, özellikle akıl sahibi varlıklara merhametinden dolayı Hz. Peygamber’i <span class="parantez-6" style="font-size:0.73em;" xml:lang="tr-TR">(sallallahu aleyhi ve sellem)</span> göndermiştir. O öyle kapsamlı bir rahmettir ki bütün akıl sahiplerine iyilik ve kurtuluş yolunu göstermekte, gerek dünyada gerekse âhirette mutluluk vesilelerini öğretmektedir. Öyle ki onun getirdiği birçok prensibi, dinine inanmayanlar bile benimseyip uygulamakta, dünyevî yönden yararlanmaktadırlar. İşte bundan dolayıdır ki gönderilme fiili tekil olarak “gönderdim” değil de “gönderdik” olarak çoğul şeklinde kullanılmıştır.</p>
				<p class="Normal-6">Bu konuyu daha iyi kavramak için şöyle bir misal verilebilir: Bir başbakanın veya devlet başkanının tebaasına iki türlü hitabı vardır. Bunlardan birinde hususi olarak onlardan birini özel bir iş için araması, özel hitapta bulunmasıdır. Böyle bir aramada konu sadece arananı ilgilendirdiğinden ve belki de aracılar bulunmadığından “ben” diye hitap eder. Aynı kimsenin bir de devlet adına, herkesi ilgilendiren bir meseleyi -mesela bir televizyondan- halka iletmesi vardır. Böyle bir hitapta genellik vardır, devletin büyüklüğünün ifadesi olarak “biz” hitap şekli ön plana çıkmaktadır. </p>
				<p class="Normal-6">Bazen de Cenab-ı Hakk “biz” derken işari olarak kendi mülkünde nezaretçi olarak görev yapan melekleri de işin içine katıyor olabilir. Kur’ân’da kâinatın yaratılışı ve evrende cereyan eden hadiselerden bahsedilirken genellikle “biz” ifadesi kullanılır. Çünkü Cenab-ı Hakk her görevi belirlediği meleklere vermiş, onlar da bu işleri deruhte etmektedirler. Bu durum Cenab-ı Hakk’ın -haşa!- kâinattaki icraatını tamamen meleklere bırakıp bir tarafa çekilmesi anlamına gelmez. Onları da kendi emriyle bu işe katmak sûretiyle şereflendirmesi anlamına gelir. </p>
				<p class="Normal-6">Mesela Kadr Sûresinde: </p>
				<p class="x--------2" xml:lang="ar-SA">إِنَّآ أَنْزَلْنَاهُ فِي لَيْلَةِ الْقَدْرِ </p>
				<p class="Normal-6">“Biz Kur’ân’ı indirdik Kadir gecesi.” <span class="parantez-6" style="font-size:0.73em;" xml:lang="tr-TR">(Kadr, 97/1)</span> şeklinde “biz” şeklinde buyrulmaktadır. Kur’ân’ın nüzulü sadece bir kişiyi ya da bir bölgeyi ilgilendirmeyip bütün zaman ve mekânları içine almaktadır. Bir de Kur’ân’ın nazil olmasına Cibril refakat etmekte, diğer melekler şahit olmaktadır. Dolayısıyla hem bir azamet hem de onların da teşrif ve tekrimi olduğundan çoğul kipi kullanılmıştır. </p>
				<div class="footnotes">
					<div class="footnote">
						<p class="Dipnot-Metni-4" xml:lang="tr-TR"><a class="footnote-anchor" href="#footnote-228-1-backlink" id="footnote-228-1">1</a>	Edouard Mınted, Le Coran, Paris 1949, p. 53</p>
					</div>
					<div class="footnote">
						<p class="Dipnot-Metni-4" xml:lang="tr-TR"><a class="footnote-anchor" href="#footnote-228-2-backlink" id="footnote-228-2">2</a>	Sebilü’r-Reşad, Sayı 7, s. 310, 1954</p>
					</div>
					<div class="footnote">
						<p class="Dipnot-Metni-4" xml:lang="tr-TR"><a class="footnote-anchor" href="#footnote-228-3-backlink" id="footnote-228-3">3</a>	Ömer Rıza Doğrul, Tanrı Buyruğu, Önsöz</p>
					</div>
					<div class="footnote">
						<p class="Dipnot-Metni-4" xml:lang="tr-TR"><a class="footnote-anchor" href="#footnote-228-4-backlink" id="footnote-228-4">4</a>	Tirmizî, İlim 16; Ebu Dâvud, Sünne 6</p>
					</div>
					<div class="footnote">
						<p class="Dipnot-Metni-4" xml:lang="tr-TR"><a class="footnote-anchor" href="#footnote-228-5-backlink" id="footnote-228-5">5</a>	Buhari, Teyemmüm 3, Salât 56; Müslim, Mesâcid 3</p>
					</div>
				</div>
			</div>
		</div>
	</body>
</html>