<html xmlns="http://www.w3.org/1999/xhtml">
	<head>
		<title>03-08.html</title>
		<link href="template.css" rel="stylesheet" type="text/css"/>
	</head>
	<body>
		<div id="x03-08.html" xml:lang="en-US">
			<div class="Basic-Text-Frame">
				<p class="Ana-Baslik" id="toc_marker-9">7. BÖLÜM <br/>KUR’ÂN’IN MU’CİZELİĞİ</p>
				<p class="Ara-baslik-2-6" id="toc_marker-9-1" xml:lang="tr-TR">KUR’ÂN’IN PARÇA PARÇA İNDİRİLMESİ</p>
				<p class="Normal-7">Kur’ân’ın toptan indirilmesi elbette mümkündü. Ancak böyle olmadı. Âyet âyet, sûre sûre, bölüm bölüm indirildi. Bunun böyle olmasında, Hakîm-i Mutlak olan Yaratıcı’nın, kulları ve özellikle de elçisi Hz. Muhammed <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> için birtakım hikmetleri vardı. Bunları kısaca belirtecek olursak, şu hususları düşünmemiz mümkündür: </p>
				<p class="Normal-7">1. Hz. Peygamber’in <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> kalbini tespit açısından: Hz. Peygamber’in <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> hitap ettiği topluluk, düşmanlık, kin, inat, katı kalplilik gibi olumsuz pek çok davranışta en üst seviyede bulunuyordu. İşte bu türlü karakterleri taşıyan bu insanlar, atalarından gördükleri pek çok kötü âdetin de devam ettiricileriydi. Sıkı bir şekilde bu âdetlere bağlanmışlardı ve onları bırakmayı bir türlü düşünmüyorlardı. İşte böyle bir ortamda peygamber gelmiş, onları Allah’ın birliğine çağırmış, putlara tapmalarını yasaklamıştı. Ancak onlar bu çağrı karşısında direnmiş, inatlaşmış, bir türlü kabule yanaşmamışlardı. Hatta inananları çeşitli eziyetlere maruz bırakmışlar, peygambere pek çok sıkıntı vermişler; bununla da yetinmeyerek O’na, şâir, mecnûn, sihirbaz gibi uygunsuz sıfatlar takmışlar; sözle yaptıkları bu sataşmadan sonuç alamayınca da, inananlara ve peygambere fiilen işkenceye başlamışlardı. Resûlullâh <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span>, koruyucusu olan amcasının ve hanımı Hadîce’nin de vefat etmesiyle, âdeta kendisini yalnız kalmış gibi hissediyordu. Ancak Allah <span class="parantez-7" style="font-size:0.73em;" xml:lang="tr-TR">(celle celâluhû)</span>, elçisini yalnız bırakmamış, kalbini sakinleştirmiş, koruyacağına dair söz vermiş, meydana gelen olumsuz olaylara karşı güç ve kuvvetini arttırmıştır. Bu arttırma, Kur’ân’ın parça parça indirilmesiyle olmuştur. </p>
				<p class="Normal-7">Bu şu açılardan olmuştur: Hz. Peygamber <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span>, Cebrâil’i zaman zaman gördüğünde, kalbi onu görmesinden dolayı güç-kuvvet kazanıyordu. Böylece üstlenmiş olduğu peygamberlik görevini yerine getirmede ve bu yüzden başına gelen eziyet ve sıkıntılara katlanmada, mücadelede kendisini daha güçlü hissediyordu. </p>
				<p class="Normal-7">Yine zaman zaman Allah Resûlü’ne <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> yapılan iftiralara, bizzat Allah Teâlâ tarafından cevap verilmiş; onların söylediklerinin doğru olmadığı dile getirilmiş; böylece Resûlullah <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> yalnız bırakılmamıştır. </p>
				<p class="Normal-7">Ayrıca Hz. Peygamber <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span>, insanların inanmaması karşısında çoğu zaman üzüntüye kapılıyor; ne yapacağını bilemez hale geliyor; belki de bu durumun kendisinden kaynaklandığını düşünüyordu. Ancak Kur’ân, O’nun sadece bir uyarıcı ve tebliğ edici olduğunu, hidayetin Allah’ın iradesinde olup onların inanmamalarındaki sebebin, peygamberin değil de, onların gerçeği görememelerinden kaynaklandığını belirterek, Resûlullâh’ı <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> teskin ediyordu. </p>
				<p class="Normal-7">Risâletin ağır yüküyle karşı karşıya kalan ve inanmayanlar tarafından yapılan sataşmalarla zor durumda bulunan Hz. Peygamber’e <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span>, kendinden önce aynı vazifeyi yüklenen peygamberlerin de başlarına bu tür hadiselerin geldiği hatırlatılarak, onun da sabretmesi istenmiş, devamlı olarak İlâhi gözetimde olduğu ve mutlaka bir gün düşmanlarının mağlup, kendisinin galip geleceği belirtilerek, müjdeler verilmek sûretiyle rahatlatılmıştır. </p>
				<p class="Normal-7">Değişik zamanlarda, gerek inananlar gerekse inanmayanlar tarafından Allah Resûlü’ne sorular soruluyordu. Bunlara ancak gelen vahiyle cevap vermesi mümkündü. İşte farklı farklı zamanlarda gelen vahiy sayesinde Allah Resûlü <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span>, kendisine yöneltilen bu sorulara cevap vermiş oluyordu. </p>
				<p class="Normal-7">Kâinatın Efendisi ümmî olup okuma yazma bilmiyordu. Şayet Kur’ân birden gelmiş olsaydı, onu ezberleme ve hafızada tutmada zorluk çekebilirdi. Zaten O’nun, âyetlerin inişi karşısında -ilk önceleri- ezberlemek için acele davrandığını biliyoruz. Böylelikle O, yavaş yavaş gelen vahyi iyi bir şekilde kavrama ve ezberleme fırsatını yakalamış oluyordu. </p>
				<p class="Normal-7">Kur’ân, azametli ve tesirli bir kitap olup üzerlerine indirildiğinde dağların ve taşların paramparça olacağı bir özelliğe sahiptir. Şimdi böyle bir özelliğe sahip olan vahyin toptan indirildiğini düşünürsek, bunun peygamber açısından ne kadar zor olduğunu görürüz. Değil Kur’ân’ın tamamı, O’nun birkaç âyeti karşısında bile Resûlullâh’ın çok sıkıntı çektiği, terler döktüğü, durumunun ağırlaştığı gelen rivâyetler arasındadır. İlâhi bir rahmet olarak vahiy, peygambere kısım kısım gelmek sûretiyle, nispeten de olsa bir kolaylık sağlanmıştır. </p>
				<p class="Normal-7">Resûlullah, zaman zaman verdiği birtakım kararlardan, vahyin ikazıyla geri dönüyordu. Bununla da herhangi bir konuda yanlış yapmasına fırsat verilmemiş oluyordu. </p>
				<p class="Normal-7"><span class="italic-3">2. İnsanlara kolaylık açısından:</span> İnananlar, peygamberle birlikte pek çok sıkıntıya maruz kalıyorlardı. Savaşlarda düşmanla yüz yüze geliyor; zaman zaman yürekleri ağızlarına geliyor, çok sıkıntılı anlar yaşıyorlardı. İşte bunun gibi zor anlarda Kur’ân, onların yardımına koşuyor, geçmiş ümmetleri hatırlatıyor, onları teskin ediyor ve onlara ümit aşılıyordu: </p>
				<p class="Normal-7">“Allah içinizden iman edip makbul ve güzel işler işleyenlere kesin olarak vaad buyurur ki: Daha önce müminleri dünyada hakim kıldığı gibi kendilerini de hâkim kılacak; kendileri için beğenip seçtiği İslâm dinini tatbik etme gücü verecek ve yaşadıkları korkulu dönemin arkasından, kendilerini tam bir güvene erdirecektir. Çünkü onlar, yalnız Bana ibadet edip hiçbir şeyi Bana şerik yapmazlar. Artık bundan sonra kim küfrana saparsa, işte onlar yoldan çıkıp Allah’a karşı gelmiş olurlar.” <span class="parantez-7" style="font-size:0.73em;" xml:lang="tr-TR">(Nûr, 24/55)</span> “Şüphesiz Biz, peygamberlerimize ve iman edenlere hem dünya hayatında hem de şahitlerin şahitlik edeceği kıyamet gününde mutlaka yardım edeceğiz.” <span class="parantez-7" style="font-size:0.73em;" xml:lang="tr-TR">(Mü’min, 40/51)</span></p>
				<p class="Normal-7">Hz. Peygamber <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> geldiği zaman insanlar, kötü âdet diyebileceğimiz pek çok alışkanlık içerisindeydiler. Bu alışkanlıklarından hemen vazgeçmeleri kolay görünmüyordu. Pek çok yanlış inanış vardı. Onları doğru yola iletmek zaman istiyordu. İşte bu açıdan gerek birtakım yasaklar gerekse bir kısım emirler yavaş yavaş uygulamaya konuluyordu. Şayet bunların hepsi bir anda tatbikat sahasına konsaydı, netice o kadar da kolay alınamayacaktı. Bu durumu Hz. Âişe <span class="parantez-7" style="font-size:0.73em;" xml:lang="tr-TR">(r.anhâ)</span>, şu sözleriyle çok açık bir şekilde ifade eder: </p>
				<p class="Normal-7">“Kur’ân vahyi, önce Cennet ve Cehennem’den bahseden âyetlerle başladı. İnsanlar İslam etrafında toplanınca, helâl ve haramlar indi. Şayet ilk önce: “İçki içmeyin!” şeklinde bir emir gelseydi, o zaman insanlar: “İçkiden kesinlikle vazgeçmeyiz.” derlerdi. Şayet: “Zina etmeyin!” şeklinde bir hüküm gelseydi, onlar: “Zinayı asla bırakmayız.” derlerdi.” </p>
				<p class="Normal-7">Bu tespit son derece yerindedir. İslam’ın bütün emir ve yasaklarına baktığımızda, bu peyderpey prensibini görürüz. Böylelikle insanlara, bazı şeyler yavaş yavaş terk ettirilmiş, bazıları da yaptırılmış olup bu sayede yeni olan bu dinin yayılması nispeten kolay bir hale gelmiştir. </p>
				<p class="Normal-7">Kur’ân’ın nâzil olduğu muhitte yaşayan insanların çoğu ümmî olup okuma yazma bilmiyorlardı. Zaten Mekke döneminde inanan insanların sayısı da fazla değildi. Ancak inen vahyin de yazılması gerekiyordu. Şayet vahiy peyderpey değil de birden inecek olsaydı, ne yazma ne ezberleme ne de onu yaşama imkânı olacaktı. </p>
				<p class="Normal-7">Müslümanlar, münafıkların ve diğer insanların pek çok hareketleriyle karşı karşıya kalıyor; ancak onların bu hareketlerinin iç yapısını bilemeyebiliyorlardı. Böyle durumlarda vahiy, gerek münafıkların gerekse müşriklerin karakterleri hakkında değerlendirmelerde bulunarak, bu insanların gerçek durumlarını ortaya koyuyor, dolayısıyla mü’minlerin onlara aldanmasını engelliyor ve onlara yardımcı oluyordu. </p>
				<p class="Normal-7"><span class="italic-3">3. Kur’ân’ın eşsizliği açısından:</span> Kur’ân, uzun sayılabilecek bir zaman diliminde inmesine rağmen, gerek lafız gerekse mana yönünden en küçük bir eksikliği taşımamaktadır. Aksine, iyice incelendiğinde, hem âyetler hem sûreler arasında mükemmel bir irtibatın varlığına şahid olunur. Bu kadar uzun zaman içerisinde inmesine rağmen, bir eksikliğin bulunamaması, Kur’ân’ın beşer kelâmı olmadığını gösteren en belirgin delildir. Zira zamanın, mekânın, vesile ve konuların değişikliği, normal olarak kopukluğa, irtibatsızlığa ve dağınıklığa yol açar. Fakat Kur’ân, hârikulâde bir durum göstererek parça parça geldiği halde, neticede, birden yazılmış gibi muntazam olarak bitmiştir. </p>
				<p class="Ara-baslik-2-6" id="toc_marker-9-2" xml:lang="tr-TR">BAZI SÛRE BAŞLARINDAKİ HURÛF-U <br/>MUKATTAA DENİLEN HARFLERİN ANLAMLARI</p>
				<p class="Normal-7">Kur’ân-ı Kerîm’deki bazı sûrelerin başlangıçlarında bulunan ve bir veya birkaç harften meydana gelen harflere hurûf-u mukattaa (kesik harfler) denilir. Kur’ân’ın 29 sûresinde bulunan hurûf-u mukattaalarda, 14 ayrı harf kullanılmış olup bunlar 13 ayrı şekilde bulunmaktadır. Bunlar 1 ila 5 harf arasında değişen sayılardan meydana gelmiştir. </p>
				<p class="Normal-7">Bu harflerin anlamlarıyla ilgili başlıca iki farklı görüş vardır: Bunlardan birincisine göre, bu harfler Kur’ân’ın sırlarından olup anlamını Allah’tan başka kimse bilemez. Diğerlerine göre de Kur’ân anlaşılmak için indirilmiştir. O zaman bu harflerin de birtakım anlamlarının olması gerekir, demişlerdir. Fakat bu harflerden ne kastedildiği konusunda çok farklı görüşler ileri sürmüşlerdir. Bunlardan belli başlıcaları şöyledir: </p>
				<p class="Normal-7">a. Bu harfler sûrelerin isimleridir. </p>
				<p class="Normal-7">b. Bu harfler Allah’ın isimleridir. </p>
				<p class="Normal-7">c. Bu harfler birer yemin olup Cenâb-ı Hakk bunlarla yemin etmektedir. </p>
				<p class="Normal-7">d. Bu harflerle Yüce Yaratıcı Araplara âdeta meydan okumaktadır ki, bu da iki şekilde olur: </p>
				<p class="Normal-7">d. 1. Hz. Peygamber <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> okuma-yazma bilmeyen bir ümmî idi. Okuma-yazma bilmeyen birisinin bu harfleri okuması da mümkün değildir. Demek ki bu harfler, peygamberin kendi malı olmadığına göre, Kur’ân da onun kendi malı olmayıp onu, Hakîm ve Habîr olan Allah tarafından alıp, bizlere bildirmektedir. </p>
				<p class="Normal-7">d. 2. Kur’ân, Arapların konuştukları bu hece harflerinden meydana gelmiştir. Şayet onların dedikleri gibi, Resûlullah <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> bu Kur’ân’ı bir beşerden öğrenmiş olsaydı, onlar onun benzeri bir sûreyi dahi getirmekten âciz kalmazlardı. Halbuki Mekkeliler Arapların en fasihi ve söz söyleme sanatında en ileri bulunan topluluğuydu. İşte bu harfler, onların alışmadıkları bir üslupta âdeta onlara meydan okuyarak, âcizliklerini ortaya koymuş oluyor. </p>
				<p class="Normal-7">e. Bu harfler Kur’ân’ın <span class="italic-3">eşsizliğinin</span> bir göstergesidir ki, bu da farklı şekillerde olmaktadır: </p>
				<p class="Ara-baslik-3-2" id="toc_marker-9-2-1" xml:lang="tr-TR">a. Kur’ân’ın Benzerinin Getirilememesi Hususundaki Eşsizlik</p>
				<p class="Normal-7">Kur’ân, değişik âyetlerde, kendisine inanmayan insanlardan şayet güçleri yetiyorsa, aynısını getirmelerini istemiş ve bu konuda onlara meydan okumuştur. Halbuki Araplar, özellikle Kur’ân’ın nâzil olduğu dönemde söz söyleme sanatının zirvesini tutmaktaydılar. Buna rağmen benzerini getirmekten âciz kalmışlar, hatta değil Kur’ân’ın tamamı, bir sûrenin bile eşini getirememişlerdir. </p>
				<p class="Normal-7">Yüce Allah işte bu harflerle aynı zamanda onları uyarmakta ve onlara sanki şöyle demektedir: “Kur’ân, işte bu harflerden ibarettir. Siz de zaten bu harfleri biliyorsunuz ve aynı zamanda edebî sanatların da zirvesindesiniz. O halde siz de ona benzer bir kitabı rahatlıkla yapabilirsiniz. Ancak uzun süre geçmesine, onların şereflerinin ayaklar altına alınmasına rağmen, yine de bunu yapamadılar. İşte bu durum, Kur’ân’ın beşer tarafından değil de, bizzat Allah tarafından geldiğini göstermektedir.”</p>
				<p class="Normal-7">Kur’ân, harflerden müteşekkildir. Bu harfler, Arapların bildikleri ve sürekli kullandıkları harflerdir. Aşina oldukları ve iyice bildikleri bu harfleri kullanarak, kendileri için en büyük düşman kabul ettikleri Resûlullah <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> ve Kur’ân’a karşı zafer kazanabilirlerdi. Ancak bunu yapamadılar. Kur’ân, kullandığı bu harflerle, âdeta onlara böyle bir şeyi başaramadıklarını hatırlatmış oluyor. </p>
				<p class="Ara-baslik-3-2" id="toc_marker-9-2-2" xml:lang="tr-TR">b. Orijinal Olması Yönüyle Eşsizlik</p>
				<p class="Normal-7">Araplar, harflere bir kısım anlamlar yükleyip onları kısaltarak kullanıyorlardı. Ancak bu sıkça baş vurulan bir uygulama değildi. Kur’ân’ın kullandığı şekliyle bu bir ilkti. Bu konuda Kur’ân, başka herhangi bir edip ya da hatibi taklit ediyor değildi. Bu yönüyle Kur’ân eşsizliğini ortaya koyuyordu. </p>
				<p class="Normal-7">Said Nursî, huruf-u mukattaaların bu yönüyle bir ilk olduğunu ve Kur’ân’ın i’caz yönlerinden birini oluşturduğunu söyler: Hatip ve beliğlerin âdetindendir ki, mesleklerinde daima bir misale tâbi oluyor, bir örnek üzerine nakış dokuyor ve işlenmiş bir yolda yürüyorlar. Hâlbuki, bu harflerden anlaşıldığına göre, Kur’ân hiçbir misale tâbi olmamış, hiçbir belâgat örneği üzerine nakış yapmamış ve işlenmemiş bir yolda yürümüştür. </p>
				<p class="Ara-baslik-3-2" id="toc_marker-9-2-3" xml:lang="tr-TR">c. Kâinatla İlişkisi Yönüyle Eşsizlik</p>
				<p class="Normal-7">Son dönem ilmî tefsir geleneğinin en önde gelen temsilcilerinden Cevherî, huruf-u mukattaalara oldukça farklı bir açıdan bakmış ve Kur’ân’ın eşsizliğini, kullanılan harflerin sayısında aramıştır. Cevherî, sûre başlarındaki harflerin Arap alfabesindeki harflerden 14’ünden oluştuğunu, bunun da alfabenin yarısını oluşturduğunu söyleyerek, gerek 14 gerekse 28 sayılarıyla ilgili evrenden karşılaştırmalar yapar: </p>
				<p class="Normal-7">1. Her bir eldeki mafsal sayısı 14’tür. </p>
				<p class="Normal-7">2. İnsanın sırt omurgasının altında 14, üstünde 14 kemik vardır. </p>
				<p class="Normal-7">3. İnek, deve, eşek, yırtıcı hayvanlar, diğer doğum yapan ve emziren hayvanların ön taraflarında 14, arka taraflarında 14 kemik vardır. </p>
				<p class="Normal-7">4. Kuşların uçarken kullandıkları kanat tüylerinin sayısı 14+14’tür. </p>
				<p class="Normal-7">5. Kuyrukları uzun olan inek ve yırtıcı hayvanların kuyruklarındaki kemik sayısı 14’tür. </p>
				<p class="Normal-7">6. Bazı sürüngen ve balık gibi uzun boylu hayvanların omurga kemiklerindeki sayı 28’dir. </p>
				<p class="Normal-7">7. Arapça’daki harf sayısı 28’dir. Bunlardan 14’ü idğam yapılır, 14’üne yapılmaz. </p>
				<p class="Normal-7">8. Arapça’daki noktalı harflerin sayısı 14, noktasızlarınki de 14’tür. </p>
				<p class="Normal-7">9. Ay’ın 14 Güney, 14 Kuzey olmak üzere 28 evresi vardır. </p>
				<p class="Normal-7">Bunlarla Cenâb-ı Hakk sanki şöyle demektedir: “Ey kullarım, ayın 28 evresi var ve bunlar iki kısım. Ellerin eklem sayısı 28 ve iki kısım. Harflerin sayısı 28 ve iki kısım... Bununla şunu bilin ki, bu Kur’ân benim tarafımdan indirilmiştir. Çünkü onların harflerini, ayın evreleri, insan ve hayvan eklemleri, hece harflerinin dizilişi ve sayısı gibi haber verip yaptığım şekilde kıldım. Durum böyle olunca, nasıl olur da Muhammed <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> veya başka bir beşer böyle hassas ve mükemmel bir sistemi kursun, bu sayıları kâinattaki diğer sayılara, bu kanunları, diğer prensiplere uygun bir şekilde uydursun? İşte bundan ötürüdür ki, Kur’ân Benim sözümdür. Böyle bir neticeye varmanız için de işte sûrelerin başlarındaki bu harfleri koydum. Tâ ki yer gök ve onların ikisi arasındakilerin boşu boşuna yaratılmadığını bilesiniz. Kâinat kitabıyla vahiy kitabı arasındaki mükemmel uygunluğun farkına varasınız. İşte bu Kur’ân, kıyamete kadar bâkî kalacak. Her ne kadar diğer diller birtakım değişikliklere uğrasa da, O’nun dili O’nunla beraber kıyamete kadar canlılığını devam ettirecektir. </p>
				<p class="Ara-baslik-3-2" id="toc_marker-9-2-4" xml:lang="tr-TR">d. Sûreyle İlişkisi Yönüyle Eşsizlik</p>
				<p class="Normal-7">Sûrelerin başlarındaki harflerin, sûrenin genel muhtevasıyla yakın bir ilişkisi vardır. Bu ilişki hem lafız hem de anlam yönüyledir. Mesela:</p>
				<p class="x--------3" xml:lang="ar-SA"> قٓ وَالْقُرْآنِ الْمَجِيدِ </p>
				<p class="Normal-7">Bu sûreye baktığımızda “kâf” harfi üzerine bolca kafiye vardır ve cömertçe bu harf kullanılmıştır. Şu örnekler bu durumun en açık göstergesidir: </p>
				<p class="x--------3" xml:lang="ar-SA">وَالْقُرْآنِ - الْخَلْقِ – قَوْلٍ- يَتَلَقَّى الْمُتَلَقِّيَانِ- مِنْ قَوْلٍ إِلَّا لَدَيْهِ رَقِيبٌ- </p>
				<p class="x--------3" xml:lang="ar-SA">سَائِقٌ- وَقَالَ قَرِينُهُ- أَلْقِيَا- وَقَدْ قَدَّمْتُ إِلَيْكُم بِالْوَعِيدِ- لِلْمُتَّقِينَ- بِقَلْبٍ- قَبْلَهُمْ مِنْ قَرْنٍ- فَنَقَّبُوا- قَلْبٌ أَوْ أَلْقَى السَّمْعَ- تَشَقَّقُ الْأَرْضُ- وَأَلْقَيْنَا فِيهَا رَوَاسِيَ- </p>
				<p class="x--------3" xml:lang="ar-SA">بَاسِقَاتٍ - رِزْقاً - وَقَوْمُ</p>
				<p class="Normal-7">gibi kelimelerde “kâf” harfi bolca kullanılmıştır. </p>
				<p class="Normal-7">Aynı şekilde Sâd sûresine bakalım. Bu sûrede de “Sâd” harfinin ifade ettiği karakteristik bir özellik gözümüze çarpmaktadır ki, o da “husûmet”tir. Bu durum sûrenin tamamında kendini göstermektedir. Öncelikle kâfirlerin Resûlullâh’a <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> karşı olan husumetleri<span class="arapca-3" style="font-size:1em;"> أَجَعَلَ الْآلِهَةَ إِلَهاً وَاحِداً </span><span class="parantez-7" style="font-size:0.73em;" xml:lang="tr-TR">(Sâd, 38/5)</span> ifadeleriyle, Hz. Dâvûd’un yanına gelen iki hasım kişinin durumu, </p>
				<p class="x--------3" xml:lang="ar-SA">وَهَلْ أَتَاكَ نَبَأُ الْخَصْمِ إِذْ تَسَوَّرُوا الْمِحْرَابَ إِذْ دَخَلُوا عَلٰى دَاوُودَ فَفَزِعَ </p>
				<p class="x--------3" xml:lang="ar-SA">مِنْهُمْ قَالُوا لاَ تَخَفْ خَصْمَانِ بَغَى بَعْضُنَا عَلٰى بَعْضٍ فَاحْكُمْ بَيْنَنَا </p>
				<p class="x--------3" xml:lang="ar-SA">بِالْحَقِّ وَلاَ تُشْطِطْ وَاهْدِنَا إِلٰى سَوَآءِ الصِّرَاطِ </p>
				<p class="Normal-7">“O mahkemeleşen hasımların olayından haberin oldu mu? Onlar mâbedin duvarına tırmanıp Davud’un yanına birden girince o, onlardan ürktü. Onlar da “Korkma!” dediler, “Biz sadece birbirimize hakkı geçen iki dâvâlıyız. Senden dileğimiz: Aramızda adaletle hükmet, haktan uzaklaşma ve bize tam doğruyu göster!” <span class="parantez-7" style="font-size:0.73em;" xml:lang="tr-TR">(Sâd, 38/21-22)</span> beyanlarıyla, Cehennemliklerin aralarında geçen tartışmaları</p>
				<p class="x--------3" xml:lang="ar-SA">أَتَّخَذْنَاهُمْ سِخْرِيّاً أَمْ زَاغَتْ عَنْهُمُ الْأَبْصَارُ إِنَّ ذَلِكَ لَحَقٌّ تَخَاصُمُ أَهْلِ النَّارِ</p>
				<p class="Normal-7">“Aklımız sıra, onlarla alay ederdik! Yoksa gözlerimiz onlardan kaydı da onun için mi kendilerini göremiyoruz? İşte bu, yani cehennemliklerin dâvalaşması kesin bir gerçektir.” <span class="parantez-7" style="font-size:0.73em;" xml:lang="tr-TR">(Sâd, 38/63-64)</span> tasviriyle, Mele-i Â’la’nın sakinlerinin kendi aralarında tartışmaları<span class="arapca-3" style="font-size:1em;"> إِذْ يَخْتَصِمُونَ مَا كَانَ لِي مِنْ عِلْمٍ بِالْمَلَإِ الْأَعْلَى </span>“Mele-i Âla sakinleri tartışırlarken kendi aralarında neler konuştuklarına dair bilgim yoktur.” <span class="parantez-7" style="font-size:0.73em;" xml:lang="tr-TR">(Sâd, 38/69)</span> ifadeleriyle, şeytanın secde etmemek için Yüce Yaratıcıya karşı hasmâne tavrı <span class="arapca-3" style="font-size:1em;">أَنَا خَيْرٌ مِنْهُ خَلَقْتَنِي مِنْ نَارٍ وَخَلَقْتَهُ مِنْ طِينٍ </span>“İblis: “Ben ondan üstünüm, çünkü beni ateşten, onu ise topraktan yarattın” dedi.” <span class="parantez-7" style="font-size:0.73em;" xml:lang="tr-TR">(Sâd, 38/76)</span> beyanlarıyla anlatılmaktadır. Bütün bunların yanında ayrıca sûrede “sâd” harfinin şu kelimelerde bolca geçtiği görülmektedir: </p>
				<p class="x--------3" xml:lang="ar-SA">مَنَاصٍ- وَاصْبِرُوا- أَصْحَابُ- صَيْحَةً- اصْبِرْ- وَفَصْلَ الْخِطَابِ - الْخَصْمِ- </p>
				<p class="x--------3" xml:lang="ar-SA">خَصْمَانِ- الصِّرَاطِ - الصَّالِحَاتِ – الصَّافِنَاتُ- أَصَابَ - وَغَوَّاصٍ </p>
				<p class="x--------3" xml:lang="ar-SA">- الْأَصْفَادِ- بِنُصْبٍ- صَابِراً- وَالْأَبْصَارِ- أَخْلَصْنَاهُم- الْمُصْطَفَيْنَ- </p>
				<p class="x--------3" xml:lang="ar-SA">قَاصِرَاتُ- يَصْلَوْنَهَا- صَالُوا- الْأَبْصَارُ - تَخَاصُمُ - يَخْتَصِمُونَ- الْمُخْلَصِينَ </p>
				<p class="Normal-7">Arapçada “sâd” aynı zamanda sabrın, samedin ve sabûrun da remzi olarak kabul edilmiştir ki, bu sıfatlar en üst seviyede Allah Teâlâ’nın sıfatlarıdır. Beşer çapındaki sabra gelince, en zirve noktayı peygamberler tutar. Peygamberlerin içinde de Hz. Eyyûb örnek olarak verilir. O da bu sûredeki<span class="arapca-3" style="font-size:1em;"> نِعْمَ الْعَبْدُ إِنَّهُ أَوَّابٌ إِنَّا وَجَدْنَاهُ صَابِراً</span><span class="arapca-3" style="font-size:1em;"> </span>“Doğrusu Biz onu pek sabırlı bulduk. Ne güzel kuldu o! O, gerçekten Allah’a yönelirdi.” <span class="parantez-7" style="font-size:0.73em;" xml:lang="tr-TR">(Sâd, 38/44)</span> âyetinde anlatılmaktadır. </p>
				<p class="Normal-7">Bu harfler, Kur’ân-ı Kerîm’deki 29 sûrenin başında bulunmaktadır. Huruf-u mukattaalardan sonra ya Kur’ân ya Tenzîl ya da vahiyden bahsedilmektedir. Hece harflerinin sayısı yirmi sekizdir. Kur’ân-ı Kerîm, sûrelerin başında bu harflerin yarısını zikretmiş, yarısını ise kullanmamıştır. Bu 14 harf terk edilenlerden daha fazla kullanılmaktadır. Bu harfler önemli bir şeyin mukaddimesi ve keşif kolları gibidir. Bu harflerin manadan soyutlanmış olarak zikredilmesi, muarızlarını delilsiz bırakmaya işarettir. Sûrelerin başlarındaki bu harfler, İlâhî bir şifre olabilir. İnsanların bilgileri bu şifreleri tam anlamıyla çözmeye yetmez. Ancak bunların, kesinliğin ötesindeki yorumlar olarak da olsa, Kur’ân’a dikkat çekme ve farklı açılardan onun eşsizliğine işaret etme gibi anlamlar taşıdığını söylemekte bir sakınca yoktur. Bunların gerçek anahtarı, ancak Hz. Muhammed’dir <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span>. Aynı zamanda bu harflerin birer şifre gibi bırakılması, Hz. Muhammed’in <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> fevkalâde bir zekâya sahip olduğuna işarettir ki; O, remizleri, îmaları ve en gizli şeyleri dahi sarih gibi telâkki eder, anlar. </p>
				<p class="Ara-baslik-2-6" id="toc_marker-9-3" xml:lang="tr-TR">KUR’ÂN ÂYETLERİNDEKİ LAFIZ-MANA UYUMU</p>
				<p class="Normal-7">Kur’ân’ın lafızları hem aşırılıktan hem de yetersizlikten son derece uzak olup anlamı tam bir şekilde yerine getirecek özelliktedir. Onun lafızlarında ne bir fazlalık ne de bir eksiklik vardır. Böyle bir özelliğe sahip olma, kolay görünse de Kur’ân’ın dışındaki sözlerde bunun gerçekleştiğini görmek mümkün değildir. Az ve öz söylemek isteği, anlamın aleyhine işleyen bir durumdur. Ve bu söylenen sözü bir bilmece hâline getirir. Manayı detaylı olarak anlatmaya yönelse, sözün uzadığı görülür. Bu da sözün az da olsa parlaklığını giderir ve muhatap, asıl anlam ile tâli derecedeki anlamı ayırt edemez bir duruma düşer. </p>
				<p class="Normal-7">İsterseniz, Kur’ân-ı Kerîm’i açınız. Kur’ân’dan herhangi bir cümleyi alıp kelimelerini sayınız. Sonra aynı uzunluktaki başka bir sözü alıp anlam yönünden bu sözleri, mana ve lafız ölçüleriyle muvâzene ediniz. Sonuçta şunu rahatlıkla göreceksiniz: Kur’ân lafzında atılacak hiçbir lafız bulunmadığı halde, diğerinde, çıkarıldığı takdirde zarar vermeyecek kelimeler bulacaksınız. </p>
				<p class="Normal-7">Şu iki misal yukarıda anlattığımız gerçekler için son derece dikkat çekici bir özelliğe sahiptir:</p>
				<p class="Normal-7">Bunlardan birincisi <span class="arapca-3" style="font-size:1em;">وَلَئِنْ مَسَّتْهُمْ نَفْحَةٌ مِنْ عَذَابِ رَبِّكَ </span>“Eğer onlara Rabb’inin azabından bir esinti bile dokunsa...” <span class="parantez-7" style="font-size:0.73em;" xml:lang="tr-TR">(Enbiyâ, 21/46) âyetidir.</span></p>
				<p class="Normal-7">Bu cümlede, azâbı dehşetli göstermek için, hep azlığı ifade eden kelimeler kullanılmıştır ki böylece azabın tesiri gösterilmek istenmiştir. Demek seçilen her kelime azlığı ifade edecek; cümlenin bütün kısımları da bu azlığa bakarak ona destek verecektir. Âyetteki ْ<span class="arapca-3" style="font-size:1em;">لَئِن </span>kelimesi, şüphe içindir. Şüphe azlığa delâlet eder.<span class="arapca-3" style="font-size:1em;"> مَسَّ </span>kelimesi, azıcık dokunmaktır ki aynı şekilde azlığı ifade eder.<span class="arapca-3" style="font-size:1em;"> نَفْحَةٌ </span>kelimesi, madde olarak bir kokucuk, bir esinti olup azlığı ifade ettiği gibi; bu kelimenin türemiş olduğu kalıp da ‘bir’e delâlet eder. Sarf ilmine göre bu kelime masdar-ı merre olarak isimlendirilip o da ‘biricik’, ‘bir defa’ anlamına gelmektedir. Yine<span class="arapca-3" style="font-size:1em;"> نَفْحَةٌ </span>deki nekrelik tenvini (iki ötre), azlık içindir ve ‘O kadar küçük ki bilenemiyor.’ demektir.<span class="arapca-3" style="font-size:1em;"> مِنْ </span>kelimesi, teb’iz için olup bir parça demektir. Bu da azlığı göstermektedir.<span class="arapca-3" style="font-size:1em;"> عَذَابِ </span>kelimesi, nekâl ve ikâb kelimelerine nisbetle daha hafif bir cezadır ki, bu da azlığa işaret etmektedir.<span class="arapca-3" style="font-size:1em;"> رَبِّك </span>kelimesi, Allah Teâlâ’nın diğer isimlerinden olan Kahhâr, Cebbâr, Müntakîm’e nisbetle yine şefkati ihsas ettirmek sûretiyle azlığı ifade etmektedir. </p>
				<p class="Normal-7">İşte “Bu kadar azlıktaki bir parçacık azap, böyle etkili ise, Allah Teâlâ’nın pek büyük azabı ne kadar da dehşetli olur, bunu siz kıyas ediniz!” anlamı vurgulanmıştır.   </p>
				<p class="Normal-7">İkinci misal ise<span class="arapca-3" style="font-size:1em;"> وَمِمَّا رَزَقْنَاهُمْ يُنفِقُونَ </span>“.. Kendilerine ihsan ettiğimiz nimetlerden infak ederler.” <span class="parantez-7" style="font-size:0.73em;" xml:lang="tr-TR">(Bakara, 2/3)</span> âyetidir.</p>
				<p class="Basic-Paragraph-1 para-style-override-5" xml:lang="ar-SA"><span class="char-style-override-2" xml:lang="tr-TR">Bu âyet-i kerimede kullanılan lafızların şu hususiyetlerinin olduğu görülür:</span></p>
				<p class="Basic-Paragraph-1 para-style-override-5" xml:lang="ar-SA"><span class="char-style-override-2" xml:lang="tr-TR">1.</span><span class="arapca-3 char-style-override-3"> مِمَّا </span><span class="char-style-override-2" xml:lang="tr-TR">daki ba’ziyyet ifade eden (min) aslında (</span><span class="arapca-3 char-style-override-3">مِنْ مَا</span><span class="char-style-override-2" xml:lang="tr-TR">) olup, (idğâm) kaynaşma meydana gelmiştir. Malın tamamının değil, bir kısmının verileceğini, sadakaya muhtaç hâle gelinecek kadarının verilmemesini bildirir. </span></p>
				<p class="Normal-7">2.<span class="arapca-3" style="font-size:1em;"> رَزَقْنَاهُمْ </span>“Kendilerine” kısmı, başkasınınkinden değil, kendi malından verilmesi gerektiğini bildirir. </p>
				<p class="Normal-7">3. Malı Allah’ın malı bilip verdiğini minnet etmemek gerekir. Burada “ihsan ettiğimiz” kelimesi, verenin Allah, kulun ise vasıta olduğunu gösterir. </p>
				<p class="Normal-7">4. Yardımın makbul olması için, ihtiyaç mahalline verilmelidir. İnfâk, yünfikûne “ihtiyaç gidermek için vermek” manasına gelir. Nitekim “zarûri ihtiyaç” demek olan nafaka, bu fiilin ismidir. </p>
				<p class="Normal-7">5. İnfâk sadece mal ile değil, ilim ve fikirle, bedenen yardım etmekle de olabilir. Buna da<span class="arapca-3" style="font-size:1em;"> ما </span>“şeyler”deki umûmiyet delâlet eder. </p>
				<p class="Normal-7">Yukarıda verdiğimiz misaller, Kur’ân’ın tamamı için geçerlidir. Yüce Yaratıcı tarafından, insan idrâkinin anlayacağı bir tarzda gönderilen âyetler, aynı zamanda eşsiz bir üsluba sahiptir. Nasıl kâinatta hiçbir eksiklik, fazlalık ve kusur yoksa ve nasıl mesela Güneş, Ay, dünyanın Ay’la olan ilgisi vs. şu andakinden daha farklı olsa daha iyi olur diyemiyorsak –zira şu andaki evrenin yapısı en mükemmel bir şekilde yaratılmış- aynı şey, Kur’ân âyetleri için de söz konusudur. Kur’ân-ı Kerîm’de şu âyetin bu kelimesi böyle değil de şöyle olsa veya burada bir harf fazla olmuş bu olmasa diyeceğimiz hiçbir yer yoktur. Şayet böyle bir kusur aranacak olursa, Yüce Yaratıcı’nın kâinat için dediği: </p>
				<p class="Normal-7">“Yedi kat göğü birbiriyle tam uyum içinde yaratan O’dur. Rahmân’ın yaratmasında hiçbir nizamsızlık göremezsin. Gözünü çevir de bak: Herhangi bir kusur görebilir misin? Sonra tekrar tekrar gözünü çevir de bak! Gözün bir kusur bulamadığından, eli boş ve bitkin geri döner.” <span class="parantez-7" style="font-size:0.73em;" xml:lang="tr-TR">(Mülk, 67/23-4)</span> şeklindeki gerçek, Kur’ân için de geçerlidir. Zira kâinat ve Kur’ân Cenâb-ı Hakk’ın iki ayrı kitabını teşkil etmektedir. </p>
				<p class="Ara-baslik-2-6" id="toc_marker-9-4" xml:lang="tr-TR">KUR’ÂN’IN HİTAP ŞEKLİNDE İNSANLARIN <br/>PSİKOLOJİK ÖZELLİKLERİNİN DEĞERİ</p>
				<p class="Normal-7">Kur’ân insan için inmiş ve onun duygularını, hem de her yönüyle dikkate almıştır. İnsan, korku, sevgi, gelecek endişesi taşıma, heyecan, sonsuz yaşama arzusu, taklit gibi çeşitli duygulara sahiptir. Yine insanların hepsinde, bahsi geçen duygular aynı ölçüde olmayıp farklılık göstermektedir. Bazılarında korku, bazılarında sevgi, bazılarında ölmeyecekmiş gibi yaşama arzusu, bazılarında güzel şeylere karşı aşırı ilgi vs. daha ön plandadır. Yüce Yaratıcı, insanlara seslenirken, bu gibi duygulardan istifade ederek onları kendisine inanmaya davet etmiştir. Kur’ân-ı Kerîm’de, insandaki duyguları harekete geçirecek, onun duygusallığının çeşitli yönlerini tahrik edecek, gönüllerin büyük bir istekle arzulayacağı veya korkudan ne yapacağını şaşıracağı değişik tasvir ve haberler vardır. Ancak Kur’ân’ın bütün bunları sunmasındaki hedefi, insanlara lüzumsuz bazı tasvirler yapıp onları hayal âleminde yüzdürme değil; onları ıslah etme, Kur’ân gerçeklerini kendilerine aktarmadır. Hiç kimsenin İslâm davetinin dışında kalmaması için Kur’ân, bütün insan tiplerinin duygularına hitap edip onlara daha kolay te’sir etmesi için, bütün bu metotları kullanmıştır.</p>
				<p class="Normal-7">Mîzaçlarına göre, bazı kişiler Cehennem’le ilgili haberlerden öğüt alırlar, bazıları Cennet’e dair tasvirlerden etkilenirler, bazıları başa gelebilecek belâlardan kendilerini sakınmak isterler, bazıları iyi insanları takip etmekten hoşlanırlar veya bütün bu farklı şeyleri farklı zamanlarda bir şahsın üzerinde uygulamak gerekebilir. O zaman böyle bir metot kullanıldığında, sadece bazı kimseler değil veya bir şahsın sadece bir yönü değil, bütün insanlar yahut bir insanın bütün yönleri nazar-ı itibara alınmış olur ki bu, gayet mükemmel bir ıslah tarzıdır. İşte Kur’ân insanın bütün hislerini nazar-ı itibara almış ve bunu uygulamıştır. </p>
				<p class="Normal-7">Kur’ân-ı Kerîm, söz konusu metot doğrultusunda insandaki bazı şeylere karşı duyulan sevgi duygusundan hareketle, inananlara cennette hazırlanmış nimetlerden bahsetmiştir. İnananlara vadedilen cennetin özellikleri ve orada onlara sunulacak hizmetler anlatılmıştır. Mealini vereceğimiz şu âyetler bunların sadece küçük bir kısmını oluşturmaktadır: </p>
				<p class="Normal-7">“Müttakilere vaad olunan cennetin durumu şuna benzer: Bahçelerinin içinden ırmaklar akar: Meyveleri gibi gölgeleri de devamlıdır. İşte, haramlardan korunan müttakilerin âkıbeti! Kâfirlerin âkıbeti ise ateştir.” <span class="parantez-7" style="font-size:0.73em;" xml:lang="tr-TR">(Ra’d, 13/35)</span></p>
				<p class="Normal-7">“Ama o gün, cennetlikler, kalınacak yerlerin en iyisinde, dinlenme yerlerinin en güzelinde bulunacaklardır.” <span class="parantez-7" style="font-size:0.73em;" xml:lang="tr-TR">(Furkân, 25/24)</span></p>
				<p class="Normal-7">“O gün bütün yaptıklarınızla Allah’a arz olunursunuz; öyle ki sizden en ufak bir şey bile gizli kalmaz. Hesap defteri sağ tarafından verilen neşelenir ve: “İşte defterim! Buyurun okuyun, inceleyin!” “Zaten ben hesabımla karşılaşacağımı biliyordum!” der. O artık mutluluk veren bir yaşam içindedir. Çok güzel ve pek kıymetli cennet bahçelerindedir. Meyveleri hemen el ile koparılacak durumdadır. Kendilerine şöyle denilir: “Geçmiş günlerinizde yaptığınız güzel işlerden dolayı afiyetle yiyin, için!” <span class="parantez-7" style="font-size:0.73em;" xml:lang="tr-TR">(Hâkka, 69/18-24)</span></p>
				<p class="Normal-7">“Etraflarında, cennet şarabından dolu testiler, sürahiler, kadehlerle, ebedîliğe ermiş çocuklar dolaşıp hizmet ederler. Bu içkiden ötürü baş ağrısı çekmezler, sarhoş da olmazlar. Bir de... tercih edecekleri meyveler... Canlarının istediği kuş etleri... Ve gün görmemiş saklı inciler gibi güzel eşler... Bütün bunlar dünyada yaptıkları güzel işlere mükâfat olarak verilecek. Onlar cennette ne boş bir söz, ne de günaha sokan bir laf işitirler. İşittikleri söz, hep: “Selam! selam!” sesleridir. Ashab-ı yemin ki ne ashab-ı yemin! Ne mutludur onlar! Dalbastı kirazlar, Dolgun salkımlı muzlar, Yayılmış gölgeler... Şırıl şırıl akan sular... Tükenmeyen, eksilmeyen, hiçbir sûrette esirgenmeyen birçok meyveler içindedirler. Onlara, pek değerli eşler de verdik. Biz o eşleri, yepyeni bir yaratılışla yaratıp, sûret ve sîretlerini son derece güzelleştirdik. Böylece onları, ashab-ı yemin için bakire kızlar, kocalarına âşık yaşıtlar kıldık.” <span class="parantez-7" style="font-size:0.73em;" xml:lang="tr-TR">(Vâkıa, 56/17-38)</span></p>
				<p class="Normal-7">“Koltuklarında diledikleri gibi dinlenir, orada ne güneş sıcağı görürler ne de dondurucu soğuklara uğrarlar. Cennet ağaçlarının gölgeleri üzerlerine sarkar, meyveleri devşirmeleri pek kolay olur. Etraflarında hizmet edenler gümüş kaplar, billur kâseler, gümüşî parlaklıkta billur kupalarla dolaşır, onlara ikram ederler. Cennetlikler içeceklerini kendi iştahları ölçüsünce tayin ederler. Onlara karışımında zencefil bulunan kadehler ikram edilir. Bu içecekler, adı Selsebil olan pınardandır. Etraflarında ebedî cennet çocukları dolaşır durur ki, onları gördüğünde parlaklıklarından ötürü etrafa saçılan inciler sanırsın. Hangi tarafa baksan hep nimet, servet, ihtişam, büyük bir saltanat görürsün. Elbiseleri ince veya kalın yeşil renkli ipeklerden, atlaslardandır. Gümüş bilezikler takınırlar. Onların Rabbi, kendilerine tertemiz bir içki ikram edip şöyle demiştir: “İşte bütün bunlar sizin mükâfatınızdır. Gayretleriniz makbul oldu.” <span class="parantez-7" style="font-size:0.73em;" xml:lang="tr-TR">(İnsan, 76/13-22)</span></p>
				<p class="Normal-7">Yukarıda anlatılan ve Cennet’e gireceklere haber verilen hususlar öyle bir şekilde anlatılmış, hisler o kadar dikkate alınmıştır ki, normal bir insanın şiddetli bir arzu ve alâkayla ilgi duymaması, duyup da onlara ulaşmak istememesi düşünülemez. </p>
				<p class="Normal-7">Aynı şekilde insanlardaki korku duygusundan hareketle, Cehennem’in varlığı, orada insanların başlarına gelecek acı durumlar, geçmiş dönemlerdeki ümmetlerin başlarına gelen bazı korkunç azaplar hatırlatılarak, insanların iyi birer insan olmaları ve kimseye zarar vermeksizin bu dünyadaki hayatlarını tamamlamaları yeğlenmiştir. </p>
				<p class="Normal-7">Şu meallerini vereceğimiz âyetler, bunlardan sadece birkaçıdır: </p>
				<p class="Normal-7">“Resuller Allah’tan yardım ve zafer istediler. Neticede her inatçı, zorba zalim hüsrana uğradı. İş bununla bitmeyecek, ardından cehenneme girecek. Orada kendisine kanlı irinli su içirilecek, yutmaya çalışacak ama boğazından geçiremeyecek. Ölüm her yandan ona geldiği halde yine de ölmeyecek. Bunun arkasından da pek şiddetli bir azap daha vardır.” <span class="parantez-7" style="font-size:0.73em;" xml:lang="tr-TR">(İbrahim, 14/15-17)</span></p>
				<p class="Normal-7">“Doğrusu kim Rabbine kıyamette suçlu olarak gelirse onun yeri cehennemdir. Orada ne ölür kurtulur ne de yaşamı hayat sayılır.” <span class="parantez-7" style="font-size:0.73em;" xml:lang="tr-TR">(Tâhâ, 20/74)</span></p>
				<p class="Normal-7">“Senden önce de birtakım ümmetlere resuller gönderdik. Dinlemediler: Hakka dönüş yapsın, suçlarının affı için niyaz etsinler diye onları çetin bir yoksulluk, hastalık ve sıkıntılarla cezalandırdık. Bâri, kendilerine şiddetimiz geldiği vakit yalvarsaydılar, tövbe etseydiler! Fakat heyhât! Onların kalpleri kaskatı olmuş, şeytan da yapmakta oldukları mâsiyet ve günahları kendilerine süslemiş, cazip göstermişti. Kendilerine verilen öğütleri terk edip unutunca üzerlerine her şeyin, her zevk ve nimetin kapılarını açtık. Nihayet kendilerine verilen bu genişlik ve serbestlikle tam ferahlandıkları sırada, ansızın onları kıskıvrak yakaladık da bir anda bütün ümitlerini kaybediverdiler!” <span class="parantez-7" style="font-size:0.73em;" xml:lang="tr-TR">(En’âm, 6/42-44)</span></p>
				<p class="Normal-7">“O büyük buluşma günü, bütün insanların mezarlarından kalkıp meydana çıkarıldıkları bir gündür. Öyle ki onların işlerinden ve hallerinden bir tek şey bile Allah’a saklı kalamaz. Allah onlara şöyle hitab eder: “Bugün mülk ve hâkimiyet kimin? Mutlak galip, tek hâkim olan Allah’ın!” Bugün her kişi, ne işlemişse onun karşılığını alır, bugün kimseye haksızlık edilmez. Muhakkak ki Allah hesapları pek çabuk görür.” <span class="parantez-7" style="font-size:0.73em;" xml:lang="tr-TR">(Mü’min, 40/16-17)</span></p>
				<p class="Ara-baslik-2-6" id="toc_marker-9-5" xml:lang="tr-TR">DİL YÖNÜNDEN KUR’ÂN’IN MU’CİZE OLMASI</p>
				<p class="Normal-7">İlâhi bir prensip olarak Yüce Yaratıcı gönderdiği her peygambere, kavminin en ileri olduğu bir noktada mu’cizeler veriyordu. Arap edebiyatının zirvede olduğu bir dönemde nâzil olan Kur’ân’ın, i’caz yönüyle en belirgin olduğu taraf, onun bir lisan mu’cizesi oluşuydu. </p>
				<p class="Normal-7">Kur’ân, Araplara okunduğu zaman, onun kelimelerini teşkil eden harflerinde ve cümleleri oluşturan kelimelerinde parlak bir dil melodisi gördüler. Sanki O, harflerinin, kelimelerinin ve cümlelerinin tenasüp ve uyuşması bakımından tek bir kıt’a; kıraatı ise onları ulvî manalara ulaştıran bir mûsiki sırrı gibiydi. Onların karşısına çıkan bu manzara, onların üstesinden gelemeyeceği bir güçteydi. Bu hal, onların aczini açık bir şekilde ortaya koyuyordu. </p>
				<p class="Normal-7">Kur’ân’daki bu ilâhi sırra işaret eden er-Râfii şöyle demektedir: “Şayet, Arap ediplerinin veya başkalarının yazdıkları nesirlerden bir parçayı, Kur’ân’ın okuma kâideleri ve edâ etme şekillerine riâyet ederek okursak, bu edebiyatçıların sözlerindeki eksikliği ve Kur’ân’ın konumundan ne kadar aşağı bir derecede olduklarını son derece bâriz bir şekilde görürüz. Hatta bunun da ötesinde, böyle bir okuyuş tarzıyla okuduğumuz başka bir sözü değiştirmiş, tamamen tanınmaz bir hale sokmuş, fasihliğini gidermiş, üslûbunun zînetinden soyutlamış, güzelliğini kaybettirmiş ve kupkuru bir hale getirmiş oluruz. Zira böyle bir değişiklikle biz, her yönüyle mükemmel olmayan bir kelâmı, her yönüyle eşsiz olan bir kelâm olan Kur’ân ölçüleriyle karşılaştırmış oluyoruz... </p>
				<p class="Normal-7">Bugün Kur’ân âyetleri kulaklarımıza, aklımızı baştan alan, bizi şaşkına çeviren ve hayretlere sevkeden bir üslupla gelmiyorsa, bunun asıl sebebi, alışkanlık, ülfet, küçük yaştan beri onunla iç içe olma ve bizi asıl fasih dilimizden uzaklaştıran aşırı bir şekilde yaygın olan ammiceye (avamcaya) dalmamızdandır. Ayrıca bunda, Kur’ân okumayı meslek haline getiren Kur’ân kârilerinden dinlediğimiz bıktırıcı ve monoton üslûbun da te’sîri inkâr edilemez. Öyle ki bu okuyucular, bir sûreyi başından sonuna kadar, monoton bir ses tonuyla okur, oradaki hüzünle sevinci, korkutmayla müjdelemeyi ve ibret alınacak yerleri birbirinden ayırt etmezler. Evet hepsini, kendisinde manaların yok olup gideceği, cümlelerin kupkuru ifadeler halini alacağı monoton bir ses tonuyla okurlar. Yine kendilerini halk arasında meşhûr etmek isteyen ve okurken kalbi titremeyen bazı şöhretperest okuyucuların okumaları da bu kabildendir. Bunun yanında Kur’ân’ın âdet olarak okunması... Ayrıca bunda, ruhların paslandığı, nefsî komplekslerin arttığı, kalplerin taşlaştığı, dikkatlerin dağıldığı, meşgalelerin arttığı içinde yaşadığımız asrın da payını unutmamak gerekir. Fakat yine de bütün bu olumsuzluklara rağmen, kendini bu karmakarışık hayattan bir nebze tecrid edip, ter ü tâze bir çocuk haline getiren ve nefsini temizleyen herhangi bir kimsenin, Kur’ân’da mevcut olan ve insanı harekete geçiren emsalsiz güzellikteki te’sîri ve eşsiz mânevî zevki yeniden tatması mümkündür. Âyetlerin nüzûlünün üzerinden 1400 yıl geçmesine rağmen, bu kadarcık bir yakınlaşmadan sonra, aklını başından alacak kadar yeniden insanı etkilemesi mümkündür. Âdeta âyetler, o saatte ve lahzada iniyormuş gibi olurlar. </p>
				<p class="Normal-7">Arap edebiyatının şaheseri olan Kur’ân, üslûbu sayesinde kendini herkese dinletmiş, büyük-küçük ayırmaksızın her yaştaki insana imanı aşılamıştır. Gönüllere hoş gelen üslûbu sayesinde onun en büyük düşmanları bile, onu dinlemekten kendilerini alıkoyamamışlardı. Hz. Muhammed’i <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> öldürmeye giden Ömer b. Hattâb’ı Hz. Ömer el-Fâruk yapan, Ümeyye b. Halef’e yerden bir avuç toprak aldırıp üzerine secde ettiren, Utbe b. Rebîa’yı: ‘Ondan öyle şeyler işittim ki, ömrümde mislini işitmemiştim. Bu sözler şiir değil, kehânet de değil, bunlardan hiçbirine benzemiyor. Ey Kureyşliler! Beni dinleyin ve onu kendi haline bırakın, eğer Araplar ona gâlip gelirse, zaten böylelikle ondan kurtulursunuz, yok şayet muvaffak olursa, o zaman da onun zaferi sizin de zaferinizdir demektir.’ şeklinde konuşturan, Muallaka şâirlerinden Lebid’e, Bakara ve Âl-i İmrân sûrelerinin nüzûlünden sonra ‘Artık bundan sonra bana şiir yazmak düşmez.’ dedirten, Kur’ân-ı Kerîm’in üslûbu değil midir?”</p>
				<p class="Ara-baslik-2-6" id="toc_marker-9-6" xml:lang="tr-TR">KUR’ÂN’IN TELİF YÖNÜNDEN MU’CİZE OLMASI</p>
				<p class="Normal-7">Kur’ân-ı Kerîm, 23 sene gibi uzun denebilecek bir zaman diliminde, sorulan bir soru, ortaya çıkıp çözüm bekleyen bir mesele, yapılan bir hareketin düzeltilmesi, müşrikler tarafından ortaya atılan yanlış bir iddianın yanlışlığının giderilmesi vs. veya hiçbir sebep olmaksızın Cenâb-ı Hakk’ın bildirmek istedikleri şeyleri bildirmesi gibi çok farklı sebeplerle nâzil olmasına rağmen, dikkatli bir şekilde bakılacak olursa, onda hiçbir zıtlığın, tutarsızlığın ve “Şurası şöyle olsaydı daha iyi olurdu.” denebilecek bir durumun söz konusu olmadığı görülür. Bu kadar farklı sebeplerle, farklı zaman ve mekânlarda nâzil olmasına rağmen, bir eksikliğin bulunmaması, Kur’ân’ın ilâhi bir kelâm olduğunu ve böyle bir durumun ancak mu’cize olabileceğini akla getirmektedir. Mesela, Bakara sûresi gibi 80 defada inmekle tamamlanan bir sûreye dahi baktığımızda, âyetler arasındaki sıkı münâsebetten dolayı, onun sanki farklı zamanlarda değil de, hepsinin birden indiğini zannederiz. Aynı şeyi Kur’ân’ın diğer âyet ve sûreleri için de düşünebiliriz. Hakikaten Kur’ân bu yönüyle detaylı bir şekilde incelendiğinde görülecektir ki, sanki hepsi farklı farklı zamanlarda değil de, birden ve aynı anda indirilmiştir. İşte bu, Kur’ân’ın dışındaki başka herhangi bir eserde bulunması imkânsız bir hususiyettir. </p>
				<p class="Normal-7">Şöyle bir misal vererek meselenin daha kolay anlaşılmasını temine çalışalım: Bir adam düşünelim, üzerinde ne bir binanın ne de herhangi bir enkazın olmadığı geniş bir vadiye girmiş olsun. Birdenbire bir zelzele, yahut semâvi bir âfete maruz kalsın. Dağın tepesi açılıp o adamın yanı başına birkaç kaya parçası yuvarlanmış olsun. Aradan az çok bir zaman geçtikten sonra ikinci veya üçüncü bir sarsıntı, kendisinin yanına demir madeni, lavlar veya altın ve gümüş parçaları fırlatsın. </p>
				<p class="Normal-7">Bu adamın veya başka herhangi bir insanın, gelen bu dağınık parçalar veya gelmesi muhtemel olan diğer parçalarla, lazım olan her türlü malzemeyle büyük bir şehir kurmayı kararlaştırıp hemen o anda planlayarak inşâ işine başlayacağını hiç düşünebilir misiniz? Adam ne bilsin, belki de bu hadiseler başka sefer asla tekerrür etmeyecektir? Bir daha meydana gelse bile kaç defa olacağını nereden bilebilir ki? Muhtemel bir hareketten sonra düşecek maddenin çeşidini de bilmesi mümkün değildir. Tabiatıyla, hangi malzemeden ne miktarda parça düşeceğini ve onlardan ne kadar bina inşa edilebileceğini bilemeyeceği gibi, her binaya mahsus yapı tekniğinin, yükseklik, genişlik ve süsleme gibi özelliklerin nasıl olacağını ve binaların ne kadar yer kaplayacağını da bilemez. </p>
				<p class="Normal-7">Bu derece muğlak ve karışık bir durumda akıllı bir kimse, değil büyük bir şehir, bir kulübe bile kurmaya cesaret edemez. Hele, bu bina işine, eline, ilk tuğlalar geçer geçmez başlaması hiç düşünülemez. Gerçekleşmesi imkânsızdır ancak bu durumda şehir kurma macerasına giren bir adamın bulunduğunu farzedelim. Diyelim ki kader de yardım etti, arzuladığı bütün bina malzemesini âmâde kıldı. Hiç düşünülebilir mi ki, bu adam Allah’ın, tabiata koyduğu kanuna karşı bir maceraya girişip de, eline geçen her tuğlayı hemen ona en münasip düşecek ideal yerine koyabilsin? Tabiatı ile bu tuğlaların, inşâ işindeki normal sırası ile onun eline geçmesini de göz önünde bulundurmak gerekir. Bilakis parçalar rastgele yerleşmekte; irili, ufaklı değişik renkte, değişik hususiyetler taşımaktadırlar. Bazen temele konulacak unsurlar, sütunlar gelmeden, mesela balkona konulması gereken cüzler yahut süsleme unsurları çıkmakta, birbirinden uzak binaların muhtelif yerlerine konulması lazım gelen parçalar bir araya gelmektedir. Şayet bu şahıs, parçalar kendinin eline geçer geçmez hemen onları muayyen yerlerine koysa, bilahare binanın cüzlerinin yerlerini değiştirmekten, yaklaştırıp uzaklaştırmaktan, alt üst etmekten başka çaresi kalmayacaktır. </p>
				<p class="Normal-7">Böylesi bir işe katlanacak bir tek insan bile düşünülebilir mi? Herhangi bir parçayı ilk anda koyduğu yerden kaldırmaksızın işini ilerletebilir mi? Kırmaya, yontmaya, doldurmaya, destek koymaya ihtiyaç duymaz olur mu? Fakat o ne? Adam son tuğlayı koyup elini kaldırır kaldırmaz muntazam bir şehir arz-ı endam ediyor. Öyle bir intizam ki, hiçbir saray, hiçbir oda, hatta hiçbir tuğla yok ki, mimar ve mühendislerin takdir edecekleri bir tarzda tam yerine yerleşmiş olmasın. Öyle ki, onlardan birinin yeri değiştirilmeye kalkılsa, binanın nizamı bozulacak derecede bir intizam hükmediyor. </p>
				<p class="Normal-7">Şimdi böyle bir şey vâki olsa, bütün beşer kudretine meydan okuyan bir mûcize karşısında olmadığımızı söyleyebilir miyiz? İşte bunun benzeri bir durum, bu meselemizde vaki olmuştur. Şöyle ki; misaldeki adam Nebiy-yi Ümmî peygamberimizdir. Eline ilk tuğlalar geçer geçmez kurmaya başladığı büyük şehir ise, daha ilk risaleleri kendisine ulaşır ulaşmaz sükûnet ve gönül rahatlığıyla parçalarını tertip ettiği Kitab-ı Aziz’dir ki, o parçaların ileride tam bir kitap teşkil edeceğinden emin olarak onları yerleştirmiştir. Saraylar, odalar, tuğlalar ise bu divanın cüzleri olan sûreler, necm’ler (vahiy parçaları) ve âyetlerdir. Bu muhkem sarayların inşasında kullanılan ve dağlardan inen muhtelif madenlerin inmesine sebep olan ani etkenler ise, umumi veya hususi işlerinde zaman zaman insanlara ârız olan kevnî ve ictimâi hadiseler, dinî ve dünyevî müşkillerdir. Mü’min bu müşkilleri, fetva istemek ve doğruyu öğrenmek; tasdik etmeyen ise müşkilat çıkarmak ve mücadele etmek için sorup duruyordu. Bunların peşinden de münasebetlerin ve faktörlerin durumuna göre değişik konularda, değişik miktarlarda ve değişik şiddetlerde necm necm Kur’ân geliyordu. İşte bu dağınık muhtelif necm’lerden sûre adı verilen bölümler meydana geldi. Yoksa bu tertip her bir mecmuanın cüzleri arasında benzer cüzlerin bir araya getirilmesi esasına göre yapılmış değildir. </p>
				<p class="Normal-7">O binaların kısımlarının meydana getirilmesinde takip edilen usul, meseleyi zor olmaktan da öte, imkânsız hale getiren üçüncü bir sebeptir. Zira Kur’ân’ın, kendisine indirildiği zat, Kur’ân’ın parçalarını bir araya getirmeyi beklemeksizin, birden nüzûlün tamamlandığı görülmüştür. Bilakis kendisine bir âyet veya birkaç âyet grubu indirilince, derhal muayyen bir sûrenin hazırlanmış bir yerine konulmasını emrediyordu. İşi zorlaştıran sebeplerden biri de şudur: Âyetlerin ve sûrelerin tertibi, nüzûle göre yapılmış değildir. Herhangi bir sûrenin vahyi tamamlanmadan araya giren tam veya kısmî bir tarzda vahyedilen nice sûreler vardır. Keza aynı sûrede, nüzûl bakımından önce olmakla beraber, tertipte geriye kalan âyetler veya bunun aksine bir durum, rastlanmayan şey değildir. İşte Kur’ân’ın telifi bu şekilde olmasına rağmen, sanki bir defada inmiş gibi son derece büyük bir bütünlük göstermesi, telif yönünden de bir mu’cize olduğunu göstermektedir. </p>
				<p class="Ara-baslik-2-6" id="toc_marker-9-7" xml:lang="tr-TR">KUR’ÂN’IN BİR BENZERİNİN GETİRİLEMEMESİ </p>
				<p class="Normal-7">Edebî yönden insanların zirvede olduğu bir zamanda Kur’ân, söz yönünden güzelliği, kusursuzluğu, yerinde ve adamına göre hitaplarındaki mükemmelliğiyle ve insan ötesi her türlü özellikleriyle dosta-düşmana kendini kabul ettirmiştir. Döneminin en meşhur edebiyatçılarını ve rakipsiz hatiplerini önünde diz çöktürmüştür. Onun gelmesiyle en büyük şâirler, utandıkları için şiirlerini söyleyemez olmuşlardır. Kur’ân’a birtakım iftiralar yapmışlar, ancak buna kendileri dahi inanmamışlardır. Kur’ân’ın dili kendi konuştukları dil olduğu halde, onların öteden beri alıştıkları nesir ve nazım ölçülerinin tamamen dışında, kendisine ait bir üslup içerisinde, onları kendisine hayran bırakmış ve onun karşısında âcizliklerini itiraf etmek mecburiyetinde kalmışlardır. </p>
				<p class="Normal-7">Kur’ân, gerek Mekke gerek Medine dönemi gerekse daha sonraki bütün zaman dilimlerinde, kendisinden şüphe edenleri karşı koymaya davet etmiştir. Kur’ân’ın bu meydan okumasını, şu farklı merhalelerde görmekteyiz: </p>
				<p class="Normal-7">1. Kur’ân’ın ilk meydan okuması şöyledir: “Ama onlara katımızdan gerçek gelince: “Musa’ya verildiği gibi buna da mûcize verilmesi gerekmez mi?” dediler. Daha önce Musa’ya verileni de inkâr etmemişler miydi? “Yardımlaşan iki sihir (Tevrat ve Kur’ân); hepsini inkâr edenleriz.” dediler. De ki “Eğer doğru sözlü iseniz, Allah katından, bu ikisinden daha doğru bir Kitap getirin de ona uyayım. Eğer, Sana cevap veremezlerse, onların sadece heveslerine uyduklarını bil. Allah’tan bir yol gösterici olmadan hevesine uyandan daha sapık kim vardır? Allah zalim milleti şüphesiz ki doğru yola eriştirmez.” <span class="parantez-7" style="font-size:0.73em;" xml:lang="tr-TR">(Kasas, 28/48-50)</span></p>
				<p class="Normal-7">2. Kur’ân’ın inanmayanlara karşı ikinci olarak meydan okuması şu âyetledir: “De ki: “İnsanlar ve cinler, birbirine yardımcı olarak bu Kur’ân’ın bir benzerini ortaya koymak için bir araya gelseler, and olsun ki, yine de benzerini ortaya koyamazlar.” <span class="parantez-7" style="font-size:0.73em;" xml:lang="tr-TR">(İsrâ, 17/88)</span> </p>
				<p class="Normal-7">3. Kur’ân’ın üçüncü olarak meydan okuması şöyledir: “Senin için: “Onu uydurdu.” diyorlar, öyle mi? De ki: “Öyleyse onun sûrelerine benzer uydurma on sûre meydana getirin, iddianızda samimi iseniz, Allah’tan başka çağırabileceklerinizi de çağırın. Eğer size cevap vermedilerse bilin ki (O), Allah’ın bilgisiyle indirilmiştir ve O’ndan başka Tanrı yoktur. Nasıl, artık Müslüman oldunuz mu?” <span class="parantez-7" style="font-size:0.73em;" xml:lang="tr-TR">(Hûd, 11/13-14)</span></p>
				<p class="Normal-7">Yani Muhammed <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> Kur’ân’ı kendisi uydurdu da Allah’a isnad ve iftira ediyor diye iddianızda doğru söylüyorsanız, her hâlükârda kendiniz bizzat olmasa bile, dilediğiniz kimselere ve tapmakta olduğunuz putlarınıza başvurup bu Kur’ân sûrelerine benzer en azından on sûre kadar bir şey ortaya koymanız gerekir. Çünkü siz de benim gibi Arapça’yı çok iyi kullanan Araplardansınız. Benim söylemede zorlanmadığım şeyleri siz de rahatlıkla söyleyebilirsiniz. Ancak onlar bunda da başarılı olamadılar, böyle bir şeye güç yetiremediler. Çünkü o kelâm, bütün mahlûkatı yaratan Allah tarafından söylenmektedir. </p>
				<p class="Normal-7">4. Kur’ân’ın daha sonraki meydan okuması şöyledir: “Yahut: “Onu kendi uydurdu.” diyorlar öyle mi? Hayır, inanmıyorlar. Eğer iddialarında samimi iseler Kur’ân’ın benzeri bir söz meydana getirsinler.” <span class="parantez-7" style="font-size:0.73em;" xml:lang="tr-TR">(Tûr, 52/33-34)</span></p>
				<p class="Normal-7">Yani hem anlam hem de lafız yönünden Kur’ân’ın içerdiği üstün özellikleri taşıyan, onun gibi güzel bir söz uydurup getirsinler bakalım. Çünkü Kur’ân, beşer uydurması bir kelâm olsaydı, onların da peygamber gibi beşer olmaları dışında, konuşma, hitabet ve şiirle meşgul olmaları, nazım, nesir ve kelâm üsluplarındaki deneyimleri, tarih ve olaylara olan vukufları, okuyup-yazmaları... vs. gibi sebeplerden dolayı Kur’ân’a nazire yapma güçlerinin bulunması gerekirdi. Böyle bir gücü gösteremediklerine göre, niçin onu Allah’ın gönderdiğine inanmıyorlar da imansızlık ediyorlar? </p>
				<p class="Normal-7">5. Kur’ân’ın bu merhaleden sonraki meydan okuması şöyledir: “Bu Kur’ân, Allah’tandır, başkası tarafından uydurulmuş değildir. Ancak kendinden öncekini doğrular ve O Kitab’ı açıklar. Âlemlerin Rabbinden geldiğinden şüphe yoktur. Senin için, “Onu uydurdu mu?” diyorlar. De ki: “Siz de onun sûrelerine benzer bir sûre meydana getirin, Allah’tan başka çağırabileceklerinizi de çağırın.” <span class="parantez-7" style="font-size:0.73em;" xml:lang="tr-TR">(Yûnus, 10/37-39)</span> Bu safha, meydan okuma meselesinin zirvesini teşkil etmektedir ki, Allah Teâlâ bu aşamada Kur’ân’ın yalnız bir sûresinin benzerini getirmekle muarızlarına meydan okumuştur. </p>
				<p class="Normal-7">6. Kur’ân’ın son meydan okuması ise şöyledir: “Kulumuza indirdiğimiz Kur’ân’dan şüphe ediyorsanız, siz de onun benzeri bir sûre meydana getirin; eğer doğru sözlü iseniz, Allah’tan başka, güvendiklerinizi de yardıma çağırın. Yapamazsanız, ki yapamayacaksınız, o takdirde, inkâr edenler için hazırlanan ve yakıtı insanlarla taş olan ateşten sakının.” <span class="parantez-7" style="font-size:0.73em;" xml:lang="tr-TR">(Bakara, 2/23-24)</span></p>
				<p class="Normal-7">Bu söz, Kur’ân’ın zirvedeki yerini iyice pekiştirmektedir. “Asla yapamayacaksınız.” kesin ifadesiyle onların boyunlarını kesmekle kalmıyor, bir de onları Cehennem’e sokuyor, daha sonra da onları taşlarla bir ediyor. Vallâhi ve billâhi, onların en çok öğünüp gururlandıkları damarlarına böylesi basması karşısında, ağızlarında dönmeye mecali kalmış bir dil olsaydı, malum düşmanlık ve gururları içinde, Kur’ân’la boy ölçüşmeye kalkışmaktan bir an geri durmaz, bir an bile susmazlardı. Fakat karşı koymak için sızabilecekleri ne bir tek gedik ne de boy ölçüşmek üzere tırmanabilecekleri bir merdiven bulabildiler. Nihayet benzerini yapmaktan tamamen ümitlerini kesip âcizliklerini iyice anlayınca, verdikleri tek cevap, ölümü göze almak, “harfler yerine kılıçları konuşturmak” oldu. Savaş ise, delil getirmede yenilenlerin, kalemi ve lisanıyla kendini koruyamayanların başvurduğu bir çaredir. </p>
				<p class="Normal-7">Bu meydan okuma karşısında, benzerini getirip rekabet etmeleri için ciddi sebepler vardı: Arapların en çok önem verdikleri mesele, güzel ifade idi. Toplumsal hayatlarında en önemli makam; zenginlik, komutanlık, idarecilik veya sanatkâr olmak değil, şair olmaktı. Bilen demek, şair demekti. Bir şairin bir mısrası ile kabileler savaşa başlayabilir, savaşa tutuşanlar, yine bir şairin şiirinin etkisinde kalarak barışabilirlerdi. Fuarlarında başka mallar gibi güzel hitabeler, nesirler, kompozisyonlar ve şiir teşhir edilirdi. Söz söylemede yarışmalar bir gelenek haline gelmişti. Binâenaleyh Kur’ân meydan okumasaydı bile, rekâbet için sebepler vardı. Ancak bütün bunlara rağmen onlardan hiçbir kimse, böyle bir işe tevessül etmemiştir. Kendine güvenen bazıları çıksa da, Kur’ân’a benzer olarak söylediği sözler, hem o zaman hem de daha sonraki dönemler için, çeşitli alaylara ve gülmelere sebep olmuştur. Böylelikle Kur’ân, eşsizliğini herkese kabul ettirmiştir. </p>
				<p class="Normal-7">Bu meydan okuma, Peygamberimiz’in <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> hayatı boyunca devam ettiği gibi, O’nun vefatından sonra da geçerlidir. Ayrıca bu geçerlilik, içinde yaşadığımız dönemde de sürmektedir ve kıyamete kadar da sürecektir. Söz konusu meydan okuma ve bundan hareketle kuşku içinde olanları davalarını kanıtlamaya çağırma, Kur’ân’ın gerçek ve doğru bir kitap olduğunun ayrı bir delilidir. </p>
				<p class="Normal-7">Kur’ân-ı Kerîm, insanlar tarafından söylenen her türlü sözden açık ve kesin bir şekilde farklıdır. Ayrıca bu farklı olma niteliğini ebediyete kadar da sürdürecek ve böylece Yüce Allah’ın yukarıdaki buyruğu, bütün zamanlar boyunca haklı ve doğru kalacaktır. </p>
				<p class="Normal-7">Buradaki meydan okuma dehşetli olduğu gibi bunun imkânsız olduğunu vurgulama kesinliği daha da dehşetlidir. Eğer bu kesin ifadeli meydan okuyuşu yalanlamak mümkün olsaydı, gerek o günün gerekse bugünün şüphecileri, bunu gerçekleştirmede bir an bile tereddüt etmezlerdi. Hiç kuşkusuz Kur’ân-ı Kerîm’in, onların böyle bir şey yapamayacaklarını açıkça belirtmesi ve onun bu konudaki haberinin gerçekleşmiş olması, başlı başına tartışma kabul etmez bir mucizedir. Zira bu şüphecilerin önünde meydan açıktı. Eğer onlar bu kesin haberin ve bu iddialı sözün tersini ortaya koyabilselerdi, Kur’ân-ı Kerîm, delil olma özelliğini kaybederdi. Fakat böyle bir şey ne şimdiye kadar olmuş ne de ilerde olacaktır. Kur’ân-ı Kerîm, bu meydan okuyuşunu her ne kadar belirli bir insan kuşağı karşısında seslendirdiyse de, aslında bu konudaki muhatabı insanlığın tamamıdır. </p>
				<p class="Normal-7">Üstelik çeşitli ifade üsluplarını ayırt etme becerisine sahip herkes, insanın varlıklar ve nesnelerle ilgili düşünceleri hakkında uzman olan her insan, insan kaynaklı psikolojik ve sosyal teorileri, yaşam tarzlarını ve toplumsal sistemleri iyi tanıyan her araştırmacı, hiçbir kuşkuya kapılmadan kabul eder ki, Kur’ân-ı Kerîm’de geçen herhangi bir sözle, aynı konuda bir insanın söylediği söz ve düşünce, kesinlikle bir olamaz. Bu konuda duyulabilecek olan şüphe, ya ayırt etme yeteneğinden yoksun bir bilgisizlikten ya da bile bile doğru ile yanlışı birbirine karıştıran bir kötü niyetten ileri gelebilir.  </p>
				<p class="Ara-baslik-2-6" id="toc_marker-9-8" xml:lang="tr-TR">“ŞAYET KUR’ÂN ALLAH’TAN BAŞKASI TARAFINDAN İNDİRİLMİŞ OLSAYDI, <br/>İÇİNDE PEK ÇOK TUTARSIZLIK OLURDU.” ÂYETİNİN İFADE ETTİĞİ ANLAMLAR</p>
				<p class="Normal-7">İnsanlar Kur’ân’da herhangi bir eksiklik bulamıyorlar, bulamayacaklardır. Kur’ân’ın verdiği haberlerde, ihtiva ettiği mükemmel prensiplerde, evrensel hukuk ilkelerinde, mükemmel bir fert ve toplumun oluşmasında mutlaka uyulmasını istediği emir ve yasaklarında sağlam akla, doğru ilme ve insan psikolojisine ters hiçbir şey bulunmamıştır; bundan sonra da bulunamayacaktır. Şayet Kur’ân Allah kelâmı olmasaydı, o bu derece eşsiz bir kitap olamazdı. Aksine bir kısmı mükemmel, bir kısmı kusurlu, bir kısmı kabul edilebilir, bir kısmı karşı çıkılabilir olurdu. Bu kadar beyan çeşitlerinin ve makamların farklı olmasıyla beraber, onun tamamı birbirine benzeyen ve birbirine uygun bir düzen, sağlam ve kusursuz bir metin içinde bulunamazdı. Beyan üslubunda tabiatın zorlamasından, düşünceyle ilgili zorlanmalardan, hak ve iyiliği, doğru düşünmeyi hedef edinmeyen, nefse ait maksatlar, nefis ve şehvetle ilgili meyillerden birçok belirtiler bulunurdu. Daha sonra onun okunmasında ve hükümlerinde, sûre ve âyetlerinde, maksat ve manaların, hikmet ve faydaların, durumların gereğinin çeşitli ve değişik olmasıyla uyumlu ve hepsinde Allah Teâlâ’nın hükmünün hissedilen akışını gösteren ahenkli bir çeşitlilik ve değişiklik bulunmazdı. Evet, Kur’ân’da zamanların, yerlerin ve durumların değişmesine göre değişik hükümleri ve çeşitli manaları ifade eden okunuş ve lafızlar vardır. Ve bu açıdan birbiriyle çelişkili gibi görünen âyetler vardır. Fakat bunların hiçbiri çelişkili ve dağınık bir gidişat üzerinde değil, yavaş yavaş birbirini iyice açıklamak, tefsir etmek ve çeşitli durumların gereğine göre hükmü değiştirmek, yerine başkasını koymak sûretiyle açıklamak ve zaman zaman değiştirmek ve kaldırmakla beyan ederek giden ve sonsuz bir hayatın akışını ve hizmetini devam ettiren özel ve düzenli bir gelişme üzerinde yürür gider ve hakikat gülistanında açılan bütün yaratılış tecellileri ve güzellikleri gibi çokluk içinde birliği ve birlik içinde çeşitlenmeyi ifade eden mükemmel bir ahenk ve uyumlu bir değişiklik ve çeşitlilik arz eder. </p>
				<p class="Normal-7">Kur’ân’da bir çelişkinin olmayıp aksine her yönüyle mükemmel bir uyumun olması, eşsizliğinin bir yönünü oluşturmaktadır. İnsanların sözlerinde, üstünlük ve düşüklük, başarı ve başarısızlık, sağlamlık ve zayıflık, hafiflik ve ağırlık, parlaklık ve sönüklük gibi birçok insanî özellik yer alır. Bütün bunlar, insanların sözlerinde; bir edebiyatçının, bir düşünürün, bir sanatçının, bir politikacının veya bir askerî komutanın yaptıklarında veya açıkça insanın elinden çıkmış herhangi bir sanata bakıldığında hemen görülebilecek özelliklerdir. İşte bunlar, değişkenlik ve farklılıktır. Bunun tersi değişmezlik ve uyumdur. Bu da Kur’ân-ı Kerîm’de olan bir mucizedir. </p>
				<p class="Normal-7">Kur’ân-ı Kerîm, ilahi sanatın mührünü taşımaktadır. Bu yüzden sanatkârına ve durumdan duruma değişmeyen ve durumu farklılık göstermeyen varlığa işaret etmektedir. Farklılığın bulunmayışı bir mucizedir. Mutlak, kapsamlı ve eksiksiz uyum bir mucizedir. İnsan ruhunun ve toplumların eğitim metodunda, bu metodun içerdiği prensiplerde ve sayısız yönlerinde göze çarpan mükemmellik mucizedir. Gerek fert, gerekse fertlerden oluşan toplum olarak insanların yeteneklerini düzenleme metodunda, nesillerin ve bu metodun değişmesiyle toplumların hayatında ortaya çıkan değişik yönleri ve şartları karşılaması bir mucizedir. İnsan, toplum, varlık, bu varlığın içinde yaşadığı evren, dünya ve ahiret, ikisi arasındaki ilişkiyi mükemmel bir şekilde kurması ayrı bir mucizedir. </p>
				<p class="Normal-7">Allah’ın sanatı ile insan sanatı arasında ölçülemeyecek kadar büyük bir fark vardır. Hiçbir beşeri dünya görüşü, hiçbir beşeri ekol yoktur ki sınırlı bakış ve görüş, bir dönem geçici problemlerden etkilenme, görüşlerde, ekol ve hareket tarzlarındaki çelişkileri görememek gibi insanî özellikleri bünyesinde barındırmasın. Sonrakiler tarafından daha öncekiler eleştirilmesin. Çünkü beşeri düşünceler, bir bütün olarak insanın kişilik özelliklerini, ihtiyaçlarını kavrama yeteneğinden kaynaklanan onlarca, yüzlerce eksiklik ve farklılık gibi insanın birçok özelliğini hesaba katmaktan âcizdirler. Bu yüzden insan kişiliğinin her yönünü dikkate almaktan uzaktırlar. Kur’ân-ı Kerîm’e gelince o, her şeyi eksiksiz olarak bilen ve her şeyden en detaylı şekilde haberdar olan Allah tarafından geldiği için yukarıdaki eksikliklerin kendisinde bulunması söz konusu değildir. </p>
				<p class="Normal-7">Cenab-ı Hakk Kur’ân’da hiçbir ihtilâf, karışıklık, çelişki bulunmadığını, çünkü onun Hakîm ve Hamîd olan Allah katından indirildiğini, Hak’tan gelen bir hak olduğunu haber veriyor. Onun için, Allah Teâlâ “Onlar Kur’ân’ı hiç düşünmüyorlar mı? Yoksa onların kalpleri üzerinde kilitler mi var?” <span class="parantez-7" style="font-size:0.73em;" xml:lang="tr-TR">(Muhammed, 47/24)</span> buyurmaktadır. Kul tarafından yazılıp ortaya konmuş olsaydı, elbette içinde birbirini tutmayan birçok şey bulurlardı. Yani onda pek çok ihtilâf, tezat, tutarsızlık ve benzeri şeylere rastlarlardı. Hâlbuki; şu Kur’ân bütün bu tür eksikliklerden salim ve uzaktır, çünkü o Allah Teâlâ’nın katından inmiştir. </p>
				<p class="Normal-7">Bulunması muhtemel ihtilâf ve farklılıkların ortaya çıkacağı yer ya Kur’ân’ın lafızları ya da manaları olabilirdi. Lafızları ve edebi değeri yönüyle düşünülse bazı âyetler mucize derecesine varmış iken diğer bazıları o dereceden daha aşağı olabilirdi. manaları yönüyle düşünülecek olursa bazı âyetlerin manası doğru, bazısınınki yanlış ve çelişkili olabilirdi. Gaybdan, geçmiş ümmetlerin kıssalarından haber verirken gerçeğe uygun olan haberlerin yanı sıra gerçek ve gerçekle bağdaşmayanları da nakledebilirdi. Milletlerin sosyal, iktisadî ve siyasî durumlarıyla ilgili gerçekleri tasvir ettiği gibi yanlışları da zikredebilirdi. İnanç esaslarını ve insanların yönetilmesiyle ilgili genel hükümleri içerdiği gibi bunları çürüten ve tersi olan hükümler de bulundurabilirdi. </p>
				<p class="Normal-7">Tertibi bakımından ele alınacak olursa Kur’ân-ı Hakim, toptan değil de yirmi üç küsur yıl boyunca çeşitli olaylar ve münasebetlere göre ayrı ayrı, perderpey indirilmesine rağmen, son derece sağlam, tutarlı, mütenasip, mükemmel bir düzene sahiptir. Zira Allah Resûlü <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> her bir âyet ve sûre vahyolunduğunda, kâtiplerine onları dikkatli bir şekilde nereye yazacaklarını bildirmiştir. Zaten kendisi de âyetleri hafızasından silinmeyecek şekilde sağlam bir şekilde ezberliyor ve unutmuyordu. Nitekim: “Habibim seni okutacağız da asla onları unutmayacaksın.” <span class="parantez-7" style="font-size:0.73em;" xml:lang="tr-TR">(A’lâ, 87/6)</span> âyeti de bu gerçeği vurgulamaktadır. </p>
				<p class="Normal-7">Bütün bu ihtilâf ve ihtimallerin hiçbirinin Kur’ân-ı Kerîm’de bulunmaması da kesin bir şekilde gösteriyor ki; Kur’ân, Allah kelâmıdır. Ne önünden ne arkasından ne sağından ne de solundan yanlışın onda bulunması mümkündür. O, söz olarak, sözdeki mükemmellik olarak, bütün güzel söz söyleyen ve fasih konuşan kimseleri acze düşürmüştür. Gerçekleri hiçbir ihtilâf ve çelişki olmaksızın tam manasıyla tasvir etmiştir. Daha önceki dönemleri gerçeğe uygun olarak doğru bir şekilde haber verdiği gibi, zamanındaki durumları, insanların içlerindeki ve kalplerindeki gizli sırları da hayret ve şaşkınlık verecek şekilde, tenkitçi dilleri susturacak ölçüde sağlamca bildirmiş, gelecekle ilgili verdiği haberler de aynen öylece gerçekleşmiştir. İnanç esaslarını, genel ve özel konuları, milletlerarası siyaset ve yönetime ait daha önce görülmemiş hükümleri ortaya koymuştur. Öyle ki bunlar, bugün beşeriyetin uzun bir mücadele ve çalkantılar döneminden sonra ulaşabildiği en modern ve sağlam nazariye ve felsefî doktrinlerden daha ileri bir seviyede durmaktadır. </p>
				<p class="Normal-7">Kur’ân gayb âlemini, kıyamet manzaralarını, cennet ve cehennemi öyle canlı, hissedebilir bir şekilde bize tasvir etmiştir ki sanki onları görüyormuş, onları yaşıyormuş gibi oluruz. Şiddetli etkisinden ve muhteşem bir şekilde tasvirinden, anlatımındaki doğruluk ve gerçekçilikten ötürü zihinlerimizde bıraktığı izler asla kaybolmaz. Allah Teâlâ sözlerin en güzelini indirmiştir. Allah’ın vahiy yolu ile gönderdiği bu söz, her tarafı birbirini tutan, gerçekleri, farklı üsluplarla tekrar tekrar beyan eden bir kitaptır. Kur’ân-ı Kerîm’in âyetleri gerçeklikte, muhkemlikte, hakka ve doğruluğa dayanmada, insanlara gerek dünya gerek âhiret mutluluğunu temin etmede, fesahat bakımından lafızlarının birbirine uyum sağlamasında, mûciz üslubunda birbirine benzer ve terslik söz konusu değildir. Yani Kur’ân 23 senelik risalet boyunca çok farklı zamanlarda, farklı mekânlarda, farklı şartlarda nâzil olduğundan âyetleri arasında irtibatsızlık, uyumsuzluk olması için her türlü sebep mevcut sayılırdı. Beşer eseri olsaydı bunlar kaçınılmaz olurdu. Fakat âyetler hep birbirini tasdik ve teyit eder. Nüzul sebepleri, vakitleri, sorular çok fazla olduğu halde Kur’ân âdeta tek soruya verilen ve bir defada indirilen tutarlı bir cevap durumundadır. </p>
				<p class="Ara-baslik-2-6" id="toc_marker-9-9" xml:lang="tr-TR">KUR’ÂN’DA BEŞ BİLİNMEYEN ŞEY</p>
				<p class="Normal-7">Bu husus Lokmân sûresinin 34. âyetinde anlatılmaktadır. Bu âyetin meali şöyledir: “Kıyamet saatinin ne zaman geleceğini yalnız Allah bilir. Yağmuru da O indirir, rahimlerde olanı O bilir. Hiç kimse yarın ne kazanacağını bilemez. Hiç kimse nerede öleceğini de bilemez. Herşeyi mükemmel tarzda bilen ve her şeyden haberdar olan Allah’tır.”</p>
				<p class="Normal-7">Burada anlatılan birinci konu, kıyametin ne zaman ve hangi vakitte kopacağının ancak Allah tarafından bilinip başkasının bunu bilemeyeceği hususudur. Şimdiye kadar da bundan sonra da hiç kimse kıyametin ne zaman kopacağını bilemeyecektir. Bu konuda tarih veremez. Verse de doğru bir tarih değildir. Cenâb-ı Hakk bazı olayların meydana gelme vaktini ancak kendisine mahsus kılmıştır. Kıyametin kopma vakti de bunlardan yalnızca biridir. </p>
				<p class="Normal-7">Âyette sayılan ikinci mesele, “Yağmuru Allah indirir.” hususudur. Bugün modern teknoloji vasıtalarıyla bilinen konuların aslında gaybla bir ilgisi yoktur. Çünkü günümüzde teknolojiyle bilinen şeyler, şartları meydana gelmiş ve belirtileri bizim görebileceğimiz âlemde görülmeye başlamış olan şeylerdir ki, bunlara gayb denilemez. </p>
				<p class="Normal-7">Bugün yağmurla ilgili yapılan tahminler şuna benzemektedir: Mesela bir odayı karbondioksitle dolduralım. Sonra da elimizdeki karbondioksidi gösteren aletler vasıtasıyla tespitler yapıp diyelim ki: “İki saat sonra, şu odada bulunanlar kendilerinde bir ağırlık ve baş ağrısı hissedecekler.” Şimdi, bizim bu tespitimiz meydana çıkarsa, biz gaybı bilmiş mi olacağız! Hayır, gayb bu değildir. Gayb, “bilinmesini Cenâb-ı Hakk’ın sadece kendi Zât’ına tahsis ettiği meselelerdir.” </p>
				<p class="Normal-7">Ayrıca şehadet âleminde belirtileri görülmeye başlamış yağmurun yağacağını bilmek için, öyle aletlere da ihtiyaç yoktur. Halk arasında mümârese ve tecrübelerle bunu söyleyenler o kadar çoktur ki, onların dedikleri de berikilerin söylediklerinden farklı olmadığı gibi, kesinlik ifade etmesi bakımından da onlardan daha geri değildir. Anlatılan şu hatıra, bu konuyla yakından ilgilidir: </p>
				<p class="Normal-7">Amerikalı bilim adamları Türkiye’ye gelir ve bir köyü ziyaret ederler. Bir araştırma yapmaktadırlar. Bu arada, otlakta keçilerini otlatmakta olan bir çobanla görüşürler. Bir ara çoban, keçilerini toparlayıp ağıla gitmeye koyulur. Adamlar sebebini sorunca da; “Biraz sonra yağmur yağacak.” der. Bilim adamları hayret ederler. Çünkü havada yağmura işaret olabilecek hiçbir alâmet yoktur. Ayrıca yanlarında taşıdıkları barometre de böyle bir sinyal vermemektedir. Hakikaten bir müddet sonra şakır şakır yağmur başlar. Adamlar ağıla koşarak çobana, yağmur yağacağını nasıl anladığını sorarlar. Cevap enteresandır: “Benim yıllardır edindiğim tecrübeye göre yağmur yağmadan bir müddet önce keçiler, kuyruklarını kısarlar. Ondan anlarım ki yağmur yağacak.” Bunun üzerine ellerindeki aletleri yere çalarak “Sizin, şu keçilerin kuyrukları kadar dahi ehemmiyetiniz yokmuş.” derler. </p>
				<p class="Normal-7">Hatta bazı kimseler, romatizmaları vasıtasıyla kırk sekiz saat önce yağmuru hissedebilmektedir. Bizim köylerimizde bazı işaretleri ve alâmetleri esas alarak kar ve yağmur tahminleri yapmak yaygındır. </p>
				<p class="Normal-7">Öyleyse, bu ölçüler içinde ve bu şekliyle yağmurun yağacağını bilmek, gaybı bilmek değildir. Belli hesaplarla, yağmur yüklü bir bulutun durumu, hava basınçları, cephe sistemleri ki atmosfer şartlarına göre, belirtileri ortada, yola çıkmış bir yağmur tahminini, yağmur yağacağı zamanı bilme gibi göstererek, güya gaybın bilindiğinin iddia edilmesi bir cehalet örneğidir. O halde ne zaman, nereye, ne kadar ve ne şekilde yağdıracağını da tam olarak O <span class="parantez-7" style="font-size:0.73em;" xml:lang="tr-TR">(celle celâluhû)</span> bilir. </p>
				<p class="Normal-7">Âyette anlatılan üçüncü husus da: “Rahimlerde olanı ancak Allah bilir.” meselesidir. Bugün röntgen ışınlarıyla anne karnındaki ceninin durumunun bilindiği söyleniyor. Hatta son zamanlardaki araştırmalar, bu bilmenin erkeklik ve dişiliği de içine alabilecek şekilde bir hayli ilerlemiş olduğunu göstermektedir.  </p>
				<p class="Normal-7">Yukarıda bir kâide söylemiştik. Aynı kâide burada da geçerlidir. Sebepleri ortada olan bir şeyi bilmek, gaybı bilmek demek değildir. </p>
				<p class="Normal-7">Şayet spermin erkek olduğu tespit edilmişse, tespitin şekli ne olursa olsun, ister bunu ana rahminde, isterse tüpte tespit etsinler, sebepler ortaya çıktığından, bu gaybı bilmek sayılmaz. Ayrıca dikkat edilmesi gereken bir durum da şudur: “Mâ” Türkçe’de “şey” demektir. Demek ki âyette, rahimlerde olan şeyin Allah tarafından bilineceğinden bahsediliyor, yoksa erkek mi dişi mi olduğunu ancak Allah bilir denmiyor. </p>
				<p class="Normal-7">Cenâb-ı Hakk onun erkek mi dişi mi olduğunu bildiği gibi, bütün sergüzeşt-i hayatını da bilir. Yani onun gelecekte ne olacağını, karakterinin durumunu, zaaflarını ve faziletlerini, en sonunda da mü’min mi yoksa kâfir mi olacağını... İşte bütün bunları bilmek ancak ve ancak Cenab-ı Hakk’a mahsustur. Öyleyse burada gayb sayılan şeyler “Mâ” ifadesinin içine dahil her şeydir. Sadece erkeklik dişilik değildir. Kur’ân meseleye küllî ve umûmî bakmaktadır. Onun tarifi içine girenleri bilmek gaybı bilmektir. Bunun ötesindeki iddialar yanlış ve kasıtlıdır. </p>
				<p class="Normal-7">Bu konuyu şöyle bir misalle akla daha da yaklaştırabiliriz: </p>
				<p class="Normal-7">Mesela siz bir elma ağacı gördünüz. Ağacın kökü ve gövdesi sizin bulunduğunuz tarafta, dalı, budağı ve yaprakları öbür tarafta bir perdenin arkasına sarkmış olsun. Şimdi siz, mevsimi geldiğinde deseniz ki, bu ağacın bize görünmeyen dalları öbür tarafta elma ile yüklü durmaktadır. Acaba verdiğiniz bu hükümle gaybı mı bilmiş olursunuz? Yoksa herkesin normalde bilip söyleyebileceği bir meseleyi mi haber vermiş olursunuz? Böyle bir şeyle karşılaşsanız, elbette ikinci şıkkı tercih edeceksiniz. Aynen öyle de, zâhirî sebeplerin desteklemesiyle bilinen rahimlerdeki cenînin durumu da, aynı mahiyette bir bilmektir. Yoksa gaybı bilmek değildir. O kökü şahâdet âleminde ve dalları gayba doğru sarkmış bir ağaçtan haber vermek gibidir. </p>
				<p class="Normal-7">Demek ki bütün rahimlerdekini de O bilir. Erkek mi, dişi mi, beyaz mı, siyah mı, tam mı, eksik mi? Her birinin özellikleri nedir? Bütün rahimlerdekinin tafsilâtını O bilir. </p>
				<p class="Normal-7">Âyette anlatılan dördüncüsü husus ise; bir insanın yarın ne kazanacağını bilememesidir. Bunu da sadece maddi kazançla sınırlamamak gerekir. İnsanın maddi-manevî elde edeceği her türlü güzel ve kötü şeyleri kapsamaktadır. Bir ilim adamının malûmatına ekledikleri de bir kazançtır ve bunun ne kadar olacağını da ancak Allah bilir. Hiç kimse yarın ne kazanacağını kestiremez. Yani ileride başına ne geleceğini, eline ne geçeceğini, iyilik mi kötülük mü elde edeceğini kendi gayretiyle bilemez. </p>
				<p class="Normal-7">Bununla beraber meseleyi sadece madde plânında ele aldığımızda görürüz ki; sabit gelirli insanlar dahil yarınki kazancını kimse bilemez. Esnaf ve tüccarın zaten bunu bilmesi mümkün değildir. Sabit gelirlilere gelince alacakları beklenmedik bir ceza veya mükâfat onların kazancına tesir edebileceği gibi, başa gelen bir musibet dahi, gelir ve giderde beklenmedik değişiklikler yapacaktır. Evet, hiç hesapta yokken bir dostunuzdan gelen bir pakette kıymetli bir hediyeyle karşılaşabilirsiniz. Oysa ki beş dakika öncesine kadar böyle bir şey beklemiyordunuz. Bu maddeyi de misâllerle daha da açmak mümkündür. </p>
				<p class="Normal-7">Âyette ifade edilen beşinci konu, bir insanın nerede ve nasıl öleceğidir. Bunu da ancak Allah bilir. Azrail’in ya bizzat kendisi ya da yardımcıları vasıtasıyla önümüze çıkıp “Vakit geldi!” diyeceği an, hepimizin meçhûlüdür ve zaten buna kimsenin itirazı da yoktur. </p>
				<p class="Normal-7">Netice itibarıyla bu âyet bizlere şu hususları hatırlatmaktadır: “Ey İnsan! Sen hayatta pek yakın ve içli dışlı olduğun bu şeyler hakkında bile hiçbir şey bilmiyorken, nasıl olur da tüm âlemin sona ereceği vakti bilebilirsin? Senin bereket içinde yüzmenle, kıtlık içinde çaresiz kalman temelde yağmura bağlı. Oysa yağmurun kontrol ve düzeni tümüyle Allah’ın kudret elinde, istediği zaman, istediği yere ve istediği kadar yağmuru o gönderiyor ve istediği zaman da göndermiyor. Belli bir yere belli bir zamanda ne kadar yağmur düşeceğini, hangi ülkenin ondan mahrum kalacağını, hangisinin yağmurdan zarar göreceğini tamamen bilmiyorsunuz. Gelecekte neslinizi sürdürecek olan sperm damlalarıyla eşiniz dölleniyor, fakat siz onların rahimlerinde şekillenen şeyin iyi mi kötü mü olduğunu bilmiyorsunuz. Yarın başınıza ne geleceğini dahi bilemiyorsunuz. Ani bir kaza kaderinizi değiştirebilir, fakat siz böyle bir olayı bir dakika öncesinden bile kestiremiyorsunuz. Şimdiki hayatınızın nerede son bulacağını bilmiyorsunuz. Allah tüm bu bilgileri kendine saklamıştır ve size bunlar hakkında hiç bilgi vermemektedir. Aslında önceden tedbir alabilesiniz diye bunları bilmek istiyorsunuz. Fakat tamamen Allah’ın emir ve tasarrufunda olan şeylerin bilgisine bir yol bulamazsınız. Aynı şekilde dünyanın sonu hakkında da Allah’ın emir ve kararını beklemekten başka seçeneğiniz yok. Ayrıca bununla ilgili bilgi ne bir kimseye verilmiştir ne de verilebilir.” </p>
				<p class="Normal-7">Burada bir şeyin daha iyi anlaşılması gerekir: Bu âyet, Allah Teâlâ’nın bildiği gaybî ve gizli şeylerin tam bir listesini vermiyor. Belli bir tasavvura yol açsın diye yalnızca en belirgin şeylere işaret ediliyor. Üstelik bunlardan insanın en içli dışlı yaşadığı; fakat farkında olmadığı, bilmediği, yalnızca Allah’ın bildiği gaybî ve gizli şeylerin beş taneden ibaret olduğu sonucu çıkarılmamalıdır. İşin aslı, gayb, mahlukata gizli; fakat Allah’ın bilgisi için apaçık olan bu türden her şeyi içine alır ve böyle şeyler sayısız ve sınırsızdır. </p>
				<p class="Ara-baslik-2-6" id="toc_marker-9-10" xml:lang="tr-TR">KUR’ÂN-I KERÎM’İN İNSANLARI <br/>EN DOĞRU YOLA İLETMESİ</p>
				<p class="Normal-7">Kur’ân’ın insanları en doğru yola iletmesi şu âyet-i kerimede beyan edilmektedir: “Gerçekten bu Kur’ân, insanları en doğru yola, en isabetli tutuma yöneltir.” <span class="parantez-7" style="font-size:0.73em;" xml:lang="tr-TR">(İsra, 17/9)</span></p>
				<p class="Normal-7">Kur’ân, kâinat kitabının bir tercümesidir. Görünmeyen ve görünen âlemlerin açıklayıcısıdır. Bütün insanların uyması gereken hakiki hikmet ve fikirdir. İnsanlığı mutluluğa götüren hakiki mürşiddir. </p>
				<p class="Normal-7">Kur’ân, zaman ve mekân sınırı tanımaksızın, bütün millet ve nesilleri her zaman en doğruya ileten bir kitaptır. En doğru şeklinde ifade edilen hidayet ise, içine her türlü iyiyi ve doğruyu almaktadır. İnsanoğlunun ulaşması gereken her yol ve her hayır ondadır ve ondaki hakikatlerin zaman ve mekânla kaydı yoktur. </p>
				<p class="Normal-7">Kur’ân, insanı, şuur ve vicdanında, kapalı ve müphem tarafı bulunmayan bir inançla ve ruhları vehim ve hurafelerin sıkıntısından kurtaran bir inançla, çalışmaya ve yapıcılığa elverişli olan insan enerjisini harekete geçirip, tabiat kanunlarındaki esrarla beşer fıtratındaki esrarı en münasip bir şekilde birbirleriyle bağdaştıran bir metotla en doğru yola iletir. </p>
				<p class="Normal-7">Kur’ân, insanoğlunun içi ve dışı arasında uygun bir bağ kurmak, duygularıyla hareketleri arasında irtibat sağlamak ve inancıyla davranışları arasında uygunluğu temin etmek sûretiyle insanı en doğruya ulaştırır. </p>
				<p class="Normal-7">Kur’ân, yapılması emredilen ibadetlerle, kulun güç ve kuvveti arasında meydana getirdiği muvazene ile de en doğruya ileten bir kitaptır. İbadetler, ne insanın yapamayacağı kadar ağır ve fazla, ne de onu tembellik ve rehavete sevk edecek kadar basittir. Gayet mutedil ve insanın tahammül sınırını aşmayacak seviyededir. </p>
				<p class="Normal-7">Kur’ân, insanlar arasındaki münasebetleri tanzimde de en doğruya götüren bir kitaptır. Gerek fertler gerek eşler gerek hükümet ve devletler gerekse ırklar arasındaki münasebetleri sabit ve sağlam temeller üzerine oturtur. Bu sağlam temelleri, birtakım insanların görüş ayrılıkları, heva ve hevesleri sarsamaz. Bu temeller, birtakım şefkat ve yakınlık duygularıyla eğilip bükülemez. Şahsî menfaat ve çıkarlar, onun hedefini değiştiremez. Zira bu temelleri, kulları için, her şeyi bilen ve her şeyden haberdar olan Allah kurmuştur. O, yarattıklarının durumlarını en iyi bilen, nerede ve hangi zamanda olursa olursun kullarının menfaatini en iyi gözetendir. </p>
				<p class="Normal-7">Kur’ân, bütün semavî dinleri tasdik eder, onları hak dinin fertleri sayarak aralarında bağlantılar kurar ve mukaddes varlıklarına saygı duyar. Böylelikle, Allah tarafından gönderilmiş olup herhangi bir değişikliğe uğramayan semavî dinlere mensup bütün insanları sulh ve selamet çatısı altında toplar. </p>
				<p class="Normal-7">Kur’ân, gerek yaşantıda gerekse vicdanlarda yerleştirdiği prensiplerle, hayatın bütün yönlerini içine alacak şekilde gayet açık bir metod ortaya koymuştur. Öyle orijinal bir metod ki, insanlık daha önce onun benzerini görmemiştir. İnsanlığa, madde ve manada daha önce hiçbir sistemin vermediğini vermiştir. Aynı zamanda geçici ve bölgesel peygamberlik devri onunla sona ermiş, herkesi içine alan zaman-mekân bakımından evrensel peygamberlik müessesesi onunla başlamış ve onunla kıyamete kadar devam edecektir. </p>
				<p class="Normal-7">Kur’ân’ın en mükemmel prensipleri ortaya koymasını özetle şu sahalarda açıkça görmemiz mümkündür: </p>
				<p class="Ara-baslik-3-2" id="toc_marker-9-10-1" xml:lang="tr-TR">1. Ferdin Fertle Münasebeti</p>
				<p class="Normal-7">Kur’ân, insanlar arası ilişkilerde kardeşlik ve dostluğu getirmiştir. </p>
				<p class="Normal-7">a. Bu anlamda onların, kavga için değil tanışma için farklı topluluklar halinde var edildiklerini ve aslında ana-babalarının da bir olduğunu vurgulamıştır: </p>
				<p class="x--------3" xml:lang="ar-SA">يَآ أَيُّهَا النَّاسُ إِنَّا خَلَقْنَاكُمْ مِنْ ذَكَرٍ وَأُنثَى وَجَعَلْنَاكُمْ شُعُوباً وَقَبَائِلَ لِتَعَارَفُوآ إِنَّ</p>
				<p class="x--------3" xml:lang="ar-SA"> أَكْرَمَكُمْ عِنْدَ اللّٰهِ أَتْقَاكُمْ إِنَّ اللَّهَ عَلِيمٌ خَبِيرٌ </p>
				<p class="Normal-7"> “Ey insanlar! Biz sizi bir erkekle bir kadından yarattık. Birbirinizi tanıyıp sahip çıkmanız için milletlere, sülalelere ayırdık. Şunu unutmayın ki Allah’ın nazarında en değerli, en üstün olanınız, takvâda (Allah’ı sayıp haramlardan sakınmada) en ileri olandır. Muhakkak ki Allah her şeyi mükemmelen bilir, her şeyden hakkıyla haberdardır.” <span class="parantez-7" style="font-size:0.73em;" xml:lang="tr-TR">(Hucurât, 49/13)</span></p>
				<p class="Normal-7">b. Mü’minlerin ancak kardeş olduklarını beyan ederek, kardeşçe muamele etmeyi teşvik etmiştir: </p>
				<p class="x--------3" xml:lang="ar-SA">إِنَّمَا الْمُؤْمِنُونَ إِخْوَةٌ فَأَصْلِحُوا بَيْنَ أَخَوَيْكُمْ وَاتَّقُوا اللَّهَ لَعَلَّكُمْ تُرْحَمُونَ </p>
				<p class="Normal-7">“Müminler sadece kardeştirler. O halde ihtilaf eden kardeşlerinizin arasını düzeltin. Allah’a karşı gelmekten sakının ki O’nun merhametine nail olasınız.” <span class="parantez-7" style="font-size:0.73em;" xml:lang="tr-TR">(Hucurât, 49/10)</span></p>
				<p class="Normal-7">c. İdeal mü’minlerin, birbirlerine merhametle davranan kimseler olduğu belirtilmiş, birbirlerinin haklarına saygılı davranmaları vurgulanmış, Allah’ın <span class="parantez-7" style="font-size:0.73em;" xml:lang="tr-TR">(celle celâluhû)</span> yardımının ancak topluluk üzerine ineceği belirtilmiş ve böylelikle sıcak insanî ilişkiler teşvik edilmiştir. </p>
				<p class="Ara-baslik-3-2" id="toc_marker-9-10-2" xml:lang="tr-TR">2. Aileyle Münasebetler </p>
				<p class="Normal-7">a. Allah Teâlâ aileyi kendi âyetlerinden bir âyet sayarak, insanların dikkatlerini bu konuya çekmiştir: </p>
				<p class="x--------3" xml:lang="ar-SA">وَمِنْ آيَاتِهِ أَنْ خَلَقَ لَكُمْ مِنْ أَنفُسِكُمْ أَزْوَاجاً لِتَسْكُنُوآ إِلَيْهَا وَجَعَلَ بَيْنَكُمْ </p>
				<p class="x--------3" xml:lang="ar-SA">مَوَدَّةً وَرَحْمَةً إِنَّ فِي ذَلِكَ لَآيَاتٍ لِقَوْمٍ يَتَفَكَّرُونَ </p>
				<p class="Normal-7"> “O’nun varlığının ve kudretinin delillerinden biri de: Kendilerine ısınmanız için, size içinizden eşler yaratması, birbirinize karşı sevgi ve şefkat var etmesidir. Elbette bunda, düşünen kimseler için ibretler vardır.” <span class="parantez-7" style="font-size:0.73em;" xml:lang="tr-TR">(Rûm, 30/21)</span> </p>
				<p class="Normal-7">b. Eşler arasında iyi geçim emredilmiştir: </p>
				<p class="x--------3" xml:lang="ar-SA"><span>يَآ أَيُّهَا الَّذِينَ آمَنُوا لاَ يَحِلُّ لَكُمْ أَن تَرِثُوا النِّسَآءَ كَرْهًا وَلاَ تَعْضُلُوهُنَّ لِتَذْهَبُوا </span></p>
				<p class="x--------3" xml:lang="ar-SA"><span>بِبَعْضِ مَآ اٰتَيْتُمُوهُنَّ إِلآَّ أَنْ يَأْتِينَ بِفَاحِشَةٍ مُبَيِّنَةٍ وَعَاشِرُوهُنَّ بِالْمَعْرُوفِ فَإِنْ </span></p>
				<p class="x--------3" xml:lang="ar-SA"><span>كَرِهْتُمُوهُنَّ فَعَسٰى أَنْ تَكْرَهُوا شَيْئاً وَيَجْعَلَ اللّٰهُ</span><span> فِيهِ خَيْراً كَثِيراً </span></p>
				<p class="Normal-7">“Ey iman edenler! Kadınları zorla miras olarak almanız helâl olmaz. Çok belli bir fuhuş işlemedikçe onlara verdiğiniz mehrin bir kısmını ele geçirmek için onları sıkıştırmanız da size helâl değildir. Onlarla hoşça, güzelce geçinin. Şayet onlardan hoşlanmayacak olursanız, olabilir ki bir şey sizin hoşunuza gitmez de Allah onda birçok hayır takdir etmiş bulunur.” <span class="parantez-7" style="font-size:0.73em;" xml:lang="tr-TR">(Nisâ, 4/19)</span></p>
				<p class="Normal-7">c. Çocuklara iyi davranma emredilmiş, onlara karşı yapılması gereken görevler vurgulanmış ve bunlar yapılmadığında gelecekte anne-babanın başına gelecek muhtemel sıkıntılar hatırlatılmıştır. </p>
				<p class="Ara-baslik-3-2" id="toc_marker-9-10-3" xml:lang="tr-TR">3. Toplumla Münasebetler </p>
				<p class="Normal-7">Kur’ân, insanın toplumla olan ilişkileri moktasında da vazgeçilmesi mümkün olmayan ilkeler koymuştur. Bu anlamda insan haklarına saygının önemli noktalarına vurgular yapmış, hatta bu ilişkinin bozulmaması noktasında zenginin malında yoksulun hakkının olduğunu, akrabaya, yoksula ve yolcuya infakta bulunulmasını emretmiştir. Yine toplumun fertleri arasındaki ilişkilerin bozulmaması adına başkalarının evine girerken izin istenmesi ve selam verilmesi gibi çok hassas noktalar dahi emredilerek, bu konuda dikkatler çekilmiştir. </p>
				<p class="Ara-baslik-2-6" id="toc_marker-9-11" xml:lang="tr-TR">KUR’ÂN’IN GAYBDEN HABER VERMESİ </p>
				<p class="Normal-7">Kur’ân-ı Kerîm incelendiğinde, orada ne Hz. Muhammed’in <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> ne de diğer insanların bilme imkânının olduğu pek çok gaybî haberin varlığı görülecektir. Zira bu haberlere bakıldığında, çoğunun, mazinin derinliklerinde bulunan haberler olduğunu, şayet bunlardan bazıları daha önce nâzil olan mukaddes kitaplarda mevcut ise, Kur’ân’dakilerin bunlardan çoğu noktalarda ayrıldığını, hatta açık bir şekilde taban tabana onların söylediklerinin aksine şeyleri bile dile getirdiğini görmekteyiz. Bu söylediklerimiz maziye ait haberlerle ilgili olup gerek Kur’ân’ın nazil olduğu gerekse daha sonraki dönemlere ait haberlere baktığımızda, aynı şekilde kimsenin bilemeyeceği gerçekler olduğunu görüyoruz ki, bunların her biri gaybî birer mucize olmaktadır. Gaybî birer mu’cize olduğunu Cenâb-ı Hakk’ın kendisi beyan etmektedir: </p>
				<p class="x--------3 para-style-override-6" xml:lang="ar-SA">وَعِنْدَهُ مَفَاتِحُ الْغَيْبِ لاَ يَعْلَمُهَا إِلاَّ هُوَ وَيَعْلَمُ مَا فِي الْبَرِّ وَالْبَحْرِ وَمَا تَسْقُطُ مِن وَرَقَةٍ إِلاَّ يَعْلَمُهَا وَلاَ حَبَّةٍ فِي ظُلُمَاتِ الْأَرْضِ وَلاَ رَطْبٍ وَلاَ يَابِسٍ إِلاَّ فِي كِتَابٍ مُبِينٍ </p>
				<p class="Normal-7">“Bilinmeyen nice hazineler ve görünmeyen gayb âleminin anahtarları O’nun yanındadır. Onları Kendisinden başkası bilemez. Karada ve denizde ne varsa hepsini O bilir. O’nun haberi olmadan bir tek yaprak bile düşmez. Yer altı tabakalarının karanlıkları içindeki tek bir tane, hâsılı yaş ve kuru hiçbir şey yoktur ki açık, net bir kitapta bulunmasın.” <span class="parantez-7" style="font-size:0.73em;" xml:lang="tr-TR">(En’âm, 6/59)</span> </p>
				<p class="Normal-7">Kur’ân-ı Kerîm’deki bu gaybî haberleri üç bölümde ele almamız meseleyi daha kolay anlamamıza yardımcı olacaktır. Bunlar, geçmişe, hâle ve geleceğe ait haberler olmak üzere üç kısımdır. </p>
				<p class="Ara-baslik-3-2" id="toc_marker-9-11-1" xml:lang="tr-TR">a. Geçmişe Ait Haberler</p>
				<p class="Normal-7">Ümmî olan Hz. Peygamber’in insanlara Cenâb-ı Hakk tarafından getirmiş olduğu Kur’ân-ı Kerîm’de, Hz. Âdem’den son peygambere kadar pek çok peygamberin hayatları, ümmetleriyle aralarında geçen olaylar, çeşitli dönemlerde yaşayan ve insanlara ağır işkenceler çektiren zalimler ve onların başlarına gelenler vs. gibi hadiseler anlatılmaktadır. Aynı zamanda anlatılan bu hadiselerin çoğu da, Kur’ân’ın nâzil olduğu topraklarda bilinmemektedir. Bunların bilinmediğini, Cenâb-ı Hakk bazı kıssaları anlattıktan sonra şu beyanlarıyla bildirmektedir: </p>
				<p class="Normal-7">“İşte bunlar gayb olan birtakım haberlerdir. Onları sana Biz vahyediyoruz. Halbuki bu vahiyden önce onları sen de, milletin de bilmezdiniz.” <span class="parantez-7" style="font-size:0.73em;" xml:lang="tr-TR">(Hûd, 11/49)</span> </p>
				<p class="Normal-7">“Sen ise ey Resulüm, Mûsa’ya emrimizi vahyettiğimiz sırada sen o vâdinin batı tarafında bulunmuyordun. O devirde olup bitenlere şahit olanlardan da değildin. Bilakis, Biz seninle onlar arasında birçok nesiller yarattık ve onlardan sonra birçok çağlar geçip gitti. Sen Medyen halkı arasında oturmuş da, âyetlerimizi onlardan okuyarak öğrenmiş de değilsin. Fakat seni resul olarak Biz gönderdik ve bunları Biz vahyettik de o sebeple biliyorsun. Hem Biz Mûsa’ya seslendiğimiz zaman sen dağın yanında da değildin, fakat düşünüp ders alsınlar diye, daha önce kendilerini uyarmak üzere peygamber gelmemiş olan bir halkı uyarıp aydınlatman için, Rabbin tarafından bir rahmet eseri olarak seni resul yapıp orada cereyan eden şeyleri sana bildirdik.” <span class="parantez-7" style="font-size:0.73em;" xml:lang="tr-TR">(Kasas, 28/44-46)</span></p>
				<p class="Normal-7">“İşte bunlar gayb kabîlinden haberler olup onları Biz sana vahyediyoruz. Yoksa onlar Meryem’i kimin himaye edeceğine dair kur’a çekerlerken ve birbirleriyle tartışırlarken sen yanlarında bulunmuyordun.” <span class="parantez-7" style="font-size:0.73em;" xml:lang="tr-TR">(Âl-i İmrân, 3/44)</span> </p>
				<p class="Normal-7">Kur’ân-ı Kerîm’in geçmişe ait vermiş olduğu haberler, akıl ile değil, ancak nakille yani nesilden nesile aktarılarak bilinebilecek meselelerdir. Nakil ise ancak okuma-yazma bilen insanların müracaat edebilecekleri bir husustur. Halbuki Kur’ân’ın kendisine nâzil olduğu peygamber, dost-düşman herkesin ittifakıyla okuma-yazma bilmemektedir. Ve o güne kadar da tek kelime yazdığı vâki olmamıştır. Kur’ân’da anlatılan hususlara baktığımızda ise, bu olayları sanki her yönüyle bilen ve aynı zamanda onların arasında yaşayan bir şahıs olarak bizlere aktarmaktadır. Böyle bir durum da söz konusu olmadığına göre, demek ki bu olaylar, gaybın gizlilikleri kendi yanında bulunan Yüce Allah tarafından bildirilmektedir. Ve bu da Kur’ân’ın i’caz yönlerinden birisini teşkil etmektedir. </p>
				<p class="Ara-baslik-3-2" id="toc_marker-9-11-2" xml:lang="tr-TR">b. Hâle Ait Haberler</p>
				<p class="Normal-7">Kur’ân-ı Kerîm, indiği esnadaki birtakım gerçeklerden haber vermektedir ki, bunlar hem Hz. Peygamber hem de diğer insanlar için gayb konumundadır. Cenâb-ı Hakk’a ait hususları, melekler, cinler, cennet, cehennem gibi konuları bunlara örnek olarak verebiliriz. Kur’ân, hem Yüce Yaratıcı’nın zâtı, sıfatları ve icraatları, hem meleklerin özellikleri hem de cennet ve cehennemin durumları gibi hususları haber vermiştir. Saydığımız bu hususlar, gözle görülmeyen ve hisle algılanmayan şeylerdir ve ancak vahiyle anlaşılan gerçeklerdir. </p>
				<p class="Normal-7">Bunların yanında Kur’ân-ı Kerîm’in, Hz. Peygamber’in <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> yaşadığı zaman dilimi içerisindeki bazı olaylardan da haber verdiğini görmekteyiz ki, bunlar ancak haber verildikten sonra anlaşılmıştır. Mesela münafıkların gizli hallerini ortaya çıkaran şu âyet buna örnektir: </p>
				<p class="Normal-7">“İnsanlardan öylesi vardır ki dünya hayatına dair sözleri senin hoşuna gider. Üstelik sözünün özüne uyduğuna Allah’ı da şahit gösterir. Halbuki gerçekte o düşmanların en yamanıdır. Senin yanından ayrılınca, ülkede fesat çıkarmaya çalışır, ürünleri ve nesilleri mahvetmek için uğraşır. Allah, elbette fesadı (bozgunculuğu) sevmez.” <span class="parantez-7" style="font-size:0.73em;" xml:lang="tr-TR">(Bakara, 2/204-205)</span></p>
				<p class="Normal-7">Bu âyetin Ahnes b. Şerik hakkında nazil olduğu rivayet edilmektedir. Bu münafık, Zühreoğullarının kendisiyle antlaşma yaptığı bir kimsedir. Hz. Peygamber’e <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> gelerek Müslüman olduğunu açıklamıştır. Birtakım tatlı diller dökerek sevgi ve muhabbetten söz etmiş, yeminler etmiş, sonra Allah Resûlü’nün <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> huzurundan çıkınca Müslümanların bir çiftliğine uğramış, ekinleri yakmış ve hayvanları telef etmiştir. </p>
				<p class="Normal-7">Aynı şekilde münafıkların nifak çıkarmak için yapmış oldukları Mescid-i Dırar da bu kabildendir. Kur’ân-ı Kerîm’de bununla ilgili olarak şu ifadeleri görüyoruz: </p>
				<p class="Normal-7">“Bir de şunlar var ki: müminlere zarar vermek küfür ve küfranı yaymak müminlerin arasına ayrılık sokmak ve daha önce Allah ve Resulü’ne savaş açmış adamı buyur etmek için, tuttular bir mescit yaptılar. Bütün bunlardan sonra onlar: “Bundan, iyilikten başka maksat gütmedik.” diye yemin edeceklerdir. Allah şahit ki bunlar kesinlikle yalancıdırlar. O Mescid-i Dırar’da hiçbir zaman namaz kılma! Ta ilk günden, temeli takvâ üzere kurulan mescitte namaza durman daha münasiptir. Orada, maddî ve manevî kirlerden arınmayı seven kimseler vardır. Allah da temizlenenleri sever.” <span class="parantez-7" style="font-size:0.73em;" xml:lang="tr-TR">(Tevbe, 9/107-108)</span> Kur’ân’ın bu haberiyle, Kâinâtın Efendisi <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> uyarılmış ve böylelikle münafıklar bu mescitle ilgili niyetlerini gerçekleştirememişlerdir.</p>
				<p class="Ara-baslik-3-2" id="toc_marker-9-11-3" xml:lang="tr-TR">c. İstikbale Ait Haberler</p>
				<p class="Normal-7">Bir araştırıcı Kur’ân-ı Kerîm’i incelediğinde, onun gelecekte meydana gelecek bazı gaybî hadiselerden haber verdiğini görür. Bu da Kur’ân’ın i’caz yönlerinden birisini teşkil etmektedir. Çünkü henüz bilinmeyen, meydana geleceği hususunda hiçbir belirtinin olmadığı, hatta bütün şartların, haber verilen hadiselerin tersine cereyan edeceğini gösterdiği bir ortamda, aynen meydana gelmesi, bu sözlerin sahibinin her şeyi bilen bir Zât’ın olmasını gerektirir. İşte bu konuyla ilgili vereceğimiz şu birkaç misal de bunu göstermektedir. </p>
				<p class="Ara-baslik-3-2" id="toc_marker-9-11-4" xml:lang="tr-TR">c. 1. Rumların galip geleceği hususu</p>
				<p class="Normal-7">Bununla ilgili Kur’ân’ın meâlen beyanları şöyledir: “Elif Lâm Mîm. Rumlar yenildi. Arapların bulunduğu bölgeye en yakın bir yerde onlar, bu yenilgilerinin ardından birkaç yıl içinde mutlaka gâlip geleceklerdir. Onların bu yenilgilerinden önce de sonra da emir Allah’ındır ve o gün mü’minler sevineceklerdir.” <span class="parantez-7" style="font-size:0.73em;" xml:lang="tr-TR">(Rûm, 30/1-4)</span></p>
				<p class="Normal-7">Hz. Peygamber’in <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> nübüvvetinin ilk yıllarında Doğu Roma ile İran, dünyanın en büyük devletleriydi. Bunlardan Roma Hrıstiyan, İran ise ateşperest idi. Bu iki devlet, büyük bir savaşa girdi ve bu savaşta Romalılar mağlup oldu. İranlılar 614 yılında bütün Filistin ve Kudüs’ü istila etmiş, hatta Mısır’a da hücum ederek İskenderiye’ye kadar varmış; diğer taraftan da İstanbul’a kadar gelmişlerdi. Bundan dolayı hem İranlılar hem de Mekkeliler büyük bir sevinç içerisindeydiler. İşte bu âyet onların bu durumunu anlatmakta ve üç beş sene içerisinde Rumların zafer kazanacaklarını, bundan dolayı da müminlerin o gün sevineceğini bildirmektedir, gerçekten de Rumların galip geldiği gün inananlar da Bedir Savaşı’nda kâfirlere karşı zafer kazanarak sevinmişlerdir. </p>
				<p class="Normal-7">Hatta bununla ilgili şöyle de bir rivayet vardır: Rumların mağlup olmasına sevinen müşriklere karşı Hz. Ebûbekir <span class="parantez-7" style="font-size:0.73em;" xml:lang="tr-TR">(r.a.)</span> şöyle demiştir: “Peygamberimiz <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> haber verdi, Allah sizin günlerinizi aydınlatmayacak. Yemin ederim ki, Rumlar birkaç yıl içinde İranlılara mutlaka galip geleceklerdir.” Buna karşı Übey b. Halef: “Yalan söylüyorsun, haydi aramızda bir müddet tayin et, seninle bahse girelim.” demiş ve her iki taraf da on deve üzerine bahse girip üç yıl müddet tayin etmişlerdir. Hz. Ebûbekir durumu Resûlullah’a haber vermiştir. Resûlullah: “Bid’ üçten dokuza kadardır, miktarı artır, müddeti uzat.” buyurmuştur. Bunun üzerine Ebûbekir çıkmış, Übeyy’e rastgelince o: “Galiba pişman oldun.” demiştir. Hz. Ebûyekir de: “Hayır gel seninle bahsi artıralım, müddeti de uzatalım, haydi dokuz seneye kadar yüz deve yap!” deyince o da: “Haydi yaptım.” demiştir. Bedir günü Rumlar İranlılara galip gelmiştir. Hz. Ebûbekir de sonra onu Übeyy’in varislerinden almış, peygambere götürmüştür. Resûlullah da ona: “Bunu tasadduk et.” buyurmuştur. </p>
				<p class="Ara-baslik-3-2" id="toc_marker-9-11-5" xml:lang="tr-TR">c. 2. Hz. Peygamber’in düşmanlarına karşı korunacağı meselesi</p>
				<p class="Normal-7">Hz. Peygamber nübüvvetini ilan ettiği andan itibaren, başta Mekke müşrikleri olmak üzere, pek çok insanın azılı düşmanı hâline gelmişti. Herkes onun varlığını ortadan kaldırmaya çalışıyordu. Bunun için daha ilk andan itibaren komplolar, tuzaklar ve savaşlar başlatmışlardı. Ancak o Yüce Yaratıcı’nın korunması altında olduğundan ve Allah onun güvenliğini teminat altına aldığından, bütün bu karşı koymalar ve komplolar hiçbir fayda vermedi. Hayatının sonuna kadar onun canına kıyamadılar ve kötü emellerine ulaşamadılar. İşte şu âyet bu hususu belirtmektedir: </p>
				<p class="Normal-7">“Ey Peygamber Rabbinden sana indirileni tebliğ et! Eğer yapmazsan peygamberlik görevini yerine getirmemiş olursun. Allah seni insanlardan korur. Muhakkak Allah kâfirleri gayelerine eriştirmez.” <span class="parantez-7" style="font-size:0.73em;" xml:lang="tr-TR">(Mâide, 5/67)</span> </p>
				<p class="Ara-baslik-3-2" id="toc_marker-9-11-6" xml:lang="tr-TR">c. 3. Müslümanların galip geleceği</p>
				<p class="Normal-7">Özellikle ilk dönemlerde Müslümanlar sayı ve maddi teçhizat bakımından çok zayıf bir durumda olmalarına rağmen, Kur’ân-ı Kerîm onların sonunda mutlaka galip geleceklerini ve düşmanlarını alt edeceklerini bildirmiştir. Bu haberler, Müslümanlardan çoğunun müşrikler tarafından işkencelere maruz bırakıldığı, bazılarının hicrete zorlandıkları ve bazılarının mallarına el konduğu bir dönemde verilmiştir. Yani bu durumda olan birilerine, siz galip geleceksiniz demek, onlarla âdeta alay etmek demektir. Ancak Cenâb-ı Hakk muhit ilmiyle onlara bunu haber vermiş, Kur’ân’ın bu gaybî i’cazı aynen zuhur etmiştir. İşte Kur’ân-ı Kerîm’de bununla ilgili beyanlardan sadece bir tanesi: </p>
				<p class="Normal-7">“Allah, sizden iman edip faydalı işlerde bulunanları, onlardan öncekileri yeryüzünde nasıl hükümran kıldıysa, onları da yeryüzünde hükümran kılacağını ve kendileri için seçip beğendiği dinlerini kendilerine sağlamlaştıracağını ve korkularının ardından kendilerini güvene erdireceğini va’detti.” <span class="parantez-7" style="font-size:0.73em;" xml:lang="tr-TR">(Nûr, 24/55)</span> </p>
				<p class="Ara-baslik-3-2" id="toc_marker-9-11-7" xml:lang="tr-TR">c. 4. Kur’ân-ı Kerîm’e asla meydan okunamayacağı</p>
				<p class="Normal-7">Kur’ân-ı Kerîm’de bütün zaman ve mekânlara meydan okunarak, onun bir benzerinin getirilmesi istenmiştir. Kur’ân’ın benzerinin getirilmesi, aynı zamanda mağlubiyetinin ispatı anlamını taşımaktadır. Öteden beri onun karşısında olan bütün kimseler, bu konuda büyük uğraşılar vermelerine rağmen bunu başaramamışlardır, bundan sonra da başaramayacaklardır. İşte Kur’ân, bu hususu açık bir şekilde değişik âyetlerinde belirtmiş ve bu yönüyle de i’cazını ortaya koymuştur: </p>
				<p class="Normal-7">“De ki: İnsanlar ve cinler, birbirlerine yardımcı olarak, bu Kur’ân’ın bir benzerini ortaya koymak için bir araya gelseler, andolsun ki yine de benzerini yapamazlar.” <span class="parantez-7" style="font-size:0.73em;" xml:lang="tr-TR">(İsrâ, 17/88)</span></p>
				<p class="Ara-baslik-3-2" id="toc_marker-9-11-8" xml:lang="tr-TR">c. 5. Hz. Peygamber ve ashâbının Mekke’ye emniyet ve güven içinde yeniden girecekleri</p>
				<p class="Normal-7">Hem Allah Resûlü <span class="parantez-7" style="font-size:0.73em;" xml:lang="tr-TR">(sallallahu aleyhi ve sellem)</span> hem de Medine’ye hicret edenler, doğup büyüdükleri Mekke’yi hiç unutamıyorlardı. Ancak şartların çok kötü olmasından dolayı, bir daha oraya dönemeyeceklerini düşünüyorlardı. Hele hele emniyet ve güven içerisinde dönmek ve Kâbe’yi doya doya tavaf etmek, akıllarının ucundan dahi geçmiyordu. İşte Kur’ân-ı Kerîm, bu ağır şartlar içerisinde bulunan Müslümanlara Mekke’ye yeniden gireceklerini hem de son derece büyük bir huzur ve güven içinde oraya vâsıl olacaklarını haber veriyordu. Ve haber verilen bu şey aynıyla meydana gelmiş oldu. Şu gaybî ifadeler bu hususu haber vermektedir: </p>
				<p class="Normal-7">“Şüphesiz ki Allah, peygamberinin rüyasını doğru çıkardı. Ey mü’minler! Elbetteki sizler, Allah dilerse güven içinde saçlarınızı tıraş etmiş veya kısaltmış olarak, korkmadan Mescid-i Haram’a gireceksiniz. Allah, sizin bilmediklerinizi bildi ve Mescid-i Haram’a girmeden önce yakın bir fetih ihsan etti.” <span class="parantez-7" style="font-size:0.73em;" xml:lang="tr-TR">(Fetih, 48/27)</span></p>
				<p class="Ara-baslik-3-2" id="toc_marker-9-11-9" xml:lang="tr-TR">c. 6. Firavun’un cesedinin bulunacağı</p>
				<p class="Normal-7">Firavun, Hz. Mûsâ’yı takip ederken boğulan kişidir. Kur’ân-ı Kerîm şu ifadesiyle onun cesedinin kaybolmayıp daha sonra açığa çıkacağını bildirmiştir: </p>
				<p class="x--------3" xml:lang="ar-SA">فَالْيَوْمَ نُنَجِّيكَ بِبَدَنِكَ لِتَكُونَ لِمَنْ خَلْفَكَ آيَةً وَإِنَّ كَثِيراً مِنَ النَّاسِ عَنْ آيَاتِنَا لَغَافِلُونَ </p>
				<p class="Normal-7">“Ardından gelenlere, bir ibret olman için bugün seni cesedinle kurtarıp koruyacağız. Şüphesiz ki, insanların çoğu delillerimizden gâfildirler.” <span class="parantez-7" style="font-size:0.73em;" xml:lang="tr-TR">(Yûnus, 10/92)</span></p>
				<p class="Normal-7">Bu olay hakkında o devirde hiçbir şey bilinmiyordu. Bunlar ancak 19. yy sonlarında keşfedildi. Kur’ân’ın bildirdiği gibi, çıkış sırasındaki Firavun’un cesedi pekâlâ kurtarılmıştır. Bu Firavun kim olursa olsun, günümüzde Kâhire’deki Mısır müzesinin Kral mumyaları salonunda bulunmakta ve ziyaretçiler tarafından görülebilmektedir.</p>
			</div>
		</div>
	</body>
</html>