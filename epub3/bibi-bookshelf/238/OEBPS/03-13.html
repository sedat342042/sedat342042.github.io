<html xmlns="http://www.w3.org/1999/xhtml">
	<head>
		<title>03-13.html</title>
		<link href="template.css" rel="stylesheet" type="text/css"/>
	</head>
	<body>
		<div id="x03-13.html" xml:lang="en-US">
			<div class="Basic-Text-Frame">
				<p class="Ana-Baslik" id="toc_marker-14">12. BÖLÜM <br/>KUR’ÂN’IN OKUNMASI VE OKUNMA ADABI</p>
				<p class="Ara-baslik-2-11" id="toc_marker-14-1" xml:lang="tr-TR">KUR’ÂN’I ÖĞRENMEK VE OKUMAK</p>
				<p class="Normal-12">Kur’ân-ı Kerîm, Yüce Yaratıcı’nın insanlığa gönderdiği ilâhî bir kitaptır. Hem okunması hem ezberlenmesi hem de prensiplerinin yerine getirilmesi, insan güç ve kuvvetinin altından kalkamayacağı bir nitelikte değildir. Hiçbir kitaba nasip olmayan kolaylıktaki ezberleme özelliği sadece ona hastır. Küçük çocuklar dahi baştan sona 600 küsur sayfa bu kitabı yanlışsız olarak ezberleyebilmektedirler. Bu özelliğe sahip ikinci bir kitap göstermek mümkün değildir. Bu aynı zamanda onun eşsizlik yönlerinden biridir. </p>
				<p class="Normal-12">Ezberlemek bu kadar kolay olunca, yüzünden okunmasının öğrenilmesi hiç zor değildir. Normal zekâ seviyesindeki bir insanın azami 15 gün içinde öğrenmesi ve yüzünden okuyabilmesi mümkündür. Zira Cenab-ı Hakk zaten onun ilahi bir lütuf olarak kolaylaştırıldığını, değişik âyetlerde tekrar tekrar haber vermektedir: </p>
				<p class="Normal-12">“Bizim, Kur’ân’ı senin dilinle indirip kolaylaştırmamızın başlıca sebebi, senin müttakileri müjdelemen ve inatçı kimseleri de onunla uyarmandır.” <span class="parantez-12" style="font-size:0.73em;" xml:lang="tr-TR">(Meryem, 19/97)</span></p>
				<p class="Normal-12">Allah Teâlâ insanlara hiçbir zaman altından kalkamayacakları, taşıyamayacakları bir yükü vermemiştir. O, âlemlerin Rabbi olması hasebiyle, merhameti, şefkati ve hikmeti gereği kolaylıkla muamele etmiş, zorlamamış ve insanların da zorlanmasını istememiştir. Dolayısıyla insanlara hidayet rehberi olarak gönderdiği Kur’ân-ı Kerîm’i, gerek öğrenilip okunması gerekse prensiplerinin yaşanması noktasında kolay kılmıştır. </p>
				<p class="Ara-baslik-2-11" id="toc_marker-14-2" xml:lang="tr-TR">KUR’ÂN OKURKEN DİKKAT EDİLMESİ <br/>GEREKENLER VE KUR’ÂN-I KERÎM’E SAYGI</p>
				<p class="Normal-12">Rahmet-i İlâhi tarafından gönderilen Yüce Kelâm okunurken, mutlaka bazı hususlara dikkat etmek gerekir. Zira okuma adabına uyulduğu ölçüde istifade artacak ve böylece okunmadaki asıl maksada ulaşılmış olunacaktır.</p>
				<p class="Normal-12">Kur’ân okurken dikkat edilmesi gereken hususların başında <span class="italic-5">Kur’ân’ın ne olduğu ve Kimin sözü olduğunu hatırda tutma</span> gelmektedir. Sözler vardır, belli bir süre insanları etkiler, sonra gücünü kaybeder. Sözler vardır, belirli bir zaman için toplumları etkiler, sonra unutulup gider ve sözler vardır ki bütün insanlığı derinden etkiler ve tesirini hiçbir zaman kaybetmez. İşte son şıkta belirtilen söz, Kur’ân’dır. Kur’ân, benzerini getirme mevzuunda muarızlara meydan okumuş, ona karşı azılı düşman olmalarına rağmen düşmanları dahî dinlemekten kendilerini alamamış ve etkisi bütün zaman ve mekânları ihata etmiş tek ve yegâne Kitaptır. Etkisi, sadece insanı değil, dağları bile parçalayacak bir güce sahiptir: </p>
				<p class="x--------7" xml:lang="ar-SA">لَوْ أَنْزَلْنَا هَذَا الْقُرْآنَ عَلَى جَبَلٍ لَرَأَيْتَهُ خَاشِعًا مُتَصَدِّعًا مِنْ خَشْيَةِ اللّٰهِ</p>
				<p class="Normal-12">“Eğer Biz bu Kur’ân’ı bir dağın tepesine indirseydik, onun, Allah’a tazimi sebebiyle başını eğip parçalandığını görürdün...” <span class="parantez-12" style="font-size:0.73em;" xml:lang="tr-TR">(Haşr, 59/21)</span> beyanlarında da buna işaret vardır. </p>
				<p class="Normal-12">Demek ki böyle derin bir tesire sahip olan Kur’ân’dan istifade etmenin ilk şartı, okunurken onun asıl Sahibi’nin asla hatırdan çıkartılmamasıdır. Normal bir söz olarak değil de, âlemlerin yaratıcısı sıfatıyla Allah’tan gelen bir mesaj olduğu hatırlanmalıdır. Zira bir söz ya da kitap okunurken, yazarının kimliği, okumada insanı etkileyen önemli bir husustur.</p>
				<p class="Normal-12">İkinci olarak <span class="italic-5">maddî-manevî temizlik</span> gelmektedir. Tertemiz olan Kur’ân, ancak kâmil anlamda temizlikle okunur. Bunun için öncelikle maddî olan temizlik yapılmalı, abdest alınmalıdır. Ancak bir yandan maddî arınma yapılırken, diğer taraftan da kişi manen kendini arındırmalı, biraz sonra âdeta Rabb’iyle konuşacakmış gibi rûhen kendini hazırlamalı ve Kur’ân’la buluşmaya lâyık bir hale gelmelidir. Bu iki nokta, insanın Kur’ân’dan istifadesini arttıran önemli hususlardandır.</p>
				<p class="Normal-12">Kur’ân okurken <span class="italic-5">doğru zaman dilimi seçilmelidir</span>. Her şeyin bir vakti vardır. Uygun bir zamanı gelmeden yapılan şeyin mükemmel olması imkânsız gibidir. Kur’ân okuyacağımız zaman isabetli bir vakit seçmeliyiz; zihnimizin ve bedenimizin yorgun, işlerimizin yoğun, ortamın müsait olmadığı anları seçmemeliyiz. Zira okumadan maksat, anlama ve tefekkür etme olduğuna göre, bu hallerde okumakla tefekkürün olması oldukça zordur. O zaman zihnimizin berrak, vaktimizin uygun, hemen yapmamız gereken önemli bir işin olmadığı zamanları seçmeliyiz. Aynı zamanda okumaya isteğimiz varolduğu müddetçe okumalıyız. İsteksizlik ve yorgunluk hâsıl olunca bırakmalı, yeniden okumaya iştiyak duyunca başlamalıyız.</p>
				<p class="Normal-12">Kur’ân <span class="italic-5">önyargıdan uzak okunmalıdır.</span> Kur’ân okurken şayet kişi: “Bu Kitap, çağlar dışı(!), bana bir şey vermez(!), belli bir dönem ve bölgedeki kimselere gelmiş(!), artık güncelliği kalmamış... (!)” gibi düşüncelerle okuyorsa veya zihnî arkaplanda buna yakın farklı düşüncelere sahipse, Kur’ân’dan o kimsenin alacağı pek bir şey yok demektir. Daha doğrusu Kur’ân’ın böyle kimselere kendisini açması düşünülemez. Nitekim bu düşünceler ona inanmayanların kanaatidir. Zaten kâfirler de aynı düşüncelere sahip olduğundan, insanlığa hidayet kaynağı olarak gelen Kur’ân’dan nasiplenememiş, onun ışıklarından istifade edememiş, ona sırtlarını dönmüş ve inançsız olarak hayatlarını sürdürmüşlerdir.</p>
				<p class="Normal-12">Kur’ân’ın okunma adabıyla ilgili diğer bir husus da Kur’ân okumaya Eûzu Besmeleyle başlamadır. Şeytanın, insan üzerindeki tesiri inkâr edilemez. Kendisi sapıtıp Allah’tan uzaklaştığı gibi, kendisinin bu duruma düşmesine vesile gördüğü insanın da aynı âkibete dûçar olması için bütün yolları dener. İnsanın damarlarında âdeta alyuvar ve akyuvarlar gibi gezinen şeytanın vesveselerinden, özellikle de namaz ve Kur’ân okurken emin olmak için, Allah’a sığınmak gerekir. Şeytan, özellikle Kur’ân okurken insana çeşitli yollardan yaklaşır. Kur’ân hakkında çeşitli şüpheler atar, okutmamak için yoktan sebepler hatıra getirir, anlaşılmaması ve uygulanmaması için elinden gelen bütün çabayı harcar. Böyle bir durumda yapılması gereken şey Kur’ân’da da ifade edildiği gibi<span class="arapca-7" style="font-size:1em;"> </span><span class="arapca-7" style="font-size:1em;">فَإِذَا قَرَأْتَ الْقُرْآنَ فَاسْتَعِذْ بِاللّٰهِ مِِِنَ الشَّيْطَانِ الرَّجِيمِ </span>“Şimdi, Kur’ân okuyacağın zaman, o kovulmuş şeytandan Allah’a sığın.” <span class="parantez-12" style="font-size:0.73em;" xml:lang="tr-TR">(Nahl, 16/98)</span> Allah’a sığınmaktır.</p>
				<p class="Normal-12"><span class="italic-5">Kur’ân’ın tertille (ağır ağır-tane tane) okunması</span> da önemli bir konudur.</p>
				<p class="Normal-12">Diğer bir husus da <span class="italic-5">Kur’ân’ın huşuyla okunması ve okunan şeyin düşünülmesidir</span>. Bilinmelidir ki, her ne kadar Kur’ân’ı mücerred okumak sevapsa da, okumaktan asıl maksadın anlayarak ve üzerinde düşünerek olduğunu unutmamalıdır. Ayrıca Kur’ân okurken mümkünse ağlanmalıdır. Kur’ân okurken neşeli bir sesten ziyade kalbe etki eden hüzünlü bir edayla okunması müstehap kabul edilmiştir. Hüzünlü okumanın yolu şöyle bildirilmiştir: Kur’ân’daki tehdit, vaîd, sözleşmeler, ahitler inceden inceye düşünülür. Sonra Cenab-ı Hakk’ın emir ve yasakları karşısında gösterilen eksiklikler hatırlanır. Böylelikle insan kendi eksiklerini görür ve ağlar. Eğer temiz kalbe sahip kişilerde meydana gelen hüzün ve ağlama olmuyorsa, o zaman insan hüzün ve ağlama olmadığından dolayı ağlamalıdır. Zira Kur’ân’dan ibret alıp ağlamayan bir kimsenin başına gelen musibetten daha büyük bir musibet yoktur.</p>
				<p class="Normal-12">Kur’ân okuma adabında güzel sesle Kur’ân okumanın da önemli bir yeri vardır. Tatlı dil nasıl ki, olmayacak zannedilen birçok işi olur hâle getirirse, tatlı tatlı okunan, dokunaklı bir edâ ve sadâ ile icrâ edilen Kur’ân tilaveti de insanı etkisi altına alır, düşündürür. Kötü yollardan alıkoyar. İyiliklere yöneltir. Ruhu yüceltir. Bu sebeple Resûlullah <span class="parantez-12" style="font-size:0.73em;" xml:lang="tr-TR">(sallallahu aleyhi ve sellem)</span> Kur’ân’ın güzel okunmasını ve güzel sesle süslenmesini tavsiye etmiştir. Kur’ân hüzünle nâzil olmuştur. İnsan ona tutunursa, girdaplardan ve yalnızlık vahşetinden kurtulacaktır. Bu itibarla Kur’ân okunurken bu ruh haliyle okunmalıdır. Bu ise, manasına nüfûz nisbetinde olur. İnsan onun manasına nüfûz edemezse, hele ilâhî maksadı düşünmezse, çok defa Kur’ân’ın derinliklerine açılamaz ve Kur’ân da onun sinesinde tesir icra edemez.</p>
				<p class="Normal-12">Kur’ân okurken dikkat etmemiz gereken oldukça önemli bir konu da <span class="italic-5">Kur’ân’ın her âyetini kendimize hitap ediyormuş gibi kabul etmedir.</span> Anlatılan olayların, kıssaların, şahısların, mesellerin, teşbihlerin vs.. bizi de ilgilendirdiğini, onlarla bizlere de bir şeyler dediğini kabul etmeli ve öyle okumalıyız. Bu anlamda mesela; Hz. Âdem-şeytan kıssasını okurken, aslında Cenab-ı Hakk’ın bununla bizlere, şeytanın fonksiyonunu gösterdiğini, bize ne denli düşman olduğunu bildirdiğini, bizi aldatma yollarının çok farklı olabileceğini, bir ân bile şeytana karşı gâfil bulunmamamız gerektiğini vs.. hususları düşünerek âyetler sanki bize nâzil oluyor gibi okumalıyız. Mesela, Hz. Nuh’la ilgili âyetleri okurken, her devirde aynı vakaların olabileceğini, Allah Teâlâ’nın iyilere yardım edip netice itibariyle onların gâlip geleceğini; Hz. İbrahim’le ilgili pasajları okurken verdiği mücadeleleri düşünüp yılmamayı; Hz. Yusuf’la ilgili kıssayı okuduğumuzda, hasedin ne kadar kötü olduğunu görüp başkalarına tuzaklar kurmamayı; Resûlullah’ı anlatan bölümleri okurken o Rahmet Peygamberinin önünü kesmeye çalışan pek çok kimsenin, şefkat, rahmet, sabır, hilm ve peygamberî fetanetle sonunda nasıl da onun etrafında toplanıp saadete erdiklerini düşünmeliyiz. Düşünmeli ve kendimizi âyetlere muhatap kabul ederek, hayatımızın her ânında Kur’ân’ın değişik bir âyetinde anlatılan veya uyarılan bir prensibi kendimize ölçü edinmeliyiz. Aynı zamanda Resûlullah’a yapılan emir ve tavsiyelerin, bizi de doğrudan ilgilendirdiğini kabul etmeli ve ona göre okumalıyız. İnsanın çeşitli yönlerinin anlatıldığı, za’f noktalarının vurgulandığı âyetleri okurken, “Burası beni anlatıyor, içimdeki gizlilikleri bildiriyor.” deyip ona göre daha bir dikkatli olmalıyız. Bunun dışındaki bir okuyuşta, belki bilgi sahibi olur, peygamberlerin hayat hikâyelerini öğrenir, insana ait özellikleri bilir, Resûlullah’ın nasıl bir hayat geçirdiğini kavrarız. Ancak Kur’ân’ı okumadaki asıl maksadı yakalayamaz, indiriliş gayesini tam olarak bilemez ve azami ölçüde istifade edemeyiz. </p>
				<p class="Normal-12">Kur’ân, Rabbimizden bize gelen İlahi bir mektup ve dertlerimize şifadır. Cenab-ı Hakk’ın bizlere bıraktığı en büyük ve önemli emanettir. Dolayısıyla ona karşı gösterilmesi gerekli olan en güzel saygı şekli, onun bizden kendisiyle ilgili yapmamızı istediği şeyleri en iyi bir şekilde yerine getirmedir. </p>
				<p class="Normal-12">Büyük bir insandan mesela bir devlet başkanından bize özel bir mektup gelse, herhalde ona karşı en güzel saygı, öncelikle onu okuyup bizden istediklerini anlama ve anladıklarımızı yerine getirme olacaktır. Yoksa onu sarıp sarmalayıp yüksek bir yere asma, ne dediğini anlamama değildir. </p>
				<p class="Ara-baslik-2-11" id="toc_marker-14-3" xml:lang="tr-TR">TÜRKÇE MEALDEN HATİM OKUMA</p>
				<p class="Normal-12">Bir şeyin Kur’ân olabilmesi için, onun Yüce Allah’ın Kur’ân olarak isimlendirdiği özellikleri ihtiva etmesi şarttır. Bu anlamda Kur’ân’a baktığımızda Allah Teâlâ özellikle Kur’ân’ın bir vasfı ve ondan ayrılmaz bir özelliği olarak Arapça olmasına vurgu yapar. Şu âyetlerde bunu açıkça görmemiz mümkündür: </p>
				<p class="x--------7" xml:lang="ar-SA">إِنَّآ أَنْزَلْنَاهُ قُرْآنًا عَرَبِيًّا لَعَلَّكُمْ تَعْقِلُونَ </p>
				<p class="Normal-12">“Düşünüp manasını anlamanız için Biz, onu Arapça bir Kur’ân olarak indirdik.” <span class="parantez-12" style="font-size:0.73em;" xml:lang="tr-TR">(Yusuf, 12/2)</span> Bu âyet, Kur’ân adının ancak Arapça olan aslî şekline denilip onun tercümelerinin Kur’ân olmasına imkân ve ihtimal bulunmadığına kesin bir delildir. </p>
				<p class="x--------7" xml:lang="ar-SA">وَكَذَلِكَ أَنْزَلْنَاهُ قُرْآنًا عَرَبِيًّا وَصَرَّفْنَا فِيهِ مِنَ الْوَعِيدِ </p>
				<p class="x--------7" xml:lang="ar-SA"><span>لَعَلَّهُمْ يَتَّقُونَ أَوْ يُحْدِثُ لَهُمْ ذِكْرًا</span></p>
				<p class="Normal-12">“İşte böylece bu kitabı Arapça bir Kur’ân olarak indirdik ve onda uyarı ve tehditlerimizi farklı üsluplarla anlattık. Ta ki insanlar Allah’a karşı gelmekten korunsunlar ve ta ki o, kendilerine bir ibret ve uyanış versin.” <span class="parantez-12" style="font-size:0.73em;" xml:lang="tr-TR">(Tâhâ, 20/113)</span>. </p>
				<p class="Normal-12">Ayrıca şu âyetlerde de Kur’ân’ın Arapça olduğuna açıkça vurgu yapılır: <span class="parantez-12" style="font-size:0.73em;" xml:lang="tr-TR">(Zümer, 39/28; Fussilet, 41/3; Şûrâ, 42/7)</span> ve <span class="parantez-12" style="font-size:0.73em;" xml:lang="tr-TR">(Zuhruf, 43/3)</span>. </p>
				<p class="Normal-12">Bütün bu âyetlerde vurgulanan şey, Kur’ân’ın Arapça olmasıdır. Meale gelince adından da anlaşıldığı üzere onun başka bir farklı kelimelerle kısaca aktarılamsıdır. Dolayısıyla mealin hiçbir zaman Kur’ân’ın aslının yerini tutması mümkün değildir. </p>
				<p class="Normal-12">Bununla Kur’ân’ın mealinin okunmasının faydasının olmayacağını, ya da meal okumanın sakıncalı olduğunu demek istemiyoruz. Ancak “Hatim” dediğimiz ve Kur’ân’ın aslına uygun bir şekilde baştan sona okunması anlamına gelen –ki bu Müslümanların Kur’ân’la meşgul olmalarının bir işaretidir- bir ibadettir ki, bunun aslına uygun icra edilmesi gerekir. Başka bir ifadeyle bir insanın Kur’ân okudum diyebilmesi için, onu aslına uygun yani orijinal Arapçasından okuması gerekir. Aksi takdirde okuduğu Kur’ân değil, onu kendi lafızlarıyla başka bir dile çeviren insanın mealidir. </p>
				<p class="Ara-baslik-2-11" id="toc_marker-14-4" xml:lang="tr-TR">KUR’ÂN-I KERÎM’İN ABDESTSİZ <br/>OLARAK OKUNUP ELE ALINMASI </p>
				<p class="Normal-12">Kur’ân-ı Kerîm’i ezberden okumak için abdestli olmak şart değildir. Ancak büyük abdestsizlik dediğimiz gusül gerekiyorsa, o zaman ancak gusül abdesti aldıktan sonra okuyabiliriz. Kur’ân yüzünden yani elimize alarak okurken abdestin gerekli olduğu hususuna gelince, bu durum âyet ve Resulullah’ın <span class="parantez-12" style="font-size:0.73em;" xml:lang="tr-TR">(sallallahu aleyhi ve sellem)</span> konuyla ilgili söz ve uygulamalarından anlaşılmaktadır. Konuyla ilgili İslam bilginlerinin üzerinde durdukları âyetler şunlardır: </p>
				<p class="x--------7 para-style-override-6" xml:lang="ar-SA"> فَلآ أُقْسِمُ بِمَوَاقِعِ النُّجُومِ وَإِنَّهُ لَقَسَمٌ لَوْ تَعْلَمُونَ عَظِيمٌ إِنَّهُ لَقُرْآنٌ كَرِيمٌ فِي كِتَابٍ مَكْنُونٍ لاَ يَمَسُّهُٓ إِلاَّ الْمُطَهَّرُونَ تَنْزِيلٌ مِنْ رَبِّ الْعَالَمِينَ</p>
				<p class="Normal-12">“Hayır! Vakit vakit inen Kur’ân’a yemin ederim ki, eğer anlarsanız bu gerçekten büyük bir yemindir. Bu kitap, pek değerli, şerefli bir Kur’ân’dır. O iyi korunmuş bir kitapta, Levh-i Mahfuzdadır. Ona tertemiz (abdestli) olanlardan başkası dokunamaz. Rabbülâlemin tarafından indirilmiştir.” <span class="parantez-12" style="font-size:0.73em;" xml:lang="tr-TR">(Vâkıa, 56/75-80)</span></p>
				<p class="Normal-12">“Ona tertemiz (abdestli) olanlardan başkası dokunamaz.” âyeti haber şeklinde gelmişse de mana itibariyle bir şeyi yasaklamaktadır. Bazı âlimlere göre temiz olmaktan maksat, cünüp ve abdestsiz olmamaktır. </p>
				<p class="Normal-12">Tefsirciler “korunmuş kitap’tan” maksadın ne olduğu hususunda farklı görüştedirler. Bazılarına göre bundan maksat, “levh-i mahfuz”dur. Korunmaktan maksat da gözlerden saklanmış demektir ki ona ancak Cebrail ve Mikail gibi melekler muttali olabilir. </p>
				<p class="Normal-12">Diğer bazı âlimlere göre “korunmuş kitap”tan maksat levh-i mahfuz değil, Kur’ân’dır. Kur’ân-ı Kerîm nasıl hafızlar tarafından ezberlenerek hafızalarda saklanırsa, satırlara yazılarak da sayfalarda korunur. Nitekim Allah Teâlâ: “O âyetler şerefli yüce ve tertemiz sahifelerde, iyilik timsali çok değerli kâtiplerin elleriyle yazılıdır.” <span class="parantez-12" style="font-size:0.73em;" xml:lang="tr-TR">(Abese, 80/13-16)</span> buyurmuştur. Buna göre âyetteki “korunmuş olmasının” anlamı, değişme ve bozulmadan korunmuştur. Allah Teâlâ “Hiç şüphe yok ki o zikri, Kur’ân’ı Biz indirdik, onu koruyacak olan da Biz’iz.” <span class="parantez-12" style="font-size:0.73em;" xml:lang="tr-TR">(Hicr, 15/9) </span>buyurmuştur. </p>
				<p class="Normal-12">Kur’ân-ı Kerîm, Allah’ın <span class="parantez-12" style="font-size:0.73em;" xml:lang="tr-TR">(celle celâluhû)</span> mukaddes kitabıdır. Ona tazim ve ihtiram etmek farzdır. Ona tazim etmenin bir işareti de onu abdestsiz ele almamaktır. İslam alimleri Kur’ân’ın abdestsiz ele alınamayacağında ittifak etmiştir. Abdestsiz olarak tutulmasını yalnız öğretmek ve öğrenmek kasdıyla ele alanlar için caiz görenler de vardır. Bu da zarurettir. Öyleyse abdestsiz, cünüp kimselerle ay hali gören ve lohusa kadınların Kur’ân’ı ellerine alması haramdır. Bu hükme kimse karşı çıkmamıştır. Ancak İslam bilginleri arasındaki görüş ayrılığı bu hükmün yukarıda meallerini verdiğimiz âyetlerden mi yoksa başka delillerden mi çıktığı hususundadır. </p>
				<p class="Normal-12">Kur’ân’ın Allah Teâlâ tarafından böylesine yüceltici ifadelerle anılması ve âyette, -asıl anlam levh-i mahfuz olsa bile- temiz olarak dokunmanın ona saygıyı belirten bir niteleme olarak yer alması sebebiyle ilk zamanlardan itibaren Müslümanlar Kur’ân âyetlerinin yazılı olduğu malzemeye ve Mushaf’a ibadet temizliği olmadan yani abdestsiz olarak dokunmamaya özen göstermişlerdir. İslâm âlimlerinin çoğunluğu da Hz. Peygamber’den nakledilen bazı söz ve uygulamaları bu yöndeki bir hükmü destekleyici bulmuşlar ve Mushaf’a el sürmek için abdest almak gerektiğine hükmetmişlerdir. </p>
				<p class="Normal-12">Bu âyetin açık manası; kâfirinde, abdestsiz ve cünübün de ona el süremeyeceğine delâlet eder. Abdesti olmayanın Kur’ân’a dokunmaması neredeyse âlimler tarafından üzerinde icma edilen bir meseledir</p>
				<p class="Normal-12">Âlimlerden bazılarına göre Kur’ân’ı abdestsiz ele almanın haram oluşu bu âyetlerin işaretiyle sabittir. Çünkü Allah Teâlâ, Kur’ân’a semada ancak temiz meleklerin dokunabildiğini haber vermektedir. Bizim elimizdeki Kitap da levh-i mahfuzda yazılmış kitabın aynısı olduğuna göre onu tutanların da mutlaka abdestli olmaları gerekir. </p>
				<p class="Normal-12">Diğer bazı âlimlere göre ise, Kur’ân’ın abdestsiz olarak ele alınamayacağı hükmü bu âyetlerle değil, Resûlullah’ın <span class="parantez-12" style="font-size:0.73em;" xml:lang="tr-TR">(sallallahu aleyhi ve sellem)</span> sünnetiyle sabittir. </p>
				<p class="Normal-12">Bu mesele hakkında muhtelif rivayetleri aşağıda zikretmekte yarar görüyoruz: </p>
				<p class="Normal-12">1) Rivayete göre Resûlullah <span class="parantez-12" style="font-size:0.73em;" xml:lang="tr-TR">(sallallahu aleyhi ve sellem)</span> Yemen halkına yazdığı mektupta, “Kur’ân’ı ancak abdestli kimseler eline alabilir.”<span class="dipnot-referans-8" style="font-size:1em;" xml:lang="en-US"><a class="footnote-link" href="#footnote-228-1" id="footnote-228-1-backlink">1</a></span> buyurmuştur. Fıkıhçıların (Ebu Hanife, Malik ve Şafii) görüşleri de bu doğrultudadır. Sahabenin çoğu da çocuklarına Kur’ân’ı ellerine alacakları zaman abdest almalarını emrederlerdi. </p>
				<p class="Normal-12">2) Hz. Ali’nin rivayet ettiğine göre, cünüplüğün dışında hiçbir şey Hz. Peygamber’i Kur’ân okumaktan alıkoymazdı. (Ebu Davud, Tirmizi, Nesei)</p>
				<p class="Normal-12">3) İbn Ömer’den rivayet edildiğine göre, Hz. Peygamber, cünüplük ve hayız halinde olanların Kur’ân okumamalarını emretmiştir. (Ebu Davud, Tirmizi)</p>
				<p class="Normal-12">Netice olarak şunu söyleyebiliriz: İslam’da hüküm koyma yetkisi Kur’ân ve Sünnet’indir. Dolayısıyla konuyla ilgili olan âyetten maksat ister meleklerin dokunması isterse insanların dokunması olsun hükme etkisi bulunmamaktadır. Zira bazı hükümler sadece Kur’ân, bazıları sadece sünnet, bazıları da hem Kur’ân hem de sünnetle sabittir. </p>
				<p class="Ara-baslik-2-11" id="toc_marker-14-5" xml:lang="tr-TR">KUR’ÂN-I KERÎM’DEKİ SECDE ÂYETLERİ</p>
				<p class="Normal-12">Kur’ân-ı Kerîm’de 14 âyetin okunması veya işitilmesi sırasında “tilavet secdesi” yapılır. Bu secdeyi yapmak vaciptir. Hz. Peygamber Efendimiz’den <span class="parantez-12" style="font-size:0.73em;" xml:lang="tr-TR">(sallallahu aleyhi ve sellem) </span>rivayet olunmuştur ki; “Âdemoğlu secde âyetini okuyup da secde ettiği zaman şeytan ağlayarak çekilir ve kendi kendine “Vay!” diyerek hayıflanarak, “Bu adam, secde ile emrolundu, secde etti; ona Cennet var. Bense secde ile emrolundum ama isyan ettim. Bana da ateş var.” der.”</p>
				<p class="Normal-12">Mushaf-ı Şerif’teki sıraya göre içinde secdenin bulunduğu âyetler şunlardır: A’râf, 7/206; Ra’d, 13/15; Nahl, 16/49; İsrâ, 17/107; Meryem, 19/58; Hac, 22/18; Furkan, 25/60; Neml, 27/25; Secde, 32/15; Sâd, 38/24; Fussilet, 41/38; Necm, 53/62; İnşikak, 84/21; Alak, 96/19. </p>
				<p class="Normal-12">Sırasıyla bu sûrelerdeki secde âyetlerinin geçtiği yerlerde şu sebeplerden dolayı secde yapılmaktadır. A’raf sûresinde meleklerin ve Allah’a karşı kibirlenmeyen kimselerin secde yaptıklarına vurgu yapılmıştır. Mü’minler de bu âyette secde etmek suretiyle meleklerin ve gururdan uzak kişilerin bir özelliğini yerine getirmiş olurlar.</p>
				<p class="Normal-12">Ra’d sûresinde, yerdeki ve göktekilerin Allah’a secde ettikleri hatırlatılarak, mü’minlerin de bu senfoniye katılması istenmiş; Nahl sûresinde, yine yer ve göktekilerin kibirlenmeksizin Allah’a secde ettikleri hatırlatılarak, mü’minlerden de aynı secde istenmiş; İsrâ sûresinde kendilerine ilim verilenlerin Kur’ân’ı işittiklerinde secde ettikleri belirtilerek bu âyeti dinleyenlerin ya da okuyanların da bu övülen kimseleri örnek alarak secde etmeleri istenmiştir. Meryem sûresinde, geçmiş ümmetlerden salih kimselerin Rahmân’ın âyetlerini duyduklarında ağlayarak secdeye kapandıkları hatırlatılarak, Ümmet-i Muhammed’in de <span class="parantez-12" style="font-size:0.73em;" xml:lang="tr-TR">(sallallahu aleyhi ve sellem)</span> bunlar gibi yapması istenmiş; Hacc sûresinde güneş, ay, yıldız vs. kâinattaki her şeyin Allah’a secde ettiği vurgulanarak secde yapılmasına işaret edilmiş; müşriklerin Allah’a secdeden kaçındıkları belirtilerek mü’minlerin secde yapmakla onlardan ayrılmaları yeğlenmiştir. Neml sûresinde her şeyin Allah’a secde etmesi gerektiği vurgulanarak mü’minler secdeye davet edilmiş; Secde sûresinde, âyetlerin kendilerine hatırlatıldıkları kimselerin hemen secdeye kapandıkları vurgulanarak, mü’minlerin bu özelliğine atıfta bulunulmuş; Sâd sûresinde Hz. Davud’un secdesine atıfta bulunularak, mü’minlerin de Hz. Davud gibi secde yapmaları istenmiştir. Fussilet sûresinde güneş ve aya secde edenler yerilerek, onlara değil de onların asıl sahibi olan Allah’a secde emredilmiş, Necm sûresinde müşrikler secdeye davet edilmiştir. Mü’minler bu davete secdeleriyle icabet etmektedirler. İnşikak sûresinde Kur’ân okunduğunda derin saygıdan dolayı ona secde etmeyen kâfirler yerilmiştir. Dolayısıyla mü’minler secde etmekle inanmayanlara muhalefet etmiş oluyorlar. Alak sûresinde isyankâr bir insanın özellikleri belirtilerek, bu tip insanların namaz kılmama konusundaki tavsiyelerine uyulmaması, aksine Allah’a secde etmek sûretiyle yaklaşılması emredilmiştir. </p>
				<p class="Normal-12">Görüldüğü üzere müminler, bu 14 yerde secde yapmakla âdeta kulluklarını göstermiş oluyorlar, meleklerle aynı safta olduklarını, kibir ve gururuna mağlup olarak secdeden kaçınana şeytan ve yardımcılarının yolundan uzaklaştıklarını göstermiş oluyorlar. Bütün İslam bilginleri söz konusu âyetlerin hepsinde secde yapılması gerektiği konusunda ittifak etmiş olmalarına rağmen, bu secdenin farz olup olmadığı hususunda farklı düşünmektedirler. İmam Ebu Hanife’ye göre, bu gibi yerlerde secde yapmak vaciptir. Fakat diğer imamlar “sünnet” olduğu görüşündedirler. Sünnet olan bir şey “vacip” gibi bağlayıcı değildir, fakat günah olmamasına rağmen, kasten terk edilmesi, bir Müslüman için hoş bir durum değildir. Onu sürekli ihmal etmek ise günahtır.</p>
				<p class="Normal-12">Bu secdelerin yapılış şekline gelince, farklı durumlarda değişik şekillerde yapıldığını hadislerden öğreniyoruz. Yüce Peygamber <span class="parantez-12" style="font-size:0.73em;" xml:lang="tr-TR">(sallallahu aleyhi ve sellem)</span> bazen secde âyetini okurken, hemen o anda ve bulunduğu yerde secdeye giderdi, herkes de onunla beraber aynı hareketi yapardı. Hatta o kadar ki, biri secde yapmak için yerde boş bir alan bulamazsa, alnını önündekinin sırtına koyarak secdeyi yapardı. Ayrıca öğreniyoruz ki, Hz. Peygamber <span class="parantez-12" style="font-size:0.73em;" xml:lang="tr-TR">(sallallahu aleyhi ve sellem)</span> Mekke fethi sırasında Kur’ân okuyordu ve secde yapılmayı gerektiren bir âyete geldi, o zaman yerde olanlar yere kapanarak; at ve deve üzerinde olanlar, o hayvanların sırtına vararak bu secdeyi yerine getirmişlerdi. Bazen de, Hz. Peygamber <span class="parantez-12" style="font-size:0.73em;" xml:lang="tr-TR">(sallallahu aleyhi ve sellem)</span> secde âyetini insanlara nasihatte bulunurken okuduğunda, derhal minberden iner, yerde secdesini yapar; sonra tekrar yerine geçerek konuşmasını sürdürürdü. </p>
				<p class="Normal-12">Tilavet secdesi şöyle yapılır: Abdest, secde edilen yerin temizliği ve avret yerlerinin örtülmesi hususlarındaki ölçü, aynen namazlardaki gibidir. Kıbleye dönülerek, eller kaldırılmaksızın “Allahu Ekber” denilerek secdeye varılır. Üç defa “Subhâne Rabbiye’l-A’lâ” denildikten sonra yine “Allahu Ekber” denilerek rukudan kalkılır. Kalkılınca “Semi’nâ ve eta’nâ Ğufrâneke Rabbenâ ve ileyke’l-masîr.” denilir. Böylece tilavet secdesi tamamlanmış olur.</p>
				<div class="footnotes">
					<div class="footnote">
						<p class="Dipnot-Metni-8" xml:lang="tr-TR"><a class="footnote-anchor" href="#footnote-228-1-backlink" id="footnote-228-1">1</a>	Muvatta, Messu’l-Kur’ân 1; Dârimî, Talak 3</p>
					</div>
				</div>
			</div>
		</div>
	</body>
</html>