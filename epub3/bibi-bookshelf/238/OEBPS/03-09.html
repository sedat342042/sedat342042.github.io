<html xmlns="http://www.w3.org/1999/xhtml">
	<head>
		<title>03-09.html</title>
		<link href="template.css" rel="stylesheet" type="text/css"/>
	</head>
	<body>
		<div id="x03-09.html" xml:lang="en-US">
			<div class="Basic-Text-Frame">
				<p class="Ana-Baslik" id="toc_marker-10">8. BÖLÜM <br/>KUR’ÂN’IN KORUNMUŞLUĞU</p>
				<p class="Ara-baslik-2-7" id="toc_marker-10-1" xml:lang="tr-TR">KUR’ÂN-I KERÎM’İN KUTSAL KİTAPLAR GİBİ <br/>SONRADAN DEĞİŞTİRİLMİŞ OLUP OLMAMA İHTİMALİ</p>
				<p class="Normal-8">Bütün kitapları ve peygamberleri gönderen Yüce Allah’tır. O, dilediğini, dilediği kadar ve dilediği şekilde yaratır. Her dönemdeki kitap ana ilkelerde aynı kalmakla birlikte, toplumun gelişmesi ve yeni yeni ihtiyaçların ortaya çıkmasıyla değişik kural ve kanunlara olan ihtiyacın da belirmesi tabiîdir. Mesela Hz. Âdem dönemindeki insanların sayısı da onların ihtiyacı da oldukça sınırlıdır. Onun içindir ki Cenâb-ı Hakk onlara yetecek miktardaki ilkeleri içeren kuralları onlara göndermiştir ve o da on sahifelik bir kitaptır. İnsanlığın gelişmesi, çoğalması ve ihtiyaçlarının artmasıyla her dönemdeki peygamberin mesajlarında belli oranlarda değişiklikler ve artışlar olmuştur. </p>
				<p class="Normal-8">Bu biraz şuna da benzemektedir: Zaman zaman anayasalar yapılır. Ancak bunların üzerinden belli bir süre geçtikten sonra, bunlar ya tamamen ya da kısmen yenilenir. Ve bu son derece olağandır. Hatta değişmeyen bazı ilkeler vardır ki, onlar her zaman kalıcıdır. </p>
				<p class="Normal-8">Kur’ân, kalıcı olan, korunan, dağılmayan ve değişmeyendir. Kur’ân’a bâtılın bulaşmış olması, tahrif edilmesi mümkün değildir. Biz asırlar sonra, yüce Allah’ın Kur’ân’ın korunacağına dair gerçek vaadine baktığımızda, birçok şahidin yanı sıra, bu kitabın Allah katından geldiğine şahitlik eden bir mucize ile karşılaşırız. Eğer insanın iradesini aşan, tüm durumlardan, şart ve ortamlardan daha büyük bir güç bu kitabı değişiklikten, bozulmuşluktan ve tahrif olmaktan korumuş olmasaydı, bu kitabın bu şekilde kalması mümkün olmazdı.</p>
				<p class="Normal-8">Hiç kuşkusuz bu kitap önceleri, çeşitli çekişmelerin ortaya çıktığı, fitnenin yaygınlaştığı, olayların peş peşe geliştiği dönemler yaşadı. O dönemlerde her grup, Kur’ân’dan ve Hz. Peygamber’in -salât ve selâm üzerine olsun- sözlerinden kendisi için dayanaklar aramaya koyulmuştu. Bu gruplar, Hz. Peygamber’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> sözlerinin arasına çeşitli uydurma hadisler sokmaya çalışıyorlardı. Allah’tan korkan ve gerçekleri kavrama yeteneğine sahip pek çok âlim, Resûlullâh’ın <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> sünnetine sahip çıkmak, onun sözlerini ayıklamak, bu dinin aleyhinde komplolar kuran düzenbazların uydurmalarından arındırmak için uğraşlar vermişlerdir. Ayrıca fitnenin yaygınlaştığı böyle bir ortamda çeşitli gruplar, Kur’ân âyetlerini kendilerine göre yorumlayarak, istedikleri hüküm ve direktifleri çıkarmak için âyetleri sağa sola bükme imkânını da bulmuşlardır. </p>
				<p class="Normal-8">Buna rağmen; fitnenin yoğunluğunun ve baskının şiddetli olduğu bu dönemlerde, bütün inkâr eden gruplar Allah tarafından korunan bu kitabın âyetlerine yeni bir şey ekleme imkânını bulamamışlardır. Onun âyetleri; değiştirilemeyeceğinin, her türlü yanlış yorumdan korunacaklarının, aynı şekilde bu korunmuş kitabın Allah katından gelişinin kanıtı olarak indikleri gibi kalmışlardır. </p>
				<p class="Normal-8">Sonra bir zaman gelmiştir ki, Müslümanlar inanç sistemlerini, sosyal düzenlerini, yurtlarını, ırzlarını, mallarını ve ahlâklarını, hatta akıl ve düşüncelerini bile koruyamama durumlarıyla karşı karşıya kalmışlardır. Onlara üstünlük sağlayan düşmanları, inananlarca iyi olan her şeyi değiştirip yerine olur olmaz kavramları yerleştirmişlerdir. İnanç, düşünce ve değer yargısı, ölçü, ahlâk ve gelenek olarak karşı çıktıkları, benimsemedikleri her şeyi onlara kabul ettirmişlerdir. Toplumsal çözülmeyi, ahlâki çöküntüyü, dejenereyi ve insana özgü tüm niteliklerden soyutlanmayı kendilerine çekici gösterip onları insanlık dışı bir hayatın içine atmışlardır. Bütün bu kötülükleri ilericilik, gelişmişlik, bilimsellik, serbestlik, özgürlük, zincirleri kırmak ve yenilik gibi parlak sloganlar ve isimler altında kabul ettirmeye çalışmışlardır. Böylece Müslümanların kala kala sadece “Müslüman” isimleri kalmıştır. Sel sularının sürüklediği çerçöpe dönmüşlerdir. </p>
				<p class="Normal-8">Ne var ki, bütün bunlara rağmen bu dinin düşmanları bu kitabın âyetlerini değiştirememişler, tahrif edememişlerdir. Bu konuda başarıya ulaşamamışlardır. Hiç kuşkusuz bu hedefe varmak için insanlar arasında en hırslıları onlardı, bu ideali gerçekleştirmek en büyük arzularıydı. </p>
				<p class="Normal-8">Bu dinin düşmanları, Allah’ın dinine karşı tuzaklar kurmak için binlerce yıllık deneyim ve birikimlerini seferber ettiler. Birçok kötülüğü de uygulamayı başardılar. Örneğin Hz. Peygamber’in -salât ve selâm üzerine olsun- ümmetini ve Müslüman ümmetin tarihini örtbas etmeyi başardılar. Açıktan açığa yapamadıkları şeyleri yapmak, rollerini gereği gibi oynamak için, olayları çarptırmakta ve Müslüman toplumun bünyesine yerleştirdikleri adamlarının gerçek kimliklerini gizlemekte de büyük başarılar elde ettiler. Devletleri, toplumları ve toplumu ayakta tutan kuralları yok etmeyi başardılar. Yüzyıllardan beri, özellikle çağımızda Müslüman toplumların bünyesinde kendi hesaplarına uygun, çeşitli yıkım ve çökertme faaliyetlerinde bulunmaları için bazı kimseleri kahraman ve kurtarıcı olarak sunup, kabul ettirebildiler. Ama tüm şartlar, kendi lehlerine olmasına rağmen, bir şeyi yapamadılar: Bu korunmuş kitabı tahrif edemediler. Üstelik bu kitaba bağlı olduklarını söyleyenler, kitabı korumak bir yana, onu kulak ardı edip, sele kapılan çerçöp yığını gibi hiçbir tepki gösteremeden akıntıya kapılmış gidiyorlarken... Bu da bir kez daha bu kitabın ilahi olduğunu göstermiştir. Bu akıllara durgunluk veren mucize, onun, üstün iradeli ve her yaptığı bir hikmete dayanan yüce Allah tarafından indirildiğini kanıtlamıştır. </p>
				<p class="Normal-8">Bu vaad, Peygamberimiz’in -salât ve selâm üzerine olsun- döneminde sadece bir sözdü: Ama bugün yaşanan bunca büyük olaydan ve uzun asırdan sonra bu vaadin bir mucize olduğunu, bu kitabın yüce Allah katından geldiğini kanıtladığı ortaya çıkmıştır. İnatçı kara cahillerden başkası bu gerçeği tartışma konusu yapmaz. “Bu Kur’ân’ı gerçekten biz indirdik ve onu koruyacak olan da biziz.” <span class="parantez-8" style="font-size:0.73em;" xml:lang="tr-TR">(Hicr, 15/9)</span> Hiç kuşkusuz doğru söylüyor yüce Allah... </p>
				<p class="Normal-8">Yani Allah Teâlâ, bununla Kur’ân’ın korumasını üzerine almış ve değişmeden kalacağını anlatmıştır. Bu korunmanın farklı şekillerde anlaşılması mümkündür: </p>
				<p class="Normal-8">1- Allah’ın koruması, insan sözünden ayrı bir mucize kılarak halkı, artırma ve eksiltmeden âciz bırakması şeklindedir. Çünkü Kur’ân’a bir şey ilave edecek veya eksiltecek olsalar Kur’ân nazmı değişir ve onun Kur’ân’dan olmadığı meydana çıkar. Bunun için Kur’ân’ın i’câzkâr olması (benzerini getirmekten insanları âciz bırakması) bir şehri kuşatan sur ve istihkâm gibi onu korunmuş tutar. </p>
				<p class="Normal-8">2- Allah Teâlâ, hiç kimseye Kur’ân’a sözlü mücadele edebilecek kuvvet vermemek sûretiyle onu korumuş ve muhafaza etmiştir. Bu iki yorum şekli birbirine yakındır. </p>
				<p class="Normal-8">3- Allah Teâlâ, teklif (yükümlülük) süresinin sonuna kadar Kur’ân’ı koruyacak, okutacak ve halk arasında neşredecek bir topluluğu görevlendirmek sûretiyle, onu halkın iptal etmesinden ve bozmasından koruyup muhafaza edecektir. </p>
				<p class="Normal-8">4- Korumadan maksadın şu olduğunu da söylemişlerdir: Bir kimse Kur’ân’ın bir harfini veya bir noktasını değiştirecek olsa bütün âlem ona: “Bu yanlıştır, Allah’ın sözünü değiştirmektir.” der. Hatta büyük ve heybetli bir adam Allah kitabının bir harfinde veya harekesinde yanlışlıkla bir hata veya bir lahn (dilbilgisi ve i’rab açısından hata) yapacak olsa, çocuklar bile ona hemen, “Efendi yanıldın, doğrusu şöyledir!” derler. </p>
				<p class="Normal-8">Kur’ân’ınki gibi korunma hiçbir kitaba nasip olmamıştır. Başka hiçbir kitap yoktur ki, içine az çok kelimeyi yanlış yazma, yazarken harflerin yerini değiştirme ve bozulma gibi şeyler girmemiş olsun. Bunca dinsizlerin, Yahudilerin ve Hristiyanların Kur’ân’ı değiştirmek ve bozmak üzere birçok arzuları ve hırsları bulunduğu halde, bu kitabın her yönden tahriften korunmuş olarak kalması en büyük mucizelerdendir. Bir de, Allah Kur’ân’ın böyle korunmuş olarak kalmasını âyetle haber vermiştir. Şimdiye kadar uzun bir zaman geçmiştir. Bundan dolayı, bunun bir gayb haberi olduğu ortaya çıkmıştır. Bu ise, üstün bir mucizedir. Bu sûre, Mekke’de indiğinden dolayı demek ki bin dört yüz küsur seneyi geçen bir müddetten beri, bütün kâinat bu gayb haberinin gerçekleştiğine şahit olmaktadır. Gerçekten Kur’ân’da bu âyet, açık bir ifade olmasaydı bile, hiçbir kitaba nasip olmayan bir koruma ile bu kadar senedir korunması, başlı başına büyük bir fiilî mucize olurdu. Bunun, bu âyetle başlangıçtan itibaren açık olarak ifade edilmesi, özellikle pekiştirilerek anlatılmış olması ise, hiç söz götürme ihtimali olmayan ilmî bir mucizedir. Ve işte on dört asırdan fazla bir zamandan beri, dünya böyle hem ilim hem de amelle ilgili yönleri toplayan bir mucizenin şahidi olagelmiştir. </p>
				<p class="Normal-8">Bu sır şundan ileri gelmiştir: Diğer semâvî kitaplar, ebedî olarak yürürlükte kalmak üzere değil, geçici birer kaynak olmak üzere gönderilmişti. Kur’ân ise, daha önceki semâvî kitapları desteklemek, insanların değiştirdikleri kısımları düzeltmek ve onlar hakkında gözetmen olmak için gönderildi. Böylece Kur’ân, onlardaki sabit gerçekleri içine aldığı gibi, Allah’ın dilediği ilaveleri de ihtiva etti. Kur’ân, onların yerini tuttuğu halde, onlar Kur’ân’ın yerini tutamadı. Allah Teâlâ O’nun, kıyamete kadar hüccet olarak kalmasını diledi. Allah bir şeyin olmasını diledi mi, onun sebeplerini kolaylaştırır. Çünkü O mutlak hikmet ve ilim sahibidir. </p>
				<p class="Ara-baslik-2-7" id="toc_marker-10-2" xml:lang="tr-TR">PEYGAMBERİMİZ KUR’ÂN’I <br/>BAŞKALARINDAN ÖĞRENMEMİŞTİR</p>
				<p class="Normal-8">Hz. Muhammed <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)’in Kur’ân’ı başkalarından öğrenmiş olması diye bir şey </span>söz konusu olamaz. Çünkü bütün tarih şahittir ki, Allah Resûlü <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> hayatının hiçbir döneminde başkasına talebelik yapmamış ve kimseden bir şey öğrenmemiştir. Zaten onun en önemli özelliklerinden birisi de ümmî (okuma yazma bilmemesi) olmasıdır. </p>
				<p class="Normal-8">Mekkeli müşrikler değişik iftiralarda bulunmuşlardı. Ancak atmış oldukları iftiralara aslında kendileri dahi inanmıyorlardı. Kur’ân onların bu konudaki yalancı iddialarını değişik yerlerde şöylece yüzlerine vurmaktadır: </p>
				<p class="Normal-8">“İnkar edenler: “Bu Kur’ân uydurmadır, ona başka bir topluluk yardım etmiştir” diyerek haksız ve asılsız bir söz uydurdular. “Kur’ân öncekilerin masallarıdır; başkalarına yazdırıp sabah akşam kendisine okunmaktadır” dediler.” <span class="parantez-8" style="font-size:0.73em;" xml:lang="tr-TR">(Furkân, 25/4-5)</span> “Halbuki “Kur’ân masaldır; ona başkaları imla ettiriyor.” şeklindeki sözlerinin doğrulukla yakından uzaktan bir ilgisi yoktu. Ona ne bir kimse öğretiyor, ne de okuduğu şeyler masallardan ibaretti. O, Allah katından inen bir kelâmdı. Hem de apaçık Arapça olan bir kelâm. “Andolsun ki: “Ona elbette bir insan öğretiyor” dediklerini biliyoruz. Kastettikleri kimsenin dili yabancıdır, Kur’ân ise fasih Arapça’dır.” <span class="parantez-8" style="font-size:0.73em;" xml:lang="tr-TR">(Nahl, 16/103)</span> </p>
				<p class="Ara-baslik-2-7" id="toc_marker-10-3" xml:lang="tr-TR">HZ. MUHAMMED’İN EHL-İ KİTAPTAN <br/>BAZI KİŞİLERLE GÖRÜŞMESİ MESELESİ</p>
				<p class="Normal-8">Efendimiz <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)’in ehl-i kitaptan bazı şahıslarla görüştüğü doğrudur. </span>Ancak bunu değişik yanlış boyutlara çekmek doğru değildir. Evet O, henüz küçük yaştayken Şam diyarındaki Busra panayırında Bahira adlı bir rahiple karşılaştı. Aynı şekilde kendisine vahiy geldiği ilk yıllarda Mekke’de bulunan Varaka b. Nevfel adındaki şahısla karşılaştı. Yine Peygamberliğini ilan ettikten sonra bazı Yahudi ve Hrıstiyan bilginleriyle münasebeti oldu. Fakat bütün bunlar gizli kapaklı değil, aksine herkesin gözü önünde yapılan oldukça kısa görüşmelerdir ve bu görüşmeler asla onlardan bir şeyler öğrenmeye yönelik değildir. Aksine bu görüşmelerde baştan beri O’nun peygamberliğine vurgular veya İslâmiyet’e davet vardır. </p>
				<p class="Normal-8">Mesela Şam’daki Rahip, Resûlullâh’ı <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> görür görmez, eski semavi kitapların bildirdiği özelliklere dayanarak, onda son peygamberin belirtilerini fark etmiş ve Allah Resûlü’nün <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> amcasına şöyle demekten kendisini alamamıştı: “Bu çocuk ileride önemli bir kişi olacak!” </p>
				<p class="Normal-8">Varaka b. Nevfel’de de buna benzer bir durum söz konusu olmuştu. Allah Resûlü Hira dağında karşılaştığı ilk vahiy olayını ilk önce tam olarak çözememiş, durumu Varaka’ya anlatmıştı. Anlatılanları dinleyen Varaka, bunun, Hz. Mûsa’ya gönderilen vahiy meleğinin aynısı olduğunu söylemiş ve Resûlullâh’ın peygamberliğini kabul etmiş, ayrıca ömrü yeterse onun yardımcılarından biri olmayı da temenni etmiştir. </p>
				<p class="Normal-8">Her iki olayda da görüldüğü gibi, bırakın Kâinatın Efendisi’nin başkalarından bir şey öğrenmesini, karşılaştığı kişiler onda gördükleri hususiyetlerden dolayı, onun peygamberliğini sezme ve kabul etme mecburiyetinde kalmışlardır. </p>
				<p class="Ara-baslik-2-7" id="toc_marker-10-4" xml:lang="tr-TR">HZ. MUHAMMED HAYATTA<br/>İKEN KUR’ÂN’IN YAZILMASI</p>
				<p class="Normal-8">Kur’ân-ı Kerîm, ümmî bir topluluk içinde, ümmî olarak yetişen Hz. Peygamber’e <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> nâzil oluyordu. Dolayısıyla Allah Resûlü’nün <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> en fazla önem verdiği işlerin başında kendisine inen vahyi muhafaza etmek ve aynı zamanda başkalarına ulaştırmak geliyordu. Nitekim o da bunu yapıyordu. Yani öncelikle kendisi iyi bir şekilde onu ezberliyor, sonra da etrafındaki kimselere ulaştırıyordu. Şu âyet de, bahsettiğimiz bu gerçeği dile getirmektedir: </p>
				<p class="Normal-8">“Okuma yazma bilmeyenlere, içlerinden kendilerine Allah’ın âyetlerini okuyan, onları arındıran, onları kitabı ve hikmeti öğreten bir peygamber gönderen Allah’tır. Daha önce ise onlar apaçık bir sapıklık içindeydiler.” <span class="parantez-8" style="font-size:0.73em;" xml:lang="tr-TR">(Cu’ma, 62/2)</span></p>
				<p class="Normal-8">Böylelikle kendisine inen vahyi en sağlam şekilde ezberleyen Hz. Peygamber <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, Yüce Yaratıcı’nın emrettiği şekliyle onu insanlara ulaştırıyor, aynı zamanda onunla gecelerini ihyâ ediyor ve namazlarını süslüyordu. Bunun yanında bir de Cibril ile birlikte her yıl bir defa o zamana kadar inen vahyi yeniden okuyorlardı. Bu durum, vefat yılında iki defa tekrarlanmıştı. Hz. Âişe ve Fâtıma’nın şu rivayetleri de bunu göstermektedir: “Cibril bana her yıl Kur’ân’ı bir defa arz ediyor. Bu sene ise bu iki defa meydana geldi. Bununla ecelimin yaklaştığını hissediyorum.”<span class="dipnot-referans-5" style="font-size:1em;" xml:lang="en-US"><a class="footnote-link" href="#footnote-228-1" id="footnote-228-1-backlink">1</a></span></p>
				<p class="Normal-8">Bununla birlikte şu âyetler de Kur’ân’ın başlangıçtan itibaren yazıldığına ve sayfalarda olduğuna işaret etmektedir: “O elbette şerefli bir Kur’ân’dır. Korunmuş bir kitaptadır. Ona tertemiz ellerden başkası dokunamaz.” <span class="parantez-8" style="font-size:0.73em;" xml:lang="tr-TR">(Vâkıa, 56/77-79)</span> “Hayır o bir öğüttür. Dileyen onu düşünüp öğüt alır. (O) sahifeler içindedir; şerefli, şanlı. Yüce ve temiz (sahifeler)” <span class="parantez-8" style="font-size:0.73em;" xml:lang="tr-TR">(Abese, 80/11-14)</span>. </p>
				<p class="Normal-8">Aynı zamanda hicretten önce Hz. Ömer’in Müslüman olmasına vesile olan şu olay da göstermektedir ki, vahiy daha ilk günden itibaren yazıyla tespit edilmektedir: Dâru’n-Nedve’de alınan bir karara göre, Hz. Ömer Resûlullah’ın <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> hayatına son verecekti. Yolda giderken ashaptan Nuaym b. Mes’ûd’a rastlayan Ömer, ondan kız kardeşi ve eniştesinin de Müslüman olduğunu öğrenince yolunu değiştirip önce onları öldürmeye yöneldi. Evin kapısına vardığında içeriden Kur’ân sesi geliyordu. İçeridekiler Ömer’in geldiğini anlayınca vahyin yazılı olduğu parçaları gizleyiverdiler. Okuduklarının ne olduğunu sordu. Cevabını beklemeden eniştesini tartakladı. Buna dayanamayan kız kardeşi Fâtıma araya girerek Müslüman olduklarını haykırdı. Daha sonra okudukları bölümleri getirdiler. Ömer bunları heyecanla okumaya başladı. Okuduğu şeylerden çok etkilenen Ömer, Müslümanlığa yöneldi ve Allah Resûlü’nün yanına giderek Müslüman olduğunu ilan etti.<span class="dipnot-referans-5" style="font-size:1em;" xml:lang="en-US"><a class="footnote-link" href="#footnote-228-2" id="footnote-228-2-backlink">2</a></span> </p>
				<p class="Normal-8">Hz. Peygamber <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, meleğin kendisine getirmiş olduğu vahyi ezberliyor, sonra vahiy kâtiplerinden birisini çağırtarak gelen kısmı ait olduğu yeri de kendisi belirterek yazdırıyordu. Vahiy kâtipleri vahyi tabaklanmış deri, hurma dalları, yassı taşlar, tahta levhalar, deve ve koyunların kürek kemikleri gibi o gün için kullanılan yazı malzemelerine kaydediliyordu. Rivâyetlerden de anlaşıldığı üzere, Hz. Peygamber <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, muhtemel bir yanlışlığı düzeltmek için, gelen vahyi yazdırdıktan sonra kâtipten onu okumasını istiyordu. Kâtip de onu okuyordu. İyice sağlamlaştırılmış bir hale getirilen bu metni, daha sonra ashaptan isteyen kimseler kendileri için şahsî nüshalara istinsâh ediyorlardı. Mukaddes metin, yalnızca hafızalarda muhafaza edilecek âyetlerin toplamı değildir; o aynı zamanda yazılı bir “kitap”tır. Bu iki özellik daima birbirini destekler ve kontrol eder. </p>
				<p class="Normal-8">Şüphesiz Kur’ân-ı Kerîm Hz. Peygamber’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> hayatındayken, şu andaki gibi değildi. Her ne kadar metin O’nun yazdırdığının tamamen aynısı ise de, dış görünüşü itibariyle bir hayli değişikliğe uğramıştır. Evvela o ciltli bir kitap değildi. Çünkü Kur’ân Resûlullah’a parça parça, sûre olarak, bir âyet şeklinde, hatta bazen bir âyetin de bir bölümü olarak nâzil oluyordu. Hz. Peygamber <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem),</span> kendisine vahyedilen her âyeti okuyarak etrafındakilere öğretiyor, aynı zamanda bunlar direkt olarak kendisinden duymayanlara da ulaştırılıyordu. O dönemde herkes büyük bir iştiyak içerisinde gelecek olan vahyi bekliyor, geldiği zaman da hemen öğrenmek için harekete geçiyordu. Hatta Resûlullah’ın <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> düşmanları bile Kur’ân’a bîgâne kalamıyor, gerek rekâbet ve hücumlarına muvafık gelen zayıf noktaları tespit etmek gerekse edebî zevklerini tatmin etmek için olsun, çok defa Kur’ân âyetleri okunurken onu dinlemek istiyorlardı. Durum böyle olunca, artık varın da Kur’ân-ı Kerîm’in Müslümanlara telkin edeceği manaları siz bir düşünün. Kur’ân, ruhlarının gıdası, ahlâklarının esası, ibadetlerinin temeli, tebliğde vâsıtaları, gündelik zikirleri ve aynı zamanda tarihleridir. Tek kelimeyle söylemek gerekirse o, hayatın bütün yönlerini düzene koyan temel kanunlarıdır. </p>
				<p class="Normal-8">Kaynakların verdiği bilgilere göre göre Hz. Peygambere <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> vahiy kâtipliği yapanlardan bazılarının isimleri şöyledir: Hz. Ebûbekir, Ömer, Osman, Ali, Zeyd b. Sâbit, Übey b. Ka’b, Muâviye b. Ebî Süfyân, Hâlid b. Velid, Ebân b. Saîd, Sâbit b. Kays... </p>
				<p class="Normal-8">Netice itibariyle Hz. Peygamber <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> hayattayken vahiy eksiksiz olarak tamamen ezberlenmiş ve yazıya geçirilmiş, ancak bazı sebeplerden dolayı bir kitap halinde toplanmamıştır. </p>
				<p class="Ara-baslik-2-7" id="toc_marker-10-5" xml:lang="tr-TR">KUR’ÂN’DA NESH KAVRAMI</p>
				<p class="Normal-8">Nesh kelimesi sözlükte, gidermek, silmek, yok etmek, değiştirmek, tebdil, tahvil ve nakletmek anlamlarına gelmektedir. Terim olarak ise, önceki dinî bir hükmün, sonra gelen dinî bir hükümle geçerliliğinin ortadan kaldırılmasıdır. Bu anlamda nesh, Müslümanlıktan önceki dinlerde olduğu gibi birazdan sebep ve hikmetleri üzerinde de duracağımız üzere İslamiyet’te de vardır.</p>
				<p class="Normal-8">Bu arada şunu da hatırlatmak gerekir ki nesh konusu eskiden beri Kur’ân’a inanmayan din düşmanları tarafından, özellikle de meseleyi tam olarak bilmeyen Müslümanların kafalarını karıştırmak için öne sürdükleri bir husustur.</p>
				<p class="Ara-baslik-3-3" id="toc_marker-10-5-1" xml:lang="tr-TR">Neshin Varlığının Delilleri</p>
				<p class="Normal-8">1. Hz. Âdem: “Kemiklerimden kemik ve etimden ettir.” dediği, gerçekten kendinden bir parça olan Havva ile evlenmişken, daha sonra bu çeşit bir evlilik kaldırılmıştır. Aynı şekilde ilk önceleri ayrı dönemlerde doğan kardeşler arasında evlilik meşru sayılırken, daha sonraki devirlerde bu çeşit bir evlilik yasaklanmıştır. Yüce Yaratıcı, oğlunu kurban etmesi için Hz. İbrâhim’e emir vermişken, daha sonra bu emrinden vazgeçmiştir. Hz. Âdem’den beri haftanın günleri arasında bir ayırım yoktu. Bütün günlerin değeri aynıydı. Her türlü işin yapılması serbestti. Fakat daha sonra Yahudilikte sebt (cumartesi) günü, başta av olmak üzere, bazı işler yasaklanmıştır. Hz. Ya’kub’un şeriatında iki kız kardeşle bir anda evlenmek caiz iken, Hz. Mûsâ döneminde yasaklanmıştır. Boşanmak Yahudilik’te başlangıçta mübah iken bilâhare bu yasaklanmış, yalnızca zinaya dayanan ayrılmalar bundan istisna edilmiştir. </p>
				<p class="Normal-8">2.<span class="arapca-4" style="font-size:1em;"> مَا نَنسَخْ مِنْ آيَةٍ أَوْ نُنسِهَا نَأْتِ بِخَيْرٍ مِنْهَا أَوْ مِثْلِهَا</span> “Biz bir âyeti nesheder veya unutturursak onun daha iyisini ya da benzerini getiririz.” <span class="parantez-8" style="font-size:0.73em;" xml:lang="tr-TR">(Bakara, 2/106)</span> Bu âyetin; bir âyetin lafız olarak, hükmen veya tamamen daha iyi veya benzeri bir âyetle değiştirilmesi anlamına geldiği hususunda genel bir kanaat vardır. </p>
				<p class="Normal-8">3.<span class="arapca-4" style="font-size:1em;"> وَإِذَا بَدَّلْنَآ آيَةً مَكَانَ آيَةٍ وَاللّٰهُ أَعْلَمُ </span><span class="arapca-4" style="font-size:1em;">بِمَا يُنَزِّلُ قَالُوآ إِنَّمَا أَنتَ مُفْتَرٍ بَلْ أَكْثَرُهُمْ لاَ يَعْلَمُونَ</span> “Biz bir âyetin yerine onun hükmünü neshedecek başka bir âyet getirdiğimiz zaman -ki Allah göndereceği âyetleri pek iyi bilmektedir- onlar: “Sen iftiracının tekisin!” dediler. Hayır, hiç de öyle değil! Onların çoğu işin gerçeğini bilmiyorlar.” <span class="parantez-8" style="font-size:0.73em;" xml:lang="tr-TR">(Nahl, 16/101)</span> </p>
				<p class="Normal-8">4.<span class="arapca-4" style="font-size:1em;"> يَمْحُو اللّٰهُ مَا يَشَآءُ وَيُثْبِتُ وَعِنْدَهُ أُمُّ الْكِتَابِ</span> “Allah dilediğini siler, (dilediğini) bırakır. Levh-i mahfûz O’nun katındadır.” <span class="parantez-8" style="font-size:0.73em;" xml:lang="tr-TR">(Ra’d, 13/39)</span> Bu âyet de neshin delillerinden kabul edilmektedir. Çünkü âyetteki mahv ve ispat kelimelerine verilen anlamlardan birisi de, Kur’ân hükümlerinden birisinin neshi ve onun yerine başka bir hükmün getirilmesidir. </p>
				<p class="Normal-8">5.<span class="arapca-4" style="font-size:1em;"> فَبِظُلْمٍ مِنَ الَّذِينَ هَادُوا حَرَّمْنَا عَلَيْهِمْ طَيِّبَاتٍ أُحِلَّتْ لَهُمْ وَبِصَدِّهِمْ عَن سَبِيلِ اللّٰهِ كَثِيراً</span> “Yahudi olanların zalimlikleri yüzünden evvelce onlara helâl kılınmış birçok hoş ve temiz nimetleri haram ettik.” <span class="parantez-8" style="font-size:0.73em;" xml:lang="tr-TR">(Nisâ, 4/160)</span> Bu âyetten de açıkça anlaşıldığı üzere, daha önce Yahudilere helal kılınan bazı şeyler, işlemiş oldukları kötülükler yüzünden daha sonra onlara yasaklanmıştır. Demek ki önceki peygamberlerin getirdiği şeriatlarda nesh söz konusu olunca, aynı şeyin son peygamber Hz. Muhammed’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> getirdiği dinde de olması mümkündür. Önceki peygamberlerin şeriatlarında bazı hükümlerin neshiyle ilgili yukarıda bazı misaller verdiğimizden, burada bunları tekrar etmedik. </p>
				<p class="Normal-8">6. Ayrıca Kur’ân’da hükmü neshedilen bazı âyetlerin varlığı da, neshin varlığına bir delil teşkil etmektedir. Kıblenin değiştirilmesi, Hz. Peygamberle <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> görüşmek isteyenlerden sadaka verme mecburiyetinin sonradan kaldırılması gibi hususlar bunlardan sadece birkaçıdır. </p>
				<p class="Normal-8">7. Sünnette de neshedilen bazı hükümler vardır. Mesela kabir ziyareti önceleri yasaklanmışken, daha sonraları bu yasak yürürlükten kaldırılmıştır. Kur’ân’ın tefsiri mahiyetinde olan sünnette nesh olayı meydana gelince, aynı şeyin Kur’ân’da olması son derece normaldir. </p>
				<p class="Normal-8">8. Bütün bunlara ilave olarak, gerek geçmiş şeriatlar arasında gerekse Kur’ân’ın bazı âyetlerinde neshin varlığı hakkında ümmetin ortak kanaati vardır. </p>
				<p class="Ara-baslik-3-3" id="toc_marker-10-5-2" xml:lang="tr-TR">Nesh Uygulamasının Hikmetleri</p>
				<p class="Normal-8">Nesih dediğimiz olay, dinin emir ve yasakları konusunda Allah’ın hür iradesiyle yaptığı bir tasarruftur. Bu tasarrufunda serbesttir ve kulların hayrını gözetmeye mecbur değildir. Kaldı ki; O’nun emir ve yasakları da asla hikmet dışı şeyler ihtiva etmez. Ortaya konmaya çalışılan bu şeylerde akıl bakımından hiçbir sakınca yoktur. </p>
				<p class="Normal-8">Yaşamakta olduğumuz çevrede oldukça dikkat çekici şeyler cereyan etmekte ve insanların ihtiyaçları zamana, şartlara ve kişilere göre çeşitlilik arz etmektedir. Örnek olarak, bazı şeyler üzerinde durulabilir. Meselâ bir doktor tedavi etmekte olduğu hastasına takip ettiği seyre göre bazı ilaçlar vermekte, iyileşmeye başlayınca da yavaş yavaş dozları düşürmekte ve daha sonra da tamamen kesmektedir. Bir anne bebeğine önce süt ve benzeri hafif gıdalar vermekte, çocuk gelişip büyüdükçe gıda listesine yeni yeni besinler eklemekte ve ana sütünü kesmektedir. Dikkat edilirse burada hafif ve hazmı kolay gıdalardan, daha ağır olanlara doğru yavaş yavaş bir geçiş vardır. Bu gıda rejimi çocuğun gelişmesi ve güçlenmesiyle orantılıdır, denilebilir. Öğrencilerini eğitip öğreten öğretmen de, eğitim ve öğretimde kademeli bir plan çerçevesinde hareket etmektedir. Bu örnekleri güreş, jimnastik, yüzme vs. gibi fizik faaliyetleri için de söyleyebiliriz. </p>
				<p class="Normal-8">Allah Teâlâ, ezelî ve her şeyi kuşatan ilmiyle, kaldırılan hükmün sürekli değil de geçici olduğunu bilir. Fakat bununla beraber, bu geçiciliğin nesheden hükmün beyanı ile sınırlı olduğunu da bilir. Allah’ın ilmi, sebeplere ve sonuçlara ayrı ayrı değil, birden taalluk ettiği gibi, nâsih ve mensûha da birden taalluk eder. Demek ki nesh, aslında Allah’a göre son hükmü beyan, kullara göre ise kaldırmadır. Ancak birinci hükmün sona ereceği vakit bildirilmediğinden, ikinci hükmün gelişinde, sınırlı ilmimiz bunu değiştirme zannetmektedir. Allah Teâlâ bazı hükümlerini, diğer bazı hükümlere naklettiğinde, Zâtı’na daha önce gizli kalan bir durumun meydana çıkması söz konusu değildir. O, nâsihi de mensûhu da, mahlûkatı yaratmadan önce bilmektedir. Fakat yüce hikmetiyle, mensûh olan ilk hükmün, belirli bir vakitte sona erecek bir hikmet ve maslahat ile sınırlı olduğunu da bilmektedir. </p>
				<p class="Ara-baslik-2-7" id="toc_marker-10-6" xml:lang="tr-TR">BESMELEDEKİ ELİF HARFİNİN <br/>YAZILMAMASINDAKİ HİKMET</p>
				<p class="Normal-8">Besmelenin <span class="arapca-4" style="font-size:1em;">بِسْمِ</span> kısmında <span class="arapca-4" style="font-size:1em;">بِ</span>’den sonraki Elif harfinin yazılmamasıyla ilgili olarak şunları düşünebiliriz: Kur’ân-ı Kerîm’de 114 yerde besmele geçmektedir. Bu sıklıktaki kullanımdan dolayı Elif harfi düşürülmüştür. Elifin düşmesine delalet etmesi için de “Be”<span class="arapca-4" style="font-size:1em;"> ب</span> harfi uzun olarak yazılmaktadır. Ancak bu husus sadece besmelede geçerlidir. Başka yerlerde Elif harfi düşürülmez; aynen yazılır. Mesela aynı kelime Alak sûresinde şöyle geçmektedir:<span class="arapca-4" style="font-size:1em;"> اِقْرَأْ بِاسْمِ رَبِّكَ</span></p>
				<p class="Normal-8">Aynı zamanda bu husus bize ilk dönemden itibaren Kur’ân-ı Kerîm’in değişmeksizin geldiğinin de bir delilidir. Şayet öyle olmasaydı, Arap dilcileri tarih içinde: “Böyle bir kural bizim dilimize aykırı.” der, bu yazılım şeklini değiştirirlerdi. Değişikliğin olmaması daha ilk dönemlerden itibaren böyle yazıldığını, bunun da Kur’ân’ın kendisine nazil olan Hz. Muhammed’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> kontrolünde olduğunu göstermektedir. </p>
				<p class="Ara-baslik-2-7" id="toc_marker-10-7" xml:lang="tr-TR">ŞEYTAN KUR’ÂN VAHYİNE MÜDAHALE EDEMEZ</p>
				<p class="Normal-8">Garanik Olayı; Kur’ân’ın –hâşâ- indiği andan beri tamamen korunmadığını, ona da bazı şeylerin karışmış olabileceğini iddia eden birtakım din düşmanlarının bir olayı tamamen saptırarak yorumlamalarından ibarettir. Bazı tefsirciler ise ya dikkatsizce ya da objektif olma düşüncesiyle bunu eserlerinde nakletmişlerdir. Bu olayın kısaca özeti şöyledir: </p>
				<p class="Normal-8">Güya Hz. Peygamber <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>’e, kavminin kendisinden yüz çevirip kendilerine getirdiği şeyden uzak durduklarını görünce, bu Hz. Peygamber <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>’e çok ağır gelmiş; bunun için, içinden Allah’ın, kavmini kendisine yakınlaştıracak bir şey sunmasını temenni etmiş. Bu, onların iman etmesini çokça arzu etmesinden kaynaklanıyormuş. Günlerden bir gün, kalabalık bir Kureyş topluluğu içerisinde otururken, o gün onları kendisinden uzaklaştıracak bir şey gelmemesini Allah’tan temenni etmiş. Derken bu esnada Necm sûresi nâzil olmuş. Bunun üzerine Resûlullah <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, bu sûreyi okumaya başlamış: “.. Şimdi siz ilah olarak Lât’ı, Uzzâ’yı ve diğer üçüncüleri olan Menât’ı mı görüyorsunuz?” <span class="parantez-8" style="font-size:0.73em;" xml:lang="tr-TR">(Necm, 53/19-20)</span> cümlesine gelince şeytan onun diline: “O yüce kuğular (tanrıçalar), işte onların şefaatleri umulur.” ifadesini atmış. Kureyş de bunu duyar duymaz çok sevinmiş. Resûlullah sûreyi sonuna kadar okumuş, sonunda Velid b. Muğîre ile Said b. el-Âs -ki bunlar yere eğilemeyecek kadar yaşlı olduklarından, yerden toprağı alarak alınlarına getirmek sûretiyle secde etmişler- hariç, hem kendisi hem Müslümanlar hem de Kâbe’de bulunan bütün müşrikler secde etmişler. Böylece Kureyşliler büyük bir sevinç içerisinde dağılarak: “Muhammed, ilahlarınızı en güzel bir şekilde andı.” demişler. Akşam olunca Cebrâil Hz. Peygamber’e gelerek: “Sen ne yaptın, benim Allah’tan sana getirmediğim, söylemediğim şeyi insanlara okudun.” demiş, bunun üzerine Allah Resûlü büyük bir üzüntü duymuş ve Allah’tan çok korkmuştur. Bunu müteâkiben de: “Senden önce hiçbir resûl ve nebî göndermemiştik ki o, temennî ettiği zaman şeytan onun ümniyyesine (bir düşünce) atmış olmasın. Fakat Allah, şeytanın attığını siler, sonra kendi âyetlerini sağlamlaştırır. Allah bilendir, hikmet sahibidir.” <span class="parantez-8" style="font-size:0.73em;" xml:lang="tr-TR">(Hacc, 22/52)</span> âyeti nâzil olmuş.(!) </p>
				<p class="Normal-8">Hiç şüphe yoktur ki, bu mesele ile, dinin temeline dinamit konulmakta, Allah elçilerinin ismet vasfı kaldırılmakta, vahiy hakkında şüphe ve tereddütler uyandırılmak istenmektedir. Çünkü vahiy meselesindeki küçük bir şüphe, dini temelinden yıkar. Zira ilâhî dinlerin en mühim esası, vahiy ve peygamberlik müessesesidir. Peygamberler, vahye muhatap oldukları için mertebeleri yükselmiş, fazilette, doğru sözlülükte, emanette ve iyi işler işlemede, diğer insanlar için numûne kılınmışlardır. Onlar, câhil kimselerin isnad etmeye kalkıştıkları hurafelerden tenzih edilmiştir. Dolayısıyla böyle bir hadisenin olması, şu açılardan mümkün değildir: </p>
				<p class="Normal-8">1. Evvela böyle bir olay, Kur’ân’ın diğer âyetleriyle bir çelişki teşkil etmektedir. Zikredilen rivâyette, şeytanın Resûlullâh’ın <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> vahyi okumasına kendisinden bir şeyler kattığının ve bunu da Hz. Peygamber’in fark edemediğinin kastedildiği açıkça anlaşılmaktadır. Halbuki, diğer âyetlerin kesin bir şekilde ortaya koyduğu bir gerçek vardır ki, o da, şeytanın kesinlikle Allah’ın gerçek kulları üzerinde hiçbir tesirinin olamayacağıdır. Nitekim şu âyetler bu hususu açıkça beyan etmektedir: “Has kullarımın üzerinde hiçbir nüfûzun yoktur. Ancak sana uyan azgınlar hariç.” <span class="parantez-8" style="font-size:0.73em;" xml:lang="tr-TR">(Hicr, 15/42)</span> “Şüphesiz ki şeytanın, imân edip Rabb’lerine güvenenler üzerinde, hiçbir nüfûzu yoktur.” <span class="parantez-8" style="font-size:0.73em;" xml:lang="tr-TR">(Nahl, 16/99)</span> “İblis: “İzzet ve şerefine yemin olsun ki, onlardan ihlaslı kulların hariç, bütün insanları yoldan çıkaracağım.” dedi.” <span class="parantez-8" style="font-size:0.73em;" xml:lang="tr-TR">(Sad, 38/82-83)</span> </p>
				<p class="Normal-8">2. Vahye bazı sözlerin karışması, Resûlullâh’ın <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> vahyi değiştirmesi, kendi isteğine göre konuşması gibi hususlar, açıkça Kur’ân’a zıt şeylerdir. Zikredilen rivâyette ise, sayılan bütün bu unsurlar mevcuttur. Dolayısıyla böyle bir olayın meydana gelmiş olması imkânsızdır. </p>
				<p class="Normal-8">3. Allah’tan gelen vahyin insanlara tam bir şekilde ulaştırılması, elçi peygamberin ondan herhangi bir şeyi unutmaması ve vahyin Resûlullah’ın <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> kalbine tam bir şekilde yerleştirilmesi konularında, Allah’ın koruması söz konusudur: “Seni okutacağız da, onu asla unutmayacaksın.” <span class="parantez-8" style="font-size:0.73em;" xml:lang="tr-TR">(A’la, 87/6)</span> “Ey Muhammed! Onu hemen okumak için dilini depretme. Kuşkusuz onu toplamak ve okumak bize aittir.” <span class="parantez-8" style="font-size:0.73em;" xml:lang="tr-TR">(Kıyame, 75/16-19)</span> “.. Biz onu, kalbine iyice yerleştirip pekiştirmek için, böyle peyderpey indirdik...” <span class="parantez-8" style="font-size:0.73em;" xml:lang="tr-TR">(Furkân, 25/32)</span> Böylesine açık bir korumaya rağmen, başkaları tarafından vahye bazı karıştırmaların olması imkânsızdır. </p>
				<p class="Normal-8">4. Garânik haberine ait cümlelerin Kur’ân’dan olamayacağının bir delili de, bu konudaki cümlelerin çok çeşitli olmasıdır. Fesâhat ve belâgatten yoksun olan bu ibarelerin, kendilerini uyduranlar tarafından bile lafızlarında birlik meydana getirilememiştir. Lafızlardaki bu ihtilaf, 20-25 çeşide ulaşmaktadır. Eğer Necm sûresinin 19-20. âyetlerinden sonra, Garânik olayını anlatan ifadeleri koyacak olursak, 21-23. âyetler de nazar-ı itibare alınırsa Kur’ân’da bir tezâd ve tenâkuz bulunması gerekecektir. Hâlbuki böyle bir şey Kur’ân için bahis konusu olamaz. </p>
				<p class="Normal-8">5. Bu sözler Kur’ân’dan ise, Kur’ân âyetlerinde görülen belâgat, fesâhat ve i’cazdan niçin yoksundurlar? Bütün Kur’ân’ı, benzerini meydana getirmekten âciz bırakacak şekildeki bir belâgat ile meydana getiren, yalnız bu iki cümlede mi aczini ortaya koymuştur? Esasen “Garânik” ve Garânika” kelimelerindeki kulak tırmalayıcılık da dikkatten uzak tutulmamalıdır. Kur’ân’da “Garânik” ve “Garânika” gibi, harfleri kulak tırmalayan hiçbir kelimeye rastlanmaz. Zaten güvenilir olmayan bu râvilerin, lafızlar üzerinde ittifak edememeleri de, bunun uydurma olduğuna ayrı bir delildir. </p>
				<p class="Normal-8">6. Burada geçen “Garânik” veya “Gırnîk” kelimesi Arap dilinde, turna veya kuğuya benzer bir su kuşu; beyaz, taze, güzel genç anlamlarına gelmektedir. Arap dili nazım ve hitâbelerinde, bu kelime hikâyede anlatılan ilahlar manasına gelmektedir. Dolayısıyla bu da göstermektedir ki böyle bu hikâye, bir uydurmadan ibarettir. Hikâyenin geçtiği dönemde, bu kelimelerin iddia edildiği gibi ilâhlar manasında kullanılmayıp daha sonraları bu türlü anlamların yüklenmesi de göstermektedir ki, anlatılan hadisenin gerçekle bir ilgisi yoktur. </p>
				<p class="Normal-8">7. İslâm’ı yayma vazifesine başladığı andan son nefesine kadar, Allah’ın birliği inancını yayan ve Allah’a şirk koşmaktan son derece sakınan, putlardan nefret eden, müşriklerin eziyet ve işkencelerine rağmen, bu nefretini onların yüzlerine karşı söylemekten çekinmeyen Allah elçisinin, bir gün sözünü değiştirerek, putlardan şefaat ümit edileceğini söylemesi mümkün değildir. Eğer böyle bir şey hakikaten olmuş olsaydı, iman edenlerden pek çoğunun dinden dönmeleri icap eder ve müşriklerin tanrılarını övmesi sebebiyle, Yahûdi ve Hristiyanlar mutlaka O’na hücum ederlerdi. Hâlbuki böyle bir şey asla olmamıştır. Demek ki anlatılan bu hikâye, bir iftira ve uydurmadan ibarettir ve doğru değildir. </p>
				<p class="Normal-8">8. Bu konuyla ilgili rivâyetlere baktığımızda, açıkça bir tenâkuzun varlığını görürüz ki, o da, râvilerin rivâyetlerindeki farklılıklardır. Bu kadar birbirinden uzak ve birbirine zıt haberler de göstermektedir ki, haddizâtında varlığı iddia edilen bu olay, bir uydurmadan ibarettir. </p>
				<p class="Normal-8">9. Kıssayla ilgili rivâyetlerde, olaydan sonra Resulullah’ın <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> çok üzüldüğü, hatta bazı rivâyetlere göre teselli âyeti gelinceye kadar üzüntüsünden yarı baygın bir vaziyette kaldığı anlatılmaktadır. Rivâyetlerin anlattığına göre olay, Habeşistan’a ilk hicretten sonra gerçekleşmiş ve olayın vukuundan sonra Habeşistan’a hicret edenlerin bir kısmı geri dönmüştür. Buna göre olay, peygamberliğin 5. yılında vukû bulmuştur. Peygamberi teselli etmek için indiği söylenen âyet ise Hacc sûresinde geçmektedir ve bu sûre Medenî’dir. Yani hicretten sonra indirilmiştir. O halde olay ile teselli için indiği söylenen âyetin inişi arasında en az sekiz yıllık bir müddet vardır. Ve bu da rivâyetlerin çelişkilerinden birisidir. </p>
				<p class="Normal-8">10. Hz. Peygamber, Kureyş ile takriben on yıl kıyasıya mücadele edip ashâbıyla birlikte her türlü eziyete katlandıktan ve bütün fedakârlıkları göze aldıktan, Allah’ın, İslâm’ı Hz. Hamza ve Ömer’le güçlü kıldıktan ve Müslümanlar Mekke’de hatırı sayılır, Arabistan’da ve hatta komşu memleketlerde haklarında konuşulur bir güç konumuna geldikten sonra, Resûlullâh’ın <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> Kureyş ilahlarını medhetmeye ne ihtiyacı olabilir ki? </p>
				<p class="Normal-8">Bu olayla ilgili olarak, hadis kitaplarının naklettiği gerçek rivâyet ise şöyledir: “Resûlullah <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> Necm sûresini okuduğunda -ki o zaman Mekke’de bulunuyordu- secde etti. Onunla beraber Müslümanlar, müşrikler, cinler ve diğer insanlar da secde ettiler.” Diğer bir rivâyette ise: “İçerisinde secde âyetinin bulunduğu ilk nâzil olan sûre, Necm sûresidir. Resûlullah <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> secde edince, bir kişi hariç, onun arkasında bulunan herkes secde etti. Ancak o secde etmeyen de yerden bir avuç toprak alarak onun üzerine secde etti. Bunun da daha sonra kâfir olarak öldüğünü gördüm.”<span class="dipnot-referans-5" style="font-size:1em;" xml:lang="en-US"><a class="footnote-link" href="#footnote-228-3" id="footnote-228-3-backlink">3</a></span> </p>
				<p class="Normal-8">Bu rivayette, Resûlullâh’ın <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> secde etmesiyle birlikte, Müslümanların yanında diğer insanların da secde ettiği görülmektedir. Ancak müşriklerin secde etmesini, Hz. Peygamber’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> onların tanrılarını övmesine bağlamak doğru değildir. Onların bu secdelerindeki sebep başkadır. Müşrikler, Necm sûresindeki eşsiz ahenk ve mükemmelliği, eşsiz lafız güzelliklerini görünce, secde etmek zorunda kalmışlardır. Çünkü bazen bir Arap, o gün Kur’ân’ı dinlediğinde, hemen onun karşısında secdeye kapanıyordu. Araplar Kur’ân’ın etkileyiciliği karşısında Kur’ân’ın tesiri altına girmekten kendilerini alamıyorlardı. Bunun yanında, Hz. Ömer’in Müslüman olması; bir bedevî Arap’ın: “Sen, emrolunduğun şeyi açıkça söyle ve şirk koşanlardan yüz çevir.” <span class="parantez-8" style="font-size:0.73em;" xml:lang="tr-TR">(Hicr, 15/94)</span> âyeti okunurken, onu işitir işitmez secdeye kapanması ve kendisine: “Sen Müslüman mı oldun?” dediklerinde onun: “Yok, ben bu âyetin belâgatine secde ettim.” demesi gibi olaylar da göstermektedir ki, fesâhat ve belâgatten anlayan Araplar, Kur’ân’ın bu eşsiz üslûbu karşısında, inanmasalar dahi, ona hayranlıktan, hatta ona secde etmekten kendilerini alamıyorlardı. </p>
				<p class="Normal-8">Necm sûresinin, bu insanları secdeye götürecek ölçüdeki tesiriyle ilgili olarak, Seyyid Kutub’un şu müşâhedesi, konumuza ışık tutacak bir mâhiyettedir: “Bir gece arkadaşlarımızla ayın aydınlığında sohbet ediyorduk. O anda kulağımıza, aniden yakında okunan bir Kur’ân sesi ilişti. Okunan Necm sûresiydi. Kur’ân-ı Kerîm’i dinlemek ve ona hürmet etmek için konuşmamızı kesiverdik. Okuyan kişinin sesi son derece güzel ve okuyuşu fevkalâde müessirdi. </p>
				<p class="Normal-8">Yavaş yavaş ben de onunla birlikte okuduğu âyetleri yaşamaya başladım. Hz. Muhammed’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> gönlüyle beraber gökler ötesi yolculuğunu izlemeye koyuldum. O mübarek Zat, Hz. Cebrâîl’i Allah’ın yarattığı bir melek şeklinde görürken, insanı hayretten hayrete sevk eden o müthiş olayı ben de birlikte yaşadım. Adım adım yücelerin yücesindeki o engin seyâhate ben de katıldım. Sidretü’l-Müntehâ’nın yanında... Cennetü’l-Me’vâ’da... Hayalimin beni ulaştırabildiği kadarıyla, rü’yamın gezinebildiği, duygu ve hislerimin güç yetirebildiği kadarıyla ben de o halleri yaşadım. Sonra o yüce Zât’ı takip ederek müşriklerin, meleklerin etrafında uydurdukları iftiraları, onların Allah’ın kızları olduklarına dair yanlış telakkîleri ve daha ilk esnada basitliği anlaşılabilecek gülünç vehim ve hurâfelerini his dünyamda izledim durdum. İnsan denilen varlığın, topraktan çıkıp ana karnında bir canlı halinde yaşaması ve onu izleyen, çepeçevre kuşatan Allah’ın ilmi karşısında hayretle durdum. </p>
				<p class="Normal-8">Sûrenin son bölümünde arka arkaya gelen temasların etkisi altında iliklerime kadar irkildim. Görülmeyen gayb âlemini ancak Allah bilir. Yazılan ameller, hesap ve cezâ günü kaybedilmez. Kul hangi yolda yürürse yürüsün, en sonunda Allah’a varır. Yığınlar halinde gülenler, yığınlar halinde ağlayanlar... Yığınlarca ölüler ve yığınlarca diriler. Karanlıkta yolunu bulan kan pıhtısı. Dişi veya erkek olduğunu adım adım ilerleyerek açıklayan sırlar yumağı. Yeniden diriliş ve geçmişlerin başına gelen felâketler... Yerle bir olup yere kapandıkça kapananlar... Bu öldürücü hâdiseler daha bitmezden evvel son kurtarıcı sesi de duydum: “İşte bu, ilk uyarıcılardan bir uyarıcıdır. Yaklaşan yaklaştı... Onu Allah’tan başka açığa çıkaracak yoktur.” <span class="parantez-8" style="font-size:0.73em;" xml:lang="tr-TR">(Necm, 53/56-58)</span> Ve ardından son çığlık tûfânı. Bütün bir varlığın bu korkunç sesin karşısında tir tir titremesi ve paramparça olması: “Şimdi siz bu söze mi hayret ediyorsunuz? Ve gülüyorsunuz da ağlamıyorsunuz? Ve siz, habersiz oyalanmaktasınız.” <span class="parantez-8" style="font-size:0.73em;" xml:lang="tr-TR">(Necm, 53/59-61)</span> Ve nihayet: “Haydi Allah için secdeye kapanın ve ibâdet edin.” <span class="parantez-8" style="font-size:0.73em;" xml:lang="tr-TR">(Necm, 53/62)</span> emrini duyunca, titremem kalbimden diğer âzâlarıma kadar yayıldı. Hakikaten karşı koyamadığım maddî bir tezahür halinde kaslarım sarsıldı. Bedenim bütünüyle titriyordu. Onu bir türlü durduramıyor ve gözümden akan yaşlara mâni olamıyordum. Ne kadar çırpınıyor ve çaba harcıyordumsa da inen bu gözyaşlarını durduramıyordum. </p>
				<p class="Normal-8">Ve işte o an anladım bu secde hâdisesinin doğruluğunu. Sebebi gayet basitti. Onları secdeye kapandıran, sûrenin akışındaki bu sarsıcı ifâdeler ve bu Kur’ân’ın akılları durduran çekiciliğiydi... Ben, Necm sûresini ilk defa okuyor değildim. Ancak ilk defa böyle bir duyguya kapıldım. Ve bu duyguyu iliklerime kadar hissettim. İşte bu bir Kur’ân sırrıdır. Öyle anlar olur ki, bir âyet veya bir sûre, ruhta tam bir te’sîr meydana getirir. Kalp ile ruh arasında temas meydana gelir ve işte o anda olan olur... </p>
				<p class="Normal-8">Belki böyle bir anda o gün Kur’ân, orada hazır bulunanların kalbini çarpmıştı. Çünkü onu Resûlullah <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, bütün bir benliğiyle yaşayarak okuyordu. Okuduklarını bizzat kendisi daha önce yaşamıştı. Onun okuduğu âyetlerin içinde saklı bulunan bu kuvvet, oluk oluk dinleyenlerin ruhlarına akmış, onları sarsmış ve kendilerinden geçirmişti. “Artık Allah’a secde edin ve ibâdet edin.” <span class="parantez-8" style="font-size:0.73em;" xml:lang="tr-TR">(</span><span class="parantez-8" style="font-size:0.73em;" xml:lang="tr-TR">Necm 53/62)</span> âyetini duyar duymaz secdeye kapanan Allah Resûlü ile Müslümanlara, oradakiler de katılmış ve secdeye kapanmışlardı.” </p>
				<p class="Normal-8">Seyyid Kutub’un da ifadelerinden anlaşıldığı gibi bütün bunlar, göstermektedir ki, Garânik hâdisesi olarak aktarılan bu uydurma rivâyetin aslı astarı olmayıp olan şekli ise sağlam kaynaklarda rivâyet edilen biçimiyledir. Ve bunda da garipsenecek bir durum yoktur. </p>
				<p class="Normal-8">Şimdi bu olay münâsebetiyle ilgili olarak nâzil olduğu söylenilen -ki bunun doğru olmadığını yukarıda belirtmiştik- “Ey Muhammed! Senden önce gönderdiğimiz hiçbir elçi ve peygamber yoktur ki, bir şeyi arzuladığı zaman, şeytan onun arzusuna vesvese karıştırmış olmasın. Allah, şeytanın karıştırdığını giderir, sonra Allah kendi âyetlerini tahkim eder. Allah bilendir, Hakîmdir.” <span class="parantez-8" style="font-size:0.73em;" xml:lang="tr-TR">(Hacc, 22/52-55)</span> âyetlerinin tefsîrine gelince, şunları söyleyebiliriz: </p>
				<p class="Normal-8">Âyetteki “temennâ” kelimesine, bir şeyin olmasını arzu etmek ve okumak anlamları verilmiştir. Ancak bazıları buradaki “temennâ” kelimesinin, okuma anlamına gelmediğini, bununla ilgili olan ve bu kelimenin okuma manasına geldiğini gösteren beytin yanlış anlaşıldığını söylemişler; bu beyte: “O, gecenin başında ve sonunda Allah’ın kitâbını okudu. Ve ölümle yüz yüze geldi.” değil de: “O, gecenin başında ve sonunda Allah’ın kitâbını okumak istedi. Ancak ecel gelip çattığından buna muktedir olamadı.” anlamının verilmesinin daha doğru olduğu üzerinde durmuşlardır. Biz burada, her iki anlama göre de âyetin doğru bir tefsirinin verilmesini uygun bulmaktayız. </p>
				<p class="Normal-8">“Ümniyye” kelimesi, kırâat ve tilâvet manasına alındığında, âyet şu anlama gelebilir: “Ey Muhammed! Senden önce gönderdiğimiz her resul ve nebî, Rabbinden bahsettiği ve içerisinde, onları hidayete götürecek gerçekler bulunan vahyi okuduğu zaman, onun önüne birtakım şerli kişiler çıkarak, okunan şeylerden istenilen maksadın anlaşılmasına engel olmaya çalıştılar. Diğer kimseleri de onlardan uzaklaştırmak ve onun gittiği yoldan gitmemek için, kasdetmediği şeyleri onun hakkında uydurarak, insanlar arasında yaymaya gayret ettiler. Ancak Allah, hakkı yerleştirip bâtılı yok etti. Peygamberler de, bütün bu yalanlanmalar ve eziyetlere rağmen hak bâtıla galebe çalıncaya kadar sabredip dâvâlarından vazgeçmediler. Allah, onların attıkları bütün bu şüpheleri kökünden kazıyıp izâle eder. Âyetlerini yerli yerine yerleştirir.”</p>
				<p class="Normal-8">Bu kelime, “istedi, arzuladı, temennî etti” anlamlarında alındığında ise âyet şu anlama gelebilir: “Allah’ın, insanları hidayete erdirmeye vesile olarak gönderdiği her elçisinin, kavmiyle ilgili arzuları ve temennileri vardır. O da, kavminin ona tâbî olması, onun getirdiği reçeteleri kullanmaları, ona uyarak birtakım kötülüklerden vazgeçmeleri gibi hallerdir. Gönderilen her peygamber, ümmetinin inanması ve kendisini tasdik etmesi konusunda son derece isteklidir. Hz. Muhammed <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> ise, böyle istekleri olan peygamberlerin en üst noktasındadır. Bu konuda o, o kadar ileridir ki: </p>
				<p class="Normal-8">“Ey Muhammed! Demek onların sana indirdiğimiz bu Kur’ân’a inanmayıp davetinden yüz çevirmelerine üzülerek, arkalarından kendini âdeta mahvedeceksin.” <span class="parantez-8" style="font-size:0.73em;" xml:lang="tr-TR">(Kehf, 18/6)</span> “Sen, ne kadar yürekten dilersen de, insanların çoğu iman etmezler.” <span class="parantez-8" style="font-size:0.73em;" xml:lang="tr-TR">(Yusuf, 12/103)</span> “Ey Muhammed! Eğer Rabbin dileseydi, yeryüzündekilerin hepsi iman ederdi. O halde iman etsinler diye insanları zorluyor musun?” <span class="parantez-8" style="font-size:0.73em;" xml:lang="tr-TR">(Yunus, 10/99)</span> gibi âyetler de bu durumu açık bir şekilde göstermektedir. İşte her peygamber, ümmetiyle ilgili olarak bu yüce duyguları, arzuları beslediği zaman, mutlaka şeytan, onun yoluna bazı engeller çıkarır, insanların içlerine vesveseler atar; bu vesveselere kapılan kimseler de peygambere karşı mücadeleye girişirler. Ancak Allah, dilediği şeyi mutlaka yapar. Şeytanın vermiş olduğu bütün bu vesveseleri izale eder, aradaki engelleri kaldırır ve kendi davasını sağlam bir şekilde yerleştirir. Böylelikle Allah’ın adı galip gelir, şeytanınki ise yok olur gider.” </p>
				<p class="Normal-8">Kendi davasını, yalanlayıcıların yalanlamasından, engelleyicilerin engellemesinden koruyan Allah, onu şeytanın hilesinden ve peygamberin beşerî durumundan kaynaklanan birtakım arzuların arkasına saklanarak nüfûz etmeye çalışmasından da korur. Peygamberler, şeytanın her türlü hilesinden masundurlar. Fakat onlar da birer beşer olarak, birtakım beşerî arzulara sahiptirler. İşte; şeytan bu arzuların arkasından girerek onların getirdikleri gerçeklerin aslını ve ölçüsünü değiştirmek ister. Ama Allah, şeytanın hilesini yok edip kendi davasını korur. Peygamberlere, Allah davasının aslını ve ölçüsünü açıklar. Âyetlerini muhkem kılar ve her türlü şüphe ve endişeleri ortadan kaldırır. Dolayısıyla şeytanın, peygamberin vahyine müdahalede bulunması, ona karıştırmalar yapması ve onu bu hususta yanıltması söz konusu değildir. Şu âyetler de açıkça göstermektedir ki Hz. Peygamber <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, ne şeytanın, ne de ona eşdeğer görev yapan diğer insanların tesiri altında kalarak, vahiy konusunda herhangi bir şüpheye düşmüş ve onların tasallutuna girmiştir: </p>
				<p class="Normal-8">“Az daha onlar, seni, sana vahyettiğimizden ayırarak, ondan başkasını Bize iftira etmen için fitneye düşüreceklerdi. O zaman güya seni dost edineceklerdi. Sana sebat vermemiş olsaydık, andolsun, az da olsa onlara meyledecektin. O zaman sana, hayatın da, ölümün de kat kat azabını tattırırdık. Sonra bize karşı bir yardımcı da bulamazdın.” <span class="parantez-8" style="font-size:0.73em;" xml:lang="tr-TR">(İsra, 17/73-75)</span> </p>
				<p class="Normal-8">Bu âyetin sebeb-i nüzûlü olarak şu olay anlatılır: Sakîf kabilesi, Resûlullâh’tan <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> Müslüman olmalarının bedeli olarak bazı imtiyazlar istiyordu. Bununla birlikte şayet başkaları böyle bir imtiyaza itiraz edecek olursa, Peygamberimizden: “Rabbim bana böyle emretti.” demesini de talep ediyorlardı. Bu teklif karşısında Allah Resûlü ses çıkarmayınca, onlar ümitlenir gibi oldular. Derken Hz. Ömer onlara çıkışarak: “Hz. Peygamberin <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, bahsettiğiniz şeylerden hoşlanmadığı için sustuğunu görmüyor musunuz?” demesi üzerine bu âyet nâzil oldu. </p>
				<p class="Normal-8">Bu âyet, Allah’ın, elçisi Hz. Muhammed’i <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> içtihaddaki bir hatadan korumuş olduğundan dolayı, âdeta minnet sadedinde gelmiştir. Böylelikle Resulullah <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> ve mü’minlerin kalpleri sabitleştirilmiş, müşriklere de bu türlü düşüncelerinden vazgeçmeleri ve bunların kesinlikle olamayacağı bildirilmiştir. Arapça’da “Levlâ” ifadesi, bir şeyin olmasıyla diğer şeyin olmaması manasında kullanılır. “Allah Hz. Muhammed’i, hak üzerinde kararlı tutmuştur. Binâenaleyh Allah’ın onu bu şekilde tutması onun, onların fikirlerine meyletmesine engel olmuştur.” anlamı verilmiştir. Yani şayet sana hakkı dosdoğru bir şekilde göstermeseydik, zayıf ve basit bir dayanağa yaslanmandan korkulurdu. Ancak böyle bir durum zaten olmadı. Buradaki “Lekad kitte” ifadesi de imtinâ anlamına gelip, “Böyle bir şey meydana gelmedi; zira biz seni bu konuda koruduk.” demektir. </p>
				<p class="Normal-8">Aynı doğrultuda gelen şu âyetler de, bu çeşit kötü düşünceli kimselerin Resûlullâh’ı <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> hataya düşürmelerinin söz konusu olamayacağını, onun bunlardan korunduğunu göstermektedir: </p>
				<p class="Normal-8">“Ey Muhammed! Eğer sana Allah’ın bol ni’meti ve rahmeti olmasaydı, onlardan birtakımı seni sapıtmağa çalışırdı. Halbuki onlar kendilerinden başkasını saptıramazlar, sana da bir zarar veremezler. Allah sana Kitap ve hikmeti indirmiş, sana bilmediğini öğretmiştir. Allah’ın sana olan ni’meti de büyüktür.” <span class="parantez-8" style="font-size:0.73em;" xml:lang="tr-TR">(Nisâ, 4/113)</span> İnsan haddizatında, arzuya, heveslere ve boş hayallere temayül eder. Fakat peygamberler bunlardan tamamıyla pâk ve temizdir. Beşer olmak dolayısıyla insanlarda rastlanan bu gibi şeylerin peygamberlerde görülmesi mümkün değildir. Onların kalbindeki en büyük arzu ancak Hakk’a davettir. Halkın hızla iman yolunu tutmasını isterler. Onların, bunun aksine davranmaları ilâhî maslahata aykırıdır. Bunun için Allah, onların kalplerinden boş arzuları tamamen silip atmıştır. Şu halde Hz. Peygamber <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, umumî peygamberlik ve tam risâletle, zâhir ve bâtında hatadan korunmuş olarak hükmetmiş ve ona hiçbir şekilde zarar gelmemiştir. Çünkü o, Allah Teâlâ’nın gözetiminde olduğu için, başkaları onu yanıltamamış, vahiyde ona yanlış şeyler söyletememiş ve şüpheye düşürememişlerdir. </p>
				<p class="Normal-8">Allah Resûlü <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, kavminden dolayı pek çok sıkıntı çekmiş, onların alaycı istekleri karşısında göğsü sıkışmış, ancak bütün bunlara rağmen o, açıklamakla mükellef olduğu emirlerde bir kesintiye gitmemiştir. Vahyin tamamını insanlara aktarmıştır. Şu âyet de kâfirlerin bu tahakkümvâri isteklerini anlatmaktadır: “Şimdi sen müşriklerin, belki: “Ona gökten bir hazine indirilseydi, yahut maiyetinde bir de melek gelseydi ya” demelerinden dolayı, sana vahyolunandan bir kısmını, bu yüzden göğsün daralarak, hemen terk mi edivereceksin? Sen ancak bir uyarıcısın. Allah ise her şeye hakkıyla vekildir.” <span class="parantez-8" style="font-size:0.73em;" xml:lang="tr-TR">(Hud, 11/12)</span> Burada “... sana vahyolunandan bir kısmını, bu yüzden göğsün daralarak, hemen terk mi edivereceksin?...” ifadesinden, onun bazı şeyleri terk ettiği değil, bilâkis bütün bu sıkıntılara rağmen, onun vahyi tebliğ ettiği ve bundan çekinmediği anlaşılmaktadır. </p>
				<p class="Normal-8">Bütün Müslümanlar, Hz. Peygamber <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> için, kendisine nâzil olan vahye ihanet etmesinin ve onun bir kısmını terk etmiş olmasının caiz olmayacağı hususunda ittifak etmişlerdir. Zira böyle bir şeyi mümkün görmek, dine ve onun emirlerine şüphe duyma neticesine götürür ki, bununla nübüvvet müessesesi te’lif edilemez. Hem risâletin amacı, ilâhî teklifleri ve O’nun ahkâmını tebliğden ibarettir. Bu amaç gerçekleşmeyince, peygamberlik de kendisinden beklenilen neticeyi vermemiş olur. İşte bu âyette Resûlullah’a, inanmayanların kibirlenmeleri ve alayları karşısında, onlara aldırmaksızın, rahat bir kalple vahyi tebliğe devam emri verilmiştir ki, o da ömrünün sonuna kadar zaten bundan asla vazgeçmemiştir. </p>
				<p class="Normal-8">“Sana indirdiklerimizde herhangi bir şüpheye düşersen, senden önce kitap okuyanlara sor. Andolsun ki, sana Rabbinden hak gelmiştir. Sakın şüphe edenlerden olma!” <span class="parantez-8" style="font-size:0.73em;" xml:lang="tr-TR">(Yunus, 10/94)</span> âyetinde anlatıldığı üzere, Resûlullâh’ın vahiyden şüphe etmediği, buradaki şart edatının böyle bir şeyin meydana geldiğini göstermeyeceği, bunun bir faraziye, temsil getirme ve varsayım anlamına geldiği kanaatine varılmıştır. Yani “şayet Mûsâ, Firavn ve Ben-i İsrâil’le ilgili anlattığımız kıssalardan bir tereddüdün varsa, senden önce Tevrat’ı okuyanlara sor. Zira onların yanında, sana vahyolunan bu kıssalar vardır.” denmektedir. Bu âyet, peygamberin kalbine bazen şüphe geldiği imajını verirse de, âyetlerin amacı bu değildir. Âyetlerin amacı, Kur’ân’ın, kesinlikle Allah’ın sözü olduğunu muhataplara vurgulamaktır. Hitap peygambere olmakla beraber bütün dinleyenler kastedilmiştir. Âyetler, peygambere moral vermekte, onun gönlüne gelmesi muhtemel üzüntüleri dağıtmaktadır. </p>
				<p class="Normal-8">Netice olarak şunu söylememiz mümkündür: Allah Resûlü <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> tebliğle mükellef olduğu konularda herhangi bir şüphe içerisinde olmamış, onlarda bir noksanlık yapmamış, onların tamamını açıklamış ve bununla da ismetini ortaya koymuştur.</p>
				<p class="Ara-baslik-2-7" id="toc_marker-10-8" xml:lang="tr-TR">KUR’ÂN-I KERÎM’İN ALLAH TEÂLÂ’NIN <br/>KELÂMI OLDUĞUNA DAİR DELİLLER</p>
				<p class="Normal-8">Kur’ân’ın Allah kelâmı olduğunun en büyük delili, onun bizzat kendisidir. Çünkü basit bir araştırma, Kur’ân’ın dil ve ifade yönünden hiçbir kitaba benzemediğini ortaya koymaya yetecektir. Ayrıca, üslûp, mana ve muhteva bakımından da Kur’ân eşsizdir. O halde, ya Kur’ân, şimdiye kadar yazılmış bütün kitapların altında bir yere sahiptir -ki bunu şeytan bile iddia edemez- ya da O’nun her kitabın üstünde bir yeri vardır. Öyleyse, Kur’ân bir beşer sözü değildir. </p>
				<p class="Normal-8">Bizzat Kur’ân-ı Kerîm’de Efendimiz’e <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> hitaben meal olarak: “Sen bundan önce ne bir kitap (yazı) okur, ne de elinle onu yazardın. Öyle olsaydı, bâtıla uyanlar, şüphe duyarlardı.” <span class="parantez-8" style="font-size:0.73em;" xml:lang="tr-TR">(Ankebût, 29/48)</span> şeklinde seslenilmektedir. Evet, o gün bugündür hâlâ okuyup yazmışlara, en büyük bilgin ve edebiyatçılara, aynı anda tüm insanlığa bu meydan okumayı yapan, okuma yazması olmayan Hz. Muhammed’dir <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>. İlimlerin bir bakıma zirveye ulaştığı kabul edilen şu zamanda, fizikçisi, kimyacısı, astronomu, doktoru, sosyoloğu, edebiyatçısı ile bütün ilim ve edebiyat ehline O Zât, “Haydi, el ele verin de, fazla değil, Kur’ân’ın sûrelerinden tek bir sûrenin mislini getirin.” diyor. Bu bile, Kur’ân’ın O Ümmî Peygamberin <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> değil de, Allah’ın kelâmı olduğuna yeterli bir delil ve şâhittir. </p>
				<p class="Normal-8">Yine Kur’ân’da meâlen: “Eğer kulumuza indirdiğimiz (Şu Kur’ân’da az bir) şüpheniz varsa, haydi onun benzeri bir sûre getirin. Allah’tan başka şahitlerinizi (yardımcılarınızı) de çağırın. Eğer iddianızda doğru iseniz.” <span class="parantez-8" style="font-size:0.73em;" xml:lang="tr-TR">(Bakara, 2/23)</span>; “Yoksa O’nu (Muhammed) uydurdu mu diyorlar? De ki: Eğer sizler doğru iseniz Allah’tan başka (çağırmaya) gücünüzün yettiklerini de çağırın da onun benzeri bir sûre getirin.” <span class="parantez-8" style="font-size:0.73em;" xml:lang="tr-TR">(Yunus, 10/38)</span> buyrulmaktadır. </p>
				<p class="Normal-8">Hangi insanın sözünde eksik, hata, yanlış, ihtilâf ve çelişki bulunmaz ki? Kur’ân ise, bu gerçeğe ve kendisinde en ufak bir ihtilâf ve tenâkuzun olmadığına “(Durup) Kur’ân’ı düşünmüyorlar mı? Eğer o, Allah’tan başkasından gelseydi, onda çok ayrılıklar (ihtilâf ve çelişkiler) bulurlardı.” <span class="parantez-8" style="font-size:0.73em;" xml:lang="tr-TR">(Nisâ, 4/82)</span> âyetiyle parmak basmaktadır.  </p>
				<p class="Normal-8">Kur’ân’ın ifade ve beyan tarzı ile, Efendimiz’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> ifade ve beyân tarzı arasındaki fark kolayca sezilebilmektedir. Kur’ân’ın belâgat ve fesâhatine ve üstün ifade gücüne hiçbir beşerin ulaşması mümkün değildir. Onun diğer yönlerini olduğu gibi, bu yönünü de anlatmak için ciltlerle eser verilmiş, söz gelimi sadece bir “elhamdülillah” için sayfalar hatta ciltler yazılmıştır. Seçilen her bir kelime ve harf yeri, sayısı, ses ve iç mûsiki ahengi, bulunduğu yer ve Kur’ân’ın tamamıyla olan münâsebet ve bağlantısı ve hatta matematik değeriyle kaneviçe içinde kaneviçe meydana getirmekte ve bir tabloda her rengin ayrı ayrı tonlarının ayrı manalar ifade etmesi misâli belli husûsiyetler arz etmektedir. </p>
				<p class="Normal-8">Kur’ân’ın nâzil olduğu devrede şiir fevkalâde gelişmişti. İnsanlar sohbetlerinde ve kavgalarında birbirlerine âdeta hep şiirle karşılık verir, her yıl şiir müsabakaları düzenlenir ve kazanan şiirler altınla yazılıp Kâbe duvarına asılırdı. Birer millî kahraman sayılan şairlerin sözleriyle kabileler harbe girer veya sulh yaparlardı. Hz. Muhammed <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> aralarında büyümüş olmasına rağmen, herkesin bildiği bir gerçek olarak ne şiir ne kafiye ne de nesirle uğraşmıştı. Kur’ân’ın esrarlı ve i’cazkâr ifadeleri ne O’nun ne de başkasının ifadelerine benziyor; ne şiirin ne kafiyenin ne de nesrin sahasına giriyordu; ama kendine has orijinalliği ile herkesi büyülüyordu. Bu yüzden, insanları O’ndan uzaklaştırmak isteyen müşriklerin ileri gelenleri: “Şiir desek şiir değil, seci’ desek seci’ değil, kâhin sözü desek o da değil, cinnet eserine zaten benzemiyor; en iyisi, ‘Sihirdir, kulaklarınızı tıkayın, yoksa çarpılırsınız’ diyelim.” şeklinde kendilerince karşı koymaya çalışıyorlardı. Şu kadar var ki, gece birbirlerinden habersiz gizlice gidip onu dinlemekten de kendilerini alamıyorlardı. Meşhur şair Hansa ve Lebid gibi hakperestler de, Müslüman olduktan sonra şiiri bıraktılar; şiir söylemeleri istendiğinde de Kur’ân’dan bir sûre yazıp gönderiyorlar ve “Kur’ân’ı okuduktan sonra ben şiir yazmaya hâyâ ederim.” diyorlardı. </p>
				<p class="Normal-8">O dönemde şiir; çok gelişmiş ve belli bir seviyeye ulaşmış olmakla birlikte, lisan olarak Arapça, metafizik manalar, ilmî, dinî ve felsefî mefhûm ve ifade şekillerinden, medenî bir lûgattan mahrum bulunuyordu. Sadece çöl bedevisinin duygu ve düşüncelerini; onun dar hayatını ifade etmeye yarayan bu lisan, Kur’ân’la birdenbire öyle bir değer ve zenginlik kazandı ki, ilmî, iktisadî, hukukî, içtimaî, siyasî, idarî ve metafizik bütün mevzu ve meseleleri ifade edebilecek bir seviyeye ulaştı. Lisan tarihinde böyle bir hadiseye rastlamak mümkün değildir. Böyle bir filoloji inkılâbı ve bütün zaman ve mekânları kucaklayacak muazzam bir gelişme, değil ümmî bir Zât’tan, yüzlerce lisân âliminden bile beklenemez. Çünkü Arap lisanının geçirdiği, tedricî bir gelişme değildir. İhtilâl çapında bir gelişmeyle ulvî ve mükemmel bir seviyeye sıçrama ve birden iptidaî mantık sahasından, yeni bir kültür ve medeniyetin düşünce ve ifade hamlesini taşıyacak bir noktaya ulaşmaydı. İşte, böylesi bir gelişmenin, bir insanın eseri olamayacağı gün gibi ortadadır. </p>
				<p class="Normal-8">Acaba şimdiye kadar okumuşu okumamışı, ilkokullusu, üniversitelisi, mütefekkiri, avâmı, fizikçisi, kimyacısı ve çobanı ile her tabaka, her yaş ve her seviyedeki insanın kapasitesi ölçüsünde anlayıp hissesini alacağı bir kitap yazılmış mıdır? Şairin, mûsikişinâsın, hatibin, sosyoloğun, iktisatçı ve hukukçunun, idareci ve siyasetçinin, terbiyeci ve öğreticinin, zikir, fikir ve tarikat yolu mensubunun okuyup istifade ettiği, yol ve mesleğine menfez ve düstur, meselesine çözüm, derdine şifa ve fikrine cila bulduğu; ulaşımın bile güçlükle yapılabildiği en ücra köylere ve köşelere kadar her yerde arz-ı endâm edip güneş gibi ışık saçan tek kitap sadece Kur’ân’dır. </p>
				<p class="Normal-8">Kur’ân’ın dışında, usanmadan birkaç defa okunabilen kitap yoktur. Kur’ân’dır ki, defalarca okunur, devamlı hatmedilir; namazda ve çeşitli vesilelerle okunur, ama hiçbir zaman usanç ve bıkkınlık vermez. Nice müstesna eserler, fikir yazıları ve şiirler orijinalliğini ve değerini kaybeder; nice aktüel eserler birkaç yıl, hatta birkaç ay ya dayanır ya dayanmaz. Hem doğruluğu, hem de aktüalitesi yönünden değerini yitirir, bir gazete gibi atılır, yırtılır gider. Ama Kur’ân, ne lâfzı ne okunuşu ne mana ve muhtevası ne orijinalliği ve aktüalitesi ne de doğruluğu açısından solmak, pörsümek ve eskimek şöyle dursun, her geçen gün ruhlara, vicdanlara, akıl, kalp ve dimağlara yeni yeni meltemler üfler, daha ileri seviyede fikir ve bilgiler takdim eder ve gençliğini, tazeliğini her dem arttırarak muhafaza eder. </p>
				<p class="Normal-8">İnsanı maddi manevi bütün yönleriyle anlatması, hayatın her saha ve safhasına ait bahisler açması, içtimaî, iktisadî, hukukî, siyasî ve idarî bütün problemleri halledici düsturlar getirmesi ve dünya saadeti yanında ahiret saadetini, aklın itminanı yanında rûhun da tatminini ihtiva eden prensipler koyması yönüyle de Kur’ân’ın beşer kelâmı olamayacağı açıktır. Evet, bir insanın her sahada rehber ve mütehassıs olması mümkün değildir. Her asırda, her türlü şartlar altında ve her seviyede insanın müşkillerini çözebilecek prensipler ortaya koymak, hiçbir zaman bir insanın vüs’at ve kapasitesi dahilinde olamaz. Hiçbir beşerin zihninden çıkan prensip, asırlarca kıtalara huzur ve saadet veremez. İlâhî Kitap’a, vahye dayanmayan beşerî sistemler değişmeden, revizyona uğramadan 50 yıl bile ayakta kalamazlar. Beşer mahsûlü kaideler, sistemler, fikirler, düşünce ve ideolojiler eskir, yetersiz kalır, yan tesir gösterir ve yenilenir, hatta değiştirilme ihtiyacı hissettirir. Hâlbuki Kur’ân’ın hiçbir konusunda, hiçbir kaide ve prensibinde ve hiçbir meselesinde bu gibi arıza ve noksanlıklar bulmak mümkün değildir. Servetin sadece zenginler elinde dönüp dolaşan bir devlet olmaması <span class="parantez-8" style="font-size:0.73em;" xml:lang="tr-TR">(Haşr, 59/7)</span>; insan için sa’y ve emeğinden başka bir şey olmadığı <span class="parantez-8" style="font-size:0.73em;" xml:lang="tr-TR">(Necm, 53/39)</span>; emanet ve vazifelerin ehline verilmesi ve adaletle hükmedilmesi gerektiği <span class="parantez-8" style="font-size:0.73em;" xml:lang="tr-TR">(Nisâ, 4/58)</span> ve bir nefsi öldürmenin bütün insanları öldürmek gibi olduğu <span class="parantez-8" style="font-size:0.73em;" xml:lang="tr-TR">(Mâide, 5/32)</span> şeklindeki temel, ölümsüz kaide ve prensipleri; ayrıca, fert, aile ve cemiyet için birer öldürücü zehir olan faiz, kumar, içki ve fuhşun her çeşidinin, yalan, iftira, lüks ve israfın yasaklanması; insanın insanlığını kazanması, ferdî ve içtimaî hayatında daha dünyadayken Cennet benzeri bir hayat yaşaması için emredilen namaz, oruç, hacc, zekât ve daha başka ibadetler, yine en iyi ve en güzel ahlâk kaideleri, akıl ve ruhları cennet ve ebedî âleme yönlendirip, Allah korkusunu her kalbe inzibat, buna karşılık Allah sevgisini de teşvikçi yapma, fert ve cemiyetin saadeti için konulan ideal ölçü, kaide ve prensipler, onun ezelî ve ebedî, Hakîm ve Rahîm Yaratıcı’nın Kelâmı olduğunun bariz delilleri değil midir?</p>
				<p class="Normal-8">İnsan ve kâinat kimin eseriyse Kur’ân da O’nun sözüdür. Zira Kur’ân-ı Kerîm, insanı insana açık bir şekilde anlatmakta ve Kâinat kitabını tefsir etmektedir. Evet, Kur’ân bir taraftan insanı bütün zaaf ve faziletleriyle, diğer taraftan da kâinatı bütün sır ve incelikleriyle okumaktadır ki, bütün kâinatta tasarruf edemeyen bir Zât’ın, öyle bir söz söylemesi mümkün değildir. </p>
				<p class="Normal-8">İnsan, eserinde kendini her yönüyle anlatamaz; ideal ve düşüncelerini, karakter ve ahlâkını bütün açıklığıyla yazıya dökemez. Bunu bir an için yapabildiğini düşünsek bile, bu kez de fikir, ahlâk ve davranış açısından kolay kolay değişmeden kalamaz. Fakat bir Kur’ân’a, bir de Efendimiz’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> hayatına, ahlâk, karakter ve dava düşüncesine bakalım... Bu ikilinin birbirine tıpatıp uyduğunu, Kur’ânî hakikatlerin O’nun mümtaz şahsiyetinde ve örnek hayatında kristalleştiğini ve ahlâkının bütünüyle Kur’ân’dan ibâret bulunduğunu müşahede ediyoruz. 23 yıl boyunca söz, davranış, karakter, ahlâk ve ideallerinde en küçük bir değişikliğin meydana gelmediğini, Kur’ân’ın her beyânının hayatına tam manasıyla yansıyıp tatbik edildiğini ve ilk gün ne söylemişse son gün de aynı şeyi söylediğini görürüz. Muhalfarz, O, Kur’ân’ı uyduran biri olsaydı, mücadelelerle geçen o hareketli hayatında, ilk sözünü son gün de tekrarlayabilecek ve hiç değişmeden kalabilecek güç ve kabiliyeti asla gösteremezdi. Öyleyse Hz. Muhammed <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, Allah’ın destek ve terbiyesi altında hareket eden bir nebîdir, Nebîler Sultanı’dır. Kur’ân da O’na Allah tarafından vahyedilen ilâhî bir Kitap’tır. </p>
				<p class="Normal-8">Bir yazar, eserini kaleme alırken umumiyetle içinde bulunduğu şartların, yaşadığı hadiselerin ve çevresinin tesirinde kalır ve dar bir zamanın dışına çıkamaz; çıksa da, bu ya ütopya, ya anti-ütopya, ya da bilim kurgu cinsinden bir eser olur. Oysa Kur’ân’a baktığınızda, onun nasıl kâinatın başlangıcına ve sonuna, insanın yaratılışına ve gelecekteki hayatına dair kesin ifadeler kullandığını görür ve ister istemez, “Bu, bir beşer sözü olamaz.” demek zorunda kalırız. </p>
				<p class="Normal-8">Bir yazar, daha çok kendi sahasında söz söyler, eserler verir. Uzmanlıkların alabildiğine çoğaldığı günümüzde bu durum daha açık bir şekilde görülmektedir. Bunun için herkes kendi dar sahasının adamıdır. Halbuki, Kur’ân içtimaî, iktisadî, hukukî, psikolojik, siyasî, askerî, tıbbî, fizikî, biyolojik kısaca her sahada prensipler ortaya koymakta, o sahanın temel hakikatlerini dile getirmekte, geçmişten ve gelecekten bahsetmektedir. Böyle bir Kitap’ın ümmî ve bugünkü teknik-ilmî imkânların hiçbirine sahip bulunmayan bir Zât tarafından yazılmasını hangi akıl kabul edebilir?</p>
				<p class="Normal-8">Bizzat Kur’ân-ı Kerîm’de Efendimiz’e hitâben meâl olarak: “Sen bundan önce ne bir kitab okur, ne de elinle onu yazardın. Öyle olsaydı, bâtıla uyanlar, şüphe duyarlardı.” <span class="parantez-8" style="font-size:0.73em;" xml:lang="tr-TR">(Ankebût, 29/48)</span> ve “Sen (önceden) kitap nedir, îmân nedir bilmezdin” <span class="parantez-8" style="font-size:0.73em;" xml:lang="tr-TR">(Şûrâ, 42/52)</span> denilerek O’nun okuyup yazmasının olmadığı beyân ve ilan edilmektedir. Müşrikler de, içlerinde yetişip yakînen tanıdıkları O Zât’ın okuyup yazması olduğunu ve buna dayanarak Kur’ân’ı uydurduğunu bir kere olsun iddia edemediler. </p>
				<p class="Normal-8">Hangi yazar, eserinin hiçbir kritiğe tâbî tutulamayacağını, ihtiva ettiği hakikatlerin hiç eskimeden sonsuza kadar devam edip gideceğini ve üzerine hiçbir sahada hiçbir eserin yazılamayacağını iddia edebilir? Bu yazar ister filozof ister ilim adamı ister edebiyatçı isterse dâhi olsun, netice değişmez. İnsanın kaleminden çıkan her eser, hatta muharref şekilleri ve yönleriyle Tevrat ve İncil bile zamanın aşındırmasından kendisini kurtaramamış ve değerlerinden çok şey kaybetmişlerdir. Yalnızca Kur’ân’dır ki, her türlü aleyhte çalışmaya, iftiralara, çelişkiler ve yanlışlıklar bulma gayretlerine ve ihtiva ettiği hakikatlere zaman zaman dil uzatılmasına rağmen, her geçen gün daha bir taze, daha bir derin ve daha bir anlaşılır olarak zihinlere ve kalplere girmekte ve mutlak hâkimiyetini devam ettirmektedir. Kâinata her geçen gün daha bir ışık tutan o nûru yakan, ancak ve ancak kâinatın sahibi Allah’tır <span class="parantez-8" style="font-size:0.73em;" xml:lang="tr-TR">(celle celâluhû)</span> ve elbette onu söndürmeye kimsenin gücü yetmeyecektir!</p>
				<p class="Normal-8">Diyelim ki; Bir esnafsınız, öğretmensiniz, bir tüccar, bir idareci, ya da bir teğmensiniz. Şimdi, esnaf teşekkülleri adına; profesörler dahil her sahadaki bütün muallimler adına; en büyük bir sanayici veya ithalatçı-ihracatçı adına, cumhurbaşkanı, başbakan veya genelkurmaybaşkanı adına kitap yazabilir, söz söyleyebilir, kanun veya kararname çıkartabilir misiniz? “Evet” dediğinizi kabul edelim; bu durumda bütün ifadelerinizin temsil iddiasında bulunduğunuz makam sahibinin ağzından olması mümkün müdür? Yani ifadeler her bakımdan onun, emirler onun, yasaklar onun, vaad ve vaîdler onun; yapabilir misiniz bunu; hele hele, çevrenizde hiç yalana başvurmamış biri olarak tanınıyorsanız? Bu mevzuda sizin yapacağınız; elinizde böyle bir kitap olduğunda, onu kitlelere “Bu, bana O Zât tarafından size öğretmem ve tebliğ etmem için gönderilmiş kitaptır.” şeklinde takdim etmek olacaktır. </p>
				<p class="Normal-8">Şimdi, Resulullah’ın <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> mübarek ağzından çıkan beyânlara, Kur’ân’ın ifadelerine bakın: Ancak, Kâinat’ın idaresini elinde tutan Zât’a yakışan ifadeleri, peygamber bile olsa bir beşerin beyan edip söylemesi, O Mukaddes Makam adına -hâşâ-uydurması hiç düşünülebilir mi?</p>
				<p class="Normal-8">İlâhî Makam’a ait olup Allah adına hiçbir beşerin söylemesinin mümkün olmadığı yaratma, hayat verme ve öldürmeyle ilgili beyan ve ifadeleri; aklı başında hiçbir insan sarf edemez. İlimlerin oldukça ilerlediği günümüzde bile göklerin, yerin, yıldızların, dağların, ağaçların, hayvanların ve insanların yaratılması ve ilim adamlarının önünde hâlâ başlı başına bir muammâ olarak duran ‘hayat’ hakkında hiç kimse asla Yaradan adına konuşamaz. Konuşsa bile, hiçbir taraftar toplayamaz ve sözleri asla ömürlü olamaz. Yalancı peygamberlerle, teori üstüne teori üreten bilim adamlarının durumu buna apaçık misâllerdir. </p>
				<p class="Normal-8">Kur’ân’da geçen bazı hitap şekilleri, Allah’tan Resûlü’ne tebligatta bulunulduğunun bariz misalleridir: “Ey Nebî, de ki!..” gibi hitaplar sıkça tekrarlanmakta, hatta 332 yerde “kûl=de!” emri geçmektedir. Dünya çapında en büyük bir mürşid bile irşâd ve tebliğ sadedinde, Allah’a ait olan bu kabil tebliğ fermanlarını tayin ve tespit edemez. </p>
				<p class="Normal-8">Kur’ân’ın bu kabil hitâplarında çok defa talim vardır, nasihat ve teselli vardır, dışarıdan sorulan sorulara cevaplar vardır; fıkıh kâidelerini tesis etme ve hayatın getirdiği problemleri çözme vardır; müşrikleri ve Ehl-i Kitab’ı yerinde davet, yerinde ilzâm ve susturma vardır; insanın mahiyetini, duygu ve kabiliyetlerini teşrîh, ruh yapısını tahlil vardır; bilinmeyen âlemlere işaretler, ebedî âleme ait ikâzlar, kötü ahlâktan men ve güzel ahlâka teşvik vardır; kadınlık âlemiyle ilgili meseleler, ibadete teşvik ve azaptan terhîb vardır; geleceğe dair beyanlar, işaretler ve remizler ve ilmî hakikatlere işaretler vardır. Bunlar ve bunlar gibi daha pek çok hususları muhtevî “kûl=de!” hitaplarını binbir renkli kaneviçe gibi bir araya getirip Allah adına söz söylemek hangi insanın kârı olabilir?</p>
				<p class="Normal-8">Hangi yazar, başkası adına bile olsa eserinde kendini tehdit eder veya başkasının ağzıyla tehdit ettirir? Bunun da ötesinde, Allah adına söz söylediğini iddia ederken, hiç bu iddiasına halel getirecek bir beyanda bulunur mu? Yine kendini ithama varacak ifadeleri kitabına alır mı? Hâlbuki, Kur’ân’da, “Eğer (Muhammed) Bize karşı ona (Kur’ân’a) bazı sözler katmış olsaydı, Biz kendisini kuvvetle yakalar, sonra da şah damarını koparırdık.” <span class="parantez-8" style="font-size:0.73em;" xml:lang="tr-TR">(Hâkka, 69/44-46)</span> buyrulmakta; Tebûk Gazvesi’nden geri kalanlar için “Onlara neden izin verdin?” ikâzında bulunulmakta, Hz. Zeynep’le izdivacı anlatılmakta, yani bir insanın kendi yazdığı kitaba alması mümkün olmayan beyan ve ifâdelerde bulunulmaktadır. Demek oluyor ki, Kur’ân hiçbir zaman Efendimiz’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> değil, mutlak sûrette Allah’ın <span class="parantez-8" style="font-size:0.73em;" xml:lang="tr-TR">(celle celâluhû)</span> kelâmıdır. </p>
				<p class="Normal-8">Hiçbir yazar; geçmişe ve geleceğe ait meseleleri bahis mevzû yaptığı, hayattan ve yaratılıştan, başlangıçtan ve sondan bahsettiği, hayatın her sahasına ait kaideler ve umumî prensipler yerleştirdiği, yüzlerce yıl sonra ortaya çıkacak ilmî ve teknik icatlara parmak bastığı, kısaca esasen bir insana ait olması mümkün görünmeyen ifade ve beyanlarda bulunduğu eserinde, kendini yalanlayacak, kendi kendisiyle tenâkuza ve başkalarının da diline düşecek şekilde kendisi hakkında “Sen okumuş-yazmış değilsin.” der mi? Tarihî malûmatı olan bir topluluk karşısında ve tarihle alâkalı kesif araştırmaların yapılacağı bir gelecek karşısında geçmiş bazı hadiselerden çok kesin ifadelerle bahsedecek ve sonra da “Ben bunları anlatıyorum; ama ne o hadiselerin içinde bulundum; ne de haklarında en ufak bir şey okudum.” diyeceksiniz; bu hiç mümkün müdür? Hâlbuki Kur’ân-ı Kerîm’de, hem Efendimiz’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> okuma yazması olmadığından bahsedilmekte ve dolayısıyla önceden ne eline bir kitap alıp okuduğu ne de bir kitap yazmış olduğu anlatılmakta <span class="parantez-8" style="font-size:0.73em;" xml:lang="tr-TR">(Ankebût, 29/48)</span>, hem de geçmiş hadiselerin içinde bulunmadığı ve daha önceden o hadiseleri bilmediği ifade edilmektedir <span class="parantez-8" style="font-size:0.73em;" xml:lang="tr-TR">(Âl-i İmran, 3/44, Hûd 11/49, Kasas, 28/44)</span>. Okuma-yazması olmayan, eline önceden kitap almayan, tabii ki geçmiş hadiselerin içinde bulunmayan, bu hadiseleri kimseden dinlemeyen ve öğrenmeyen bir Zât’ın her sahada çok kesin bilgiler vermesi, o Zât’ın Allâmü’l-Guyûb olan Allah’ın <span class="parantez-8" style="font-size:0.73em;" xml:lang="tr-TR">(celle celâluhû)</span> Resûlü olduğunu göstermez mi?</p>
				<p class="Normal-8">Hiçbir yazar, eserinde, kendisinin ve eserinin korunacağını ve bahsettiği hakikatlerin bir gün bütün âlemin ufuklarında bayraklaşacağını kesin bir dille ifade edemez. Rahat döşeklerde, konforlu arabalarda ve her türlü imkân içinde hayat sürerken bile, bütün tehlikelerden masun ve mahfûz kalıp vazifemizi itmam edeceğimizi söyleyebilir miyiz? Evet, biz nasıl hayatımızı garanti edemezsek, eserimizin hayatiyetini de aynı şekilde garanti edemeyiz. Çok makaleler, kitaplar, şarkılar bir ara liste başı olur, sonra da söner ve unutulur gider; yerlerine yenileri gelir, onlar da eskir ve bu hep böyle sürer gider. Hâlbuki bizzat Kur’ân’da “Allah seni insanlardan koruyacaktır.” <span class="parantez-8" style="font-size:0.73em;" xml:lang="tr-TR">(Mâide, 5/67)</span> ve “Kur’ân’ı Biz indirdik ve onun koruyucuları da Biz’iz.” <span class="parantez-8" style="font-size:0.73em;" xml:lang="tr-TR">(Hıcr, 15/9)</span> denilerek, Peygamberimiz’in de, Kur’ân’ın da her türlü tehlike, yıpranma, sû-i kasd ve akla gelebilecek maddî-ma’nevî taarruz ve tuzaklardan masun ve mahfuz olduğu açıkça ilan edilmekte ve bu ilan geçerliliğini hâlâ muhafaza etmektedir, kıyamete kadar da edecektir. </p>
				<p class="Normal-8">Eserinde manzara tasvirinde bulunan bir yazar, daha çok tabiî şekilleri, iklimi, arazi yapısı ve bitki örtüsüyle yaşadığı veya gezip gördüğü çevreyi tanıtır. Hâlbuki Kur’ân’da çölün ve çöl hayatının tasvirinden çok, coşkun akan nehirlerden, yemyeşil manzaralardan, toprağa can katan yağmur yüklü bulutlardan, bağ ve bahçelerden, dağlardan ve denizlerden bahis açıldığını görürüz. Söz gelimi, Nûr Sûresi 40’ncı âyette, engin denizin karanlıkları, üst üste dalgaların gelmesi, dalgaların üstünü bulutların kaplaması ve bütün bu karanlıklar içinde elin görülememesi gibi gerçekten enteresan teşbih ve anlatımlarda bulunulmaktadır ki, bu ne o zamanki Arap coğrafyası ne de devrin denizcilik literatürüyle alâkalıdır. Sonra, çölde doğup çölde büyüyen ve sadece, gençliğinde bir veya iki defa Şam tarafına, yine çöllerden geçerek seyahatte bulunan Efendimiz <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, ne Kur’ân’ın sözünü ettiği manzara ve bitki örtülerini görmüş, ne de deniz yolculuğu yapmıştı. Bu durumda, böylesi tasvir ve teşbihler çölde yetişmiş bir insanın muhayyile ve dehâsından nasıl çıkmış olabilir?</p>
				<p class="Normal-8">En’âm Sûresi 125’nci âyette, kâfirin hâli, göğe doğru yükselirken kalbi sıkışıp daralan bir insanın durumuna benzetilir. Kelimenin telaffuz husûsiyeti de, şeddeli “Sad”ın arkasından şeddeli “Ayn” harfinin gelmesiyle havasızlıktan açık kalan ağzı resmetmektedir. (yessa’adü) Bugün ilmî gelişmeler, gerekli cihaz kullanılmadan dağların tepesine doğru yükseldikçe oksijen azlığından insanın nefessiz kaldığını ve göğsünün daralıp sıkıştığını ortaya koymuş bulunmaktadır. Bu gerçek, ancak balon gibi vasıtalarla yukarılara çıkıldığında ya da çok yüksek dağlara tırmanılmakla anlaşılabilmektedir. Efendimiz’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> döneminde balonla yolculuk bir hayal bile olmadığı gibi, Arabistan coğrafyası da kendisine çıkılmakla göğsün daralacağı yüksek rakımlı yerlerden mahrumdu. Öyleyse, böyle bir teşbih ve ifade, ancak her şeyi bilen Allah’a <span class="parantez-8" style="font-size:0.73em;" xml:lang="tr-TR">(celle celâluhû)</span> ait olabilir. </p>
				<p class="Normal-8">Yazar, eserini daha çok en fazla duygulandığı, hislerinin en müsait olduğu, dolayısıyla zihin konsantrasyonunun tam sağlandığı anlarda yazar ve kendisini üzüntüye veya sevince sevk eden hadiselerden de bahsetmemezlik edemez. En güzel edebî eserler, kalplere en ince ve keskin manaların dolduğu ve dışta bu hâlete yol açan hadiselerin cereyan ettiği zamanlarda kaleme alınmıştır. Çoğu eserler, yâr, yârân ve dostlar, ya da evlâtlardan bahseder; zindanda çekilen çileler, gurbet hatıraları, meslek hayatının tecrübeleri ve acı-tatlı anları onların biricik temalarıdır. Kalplerde ve ruhlarda derin tesirler icra eden hadiselerden soyutlanmak öyle kolay kolay mümkün değildir. </p>
				<p class="Normal-8">Şimdi, Allah Resûlü’nün <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> o çileler, ıstıraplar, mücadeleler, sıkıntı ve kederlerle dolu hayatını inceleyin; bir yandan dışa karşı amansız bir mücadele verirken diğer yandan o müstesna cemaatini nasıl yetiştirdiğini nazara alın ve sonra da Kur’ân’da, O’nun çektikleriyle, belâ ve musibet demleriyle, hatta çocuklarının vefat ve hayatıyla bile alâkalı âyetler bulabilecek misiniz, bakın! O’nun en çileli günlerinin dert ortağı ve en büyük destekçisi Hz. Hatice’den <span class="parantez-8" style="font-size:0.73em;" xml:lang="tr-TR">(r. anhâ)</span> ve O’nun bir diğer destekçisi Ebû Talib’in vefatı sebebiyle adına “Hüzün Senesi” denilen seneden, Haşimoğulları’na kızgın güneşin altında üç yıl süreyle uygulanan boykottan, kendi ciğerinin dağlanmasına yol açan sevgili amcası Hz. Hamza’nın <span class="parantez-8" style="font-size:0.73em;" xml:lang="tr-TR">(r.a.)</span> katlinden ve ciğerinin doğranıp çiğnenmesinden ve kendisine en büyük kötülüğü yapmış müşriklerin ileri gelenlerinden bahis açılmış mıdır? Elbette hayır. Öyleyse bu Kitap O’na ait değildir. O, sadece bir vasıtadır ve Kur’ân’ı geldiği şekliyle tebliğ etmektedir. </p>
				<p class="Normal-8">Bir yazar, eserini yazarken mal-mülk edinme, zengin olma, makam ve şöhret kazanma veya idealini tebliğ ve yüceltme ve mukaddeslerine ya da menfî düşüncelerine hizmet etme gibi gayelerden birini düşünebilir. Muhalfarz Kur’ân’ı Efendimiz kendisi yazmış olsa, bununla mal-mülk edinme gayesi taşıyordu denebilir mi? Hâşâ, O’nun 23 yıllık peygamberlik hayatına baktığınızda, dünyanın tozuna toprağına asla bulaşmadığını, namazının arasında dahi cemaati bırakıp mescitten ayrılarak evindeki üç, beş kuruşu dağıttığını, 3 gün geçtiği halde yiyecek tek lokma bulamadığını, açlıktan zaman zaman karnına taş bağladığını, hatta ashâbının durumunun yavaş yavaş düzelmeye başladığı bir zamanda hanımlarının kendisinden birazcık rahat bir hayat istemesi karşısında onları ya kendisini ya da dünyayı seçme arasında bıraktığını ve onların da kendisini seçtiğini görecek ve Huneyn Savaşı’nda ganimet olarak eline 8 bin okka gümüş ve yüzlerce deve, binlerce koyun geçtiği halde, vefatında, evine yiyecek temin edebilmek için rehin olarak verdiği kalkanını geri alamamış olduğunu içiniz sızlayarak müşahede edeceksiniz. Bütün bunlardan sonra O’nun <span class="parantez-8" style="font-size:0.73em;" xml:lang="tr-TR">(s.a.s.)</span> gayesi, makam, mevki, şöhret ve ün yapmaktı diyebilir misiniz? Hâşâ, daha Mekke döneminde risaletinin başlangıcında kendisine Mekke’nin reisliği, dünyada kimsenin sahip olmadığı miktarda mal ve Mekke’de en güzel kızı seçmesi teklif edilmiş, fakat O bütün bu teklifleri, “Sağ elime Güneş’i, sol elime Ay’ı koysalar, vallahi ben davamdan vazgeçmem.” diyerek elinin tersiyle itmişti. Sonra, şöhret peşinde koşan bir insan, eserinde hiç kendisinden bahsetmez mi? Hâlbuki Kur’ân’a baktığımızda, diğer peygamberlerin isimlerinin aşağı yukarı 500 defa geçtiğini, buna karşılık ‘Muhammed’ isminin ise sadece 4 defa zikredildiğini <span class="parantez-8" style="font-size:0.73em;" xml:lang="tr-TR">(Âl-i İmran 3/144, Ahzâb 33/40, Muhammed 47/2, Fetih 48/29)</span> hayretle görür ve O Yüce Kâmet <span class="parantez-8" style="font-size:0.73em;" xml:lang="tr-TR">(s.a.s.)</span> önünde bir kez daha “Eşhedü enneke Resûlüllah” diyerek eğilmekten kendimizi alamayız. </p>
				<p class="Normal-8">Esbâb-ı Nüzûl denilen ilim sahası, her âyetin hangi hadise münasebetiyle indiğini ele alır. Kur’ân’da on beş kadar âyette “Yes’elûneke= Sana soruyorlar” şeklinde Peygamberimiz’e sorulan sorular bahis konusu edilmekte ve bunlara “kûl=de” şeklinde başlayan cevaplar verilmektedir. Çeşitli haram ve helâller, ganimetlerin taksimi, hilâller, kıyamet, Zülkarneyn, infak şekli ve ruh gibi, her birine bir beşerin gerekli cevabı vermesinin mümkün olmadığı çok çeşitli konularda gelen bu soruları cevaplayanın Allah <span class="parantez-8" style="font-size:0.73em;" xml:lang="tr-TR">(celle celâluhû)</span> olduğu gayet açıktır. Çünkü her soruya en uygun cevabı vermek ve her hadise münasebetiyle en müsait ve elverişli çözümü muhtevî bir âyet göndermek hiçbir zaman bir beşerin gücü dahilinde olamaz. Kaldı ki, böylesi sorular karşısında Efendimiz’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> bir miktar sükût buyurduğu oluyordu; yani cevap olarak inecek âyeti bekliyordu. Nitekim kendisine ‘ruh’tan sorulduğunda böyle olmuştu. </p>
				<p class="Normal-8">Hangi insan, hangi yazar, kendine olan güven ve itimadı sarsacak şekilde, bir zaman doğru dediğine sonra ‘yanlış’ diyebilir ve zaman zaman görüş değiştirip davranışlarında yeni ayarlamalara gidebilir; hele bu yazar, bütün dünyaya bir mesaj takdim etme iddiasındaysa? Halbuki Kur’ân’da yalnız Mekke ve Medineliler veya Arap Yarımadası halkı için değil, hatta yalnız dünya insanlığı için de değil, bütün âlemler için ‘rahmet’ olarak gönderildiği ifade edilen Hz. Muhammed <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span>, zaman zaman Kur’ân’ın tatlı ikazıyla yapmakta olduğu veya yapmaya niyet ettiği hareketini değiştirir ve davranışını Kur’ân’a göre yönlendirirdi. </p>
				<p class="Normal-8">Kendisi insanların hidayeti için gönderilmişti. Amcası Ebu Tâlib’in hidayetini arzu etmesi de gayet normaldi. Çünkü O, hem amcası hem de 40 yıla yakın kendisini himaye eden bir koruyucuydu. Ancak esas olan Allah’ın dilemesidir. İşte Allah Resulü ısrarla amcasına, ölümün çok yakın olduğu bir anda “Lâ ilâhe illallâh de, ahirette sana şefaat edeyim.” demesini söylüyor, fakat Ebu Talib bunu söylemiyordu. İşte bu meselenin tahlilini yapan âyet meâlen O’na şöyle diyordu: “Sen sevdiğini hidayete erdiremezsin; ancak, Allah dilediğini hidayete erdirir.” <span class="parantez-8" style="font-size:0.73em;" xml:lang="tr-TR">(Kasas, 28/56)</span>. </p>
				<p class="Normal-8">Bakın başka misaller: Müslüman tanındığı için münafıkların başı olan İbn Selûl’ün cenaze namazına duracaktı, fakat Allah’ın ikâzıyla bıraktı <span class="parantez-8" style="font-size:0.73em;" xml:lang="tr-TR">(Tevbe, 9/84)</span>. Azadlı kölesi Zeyd’e “evladım” derdi; Allah, âyetle evlatlık edinmeyi kaldırdı. <span class="parantez-8" style="font-size:0.73em;" xml:lang="tr-TR">(Ahzâb, 33/4) </span>Hiç aklından geçmediği halde, azadlı kölesi Zeyd’den ayrılan Hz. Zeynep’le ilâhî emir neticesi evlendi. <span class="parantez-8" style="font-size:0.73em;" xml:lang="tr-TR">(Ahzâb, 33/37)</span>. Bedir esirlerinin affedilip salıverilmesi düşünülüyordu; Allah’ın ikâzıyla fidye karşılığı salıverildi... Bütün bu ve benzeri emir ve nehiyler gösteriyor ki; O, hiçbir zaman kendi başına hareket eden biri değil, sadece Allah’ın hükümlerini uygulayan bir elçi, bir Resûl’dür. Davranışlarını da kendiliğinden değil, Allah’ın ikâzıyla değiştiriyor ve hiçbir zaman “hevâsından konuşmayıp, yalnızca Vahy’e tâbi oluyor” <span class="parantez-8" style="font-size:0.73em;" xml:lang="tr-TR">(Necm, 53/4)</span>. </p>
				<p class="Normal-8">Hiçbir insan kendi kendine namusuna leke getirmek ve bu mevzûda dile düşmek istemez. Hele bu insan, ömrü boyunca ‘emîn’ olarak tanınmış bir iffet ve namus âbidesiyse! Gerçek bu iken, Efendimiz’in <span class="parantez-8" style="font-size:0.73em;" xml:lang="tr-TR">(sallallahu aleyhi ve sellem)</span> hayatına baktığımızda münafıkların düzüp ortaya attığı bir hadiseye şahit oluruz: Tam bir ay belini büken, kendisini ıstıraptan ıstıraba sürükleyen, yalnız kendisini değil, pâk zevcesi Âişe <span class="parantez-8" style="font-size:0.73em;" xml:lang="tr-TR">(r. anhâ)</span> Validemizi ve en büyük dostu Ebu Bekir Efendimiz’i <span class="parantez-8" style="font-size:0.73em;" xml:lang="tr-TR">(r.a.)</span> ve diğer mü’minleri son derece üzen ‘ifk’ hâdisesi. Münafıkların Aişe Validemiz’e attıkları iftira karşısında, eğer Kur’ân’ı -hâşâ- kendi yazmış olsaydı, hakikati ortaya koymak veya namusu üzerinde en ufak bir lekenin olmadığını ilan etmek için bir ay bekler miydi? Sonra, hiç insan kendi eviyle, aileleriyle alâkalı bazı mevzûları açıklamak ister mi? Halbuki Kur’ân, Efendimiz’in hanımlarıyla ilgili olarak “Evlerinizde oturun, ilk cahiliye (kadınlar)ının açılıp saçılmaları gibi açılıp, saçılmayın.” <span class="parantez-8" style="font-size:0.73em;" xml:lang="tr-TR">(Ahzâb, 33/33)</span> ve “sözü (yumuşak-tatlı) eda ile konuşmayın” <span class="parantez-8" style="font-size:0.73em;" xml:lang="tr-TR">(Ahzâb, 33/32)</span> şeklinde emir, nehiy ve ikâzlar ihtiva etmektedir. Sadece bu bile, Kur’ân’ın Kelâm-ı İlâhî olduğunu ispata yetmez mi?</p>
				<p class="Normal-8">Bu ve buna benzer binlerce delil, Kur’ân’ın bir insan sözü değil, âlemlerin sahibi ve Yaratıcısı olan Allah Teâlâ’nın sözüdür. Sadece Kur’ân’a inananlar değil, Batılı bilim ve siyaset adamları da Kur’ân’ın ancak Allah kelâmı olabileceğini ikrar etmektedirler. Bunlardan bazılarını örnek verelim: Prof. Ernest Renan: ‘Bu kitap dinî bir inkılap kadar, edebî bir inkılâba da işarettir.’ </p>
				<p class="Normal-8">Rene Basset: “Kur’ân ezeli ve ebedi güzelliğin ezeli ve ebedi timsalidir. Melekler de insanlar da o mukaddes kitabın herhangi bir âyeti ayarında tek bir cümle bile yazmaktan âcizdirler.”</p>
				<p class="Ara-baslik-2-7" id="toc_marker-10-9" xml:lang="tr-TR">14 ASIRDAN BERİ KUR’ÂN’DA HİÇBİR <br/>DEĞİŞİKLİĞİN OLMADIĞININ DELİLLERİ</p>
				<p class="Normal-8">Kur’ân’ın nüzulünden günümüze değişmediğine, günümüzden de kıyamete kadar değişmeyeceğine en büyük delil, Kur’ân’ı gönderen Zât’ın “Kur’ân’ı biz indirdik biz.. Onun koruyucuları da biziz.” <span class="parantez-8" style="font-size:0.73em;" xml:lang="tr-TR">(Hicr, 15/9)</span> şeklindeki vaadidir. Bu sadece bir iddia değil, kesin bir gerçektir. Hz. Ebubekir <span class="parantez-8" style="font-size:0.73em;" xml:lang="tr-TR">(r.a.)</span> döneminde toplanan, Hz. Osman <span class="parantez-8" style="font-size:0.73em;" xml:lang="tr-TR">(r.a.)</span> döneminde aynı Mushaf’tan çoğaltılarak dünyanın değişik yerlerine gönderilen ve daha sonra da bunların aynısı olarak günümüze kadar çoğaltılarak gelen Kur’ânlar arasında hiçbir farkın olmaması da, onun değişmediğini gösteren ayrı bir delildir. </p>
				<p class="Normal-8">Nitekim günümüzde gerek İstanbul’da Türk ve İslam Eserleri müzesinde 457 numaradaki Hz Osman’ın imzasını ve hicri 30 senesini gösteren Mushaf, gerek 557 numaradaki Hz Ali’nin imzası bulunan Mushaf, gerek 458 numaradaki Hz. Ali’nin yazısı olduğu işaret edilen Mushaf ve gerekse İslam âleminin değişik yerlerindeki tarihi Mushaflar arasında hiçbir fark yoktur. </p>
				<p class="Normal-8">Şayet Kur’ân’ın eski yeni nüshaları arasında en küçük bir farklılık olsaydı, büyük bir iştiyakla onun eksikliklerini araştırmaya çalışan Kur’ân düşmanları, bunu en büyük bir fırsat olarak değerlendirecek ve kullanacaklardı. Onların böyle bir şey yapmamaları hatta yapamamaları da onda herhangi bir değişikliğin olmadığına ayrı bir delildir. </p>
				<div class="footnotes">
					<div class="footnote">
						<p class="Dipnot-Metni-5" xml:lang="tr-TR"><a class="footnote-anchor" href="#footnote-228-1-backlink" id="footnote-228-1">1</a>	Buhârî, Fadâilu’l-Kur’ân 7, Menâkıb 25; Ahmed b. Hanbel, 6/282</p>
					</div>
					<div class="footnote">
						<p class="Dipnot-Metni-5" xml:lang="tr-TR"><a class="footnote-anchor" href="#footnote-228-2-backlink" id="footnote-228-2">2</a>	İbn Hişâm, es-Sîratü’n-Nebeviyye, 1/342-350</p>
					</div>
					<div class="footnote">
						<p class="Dipnot-Metni-5" xml:lang="tr-TR"><a class="footnote-anchor" href="#footnote-228-3-backlink" id="footnote-228-3">3</a>	Buhârî, Sücûd 1, 4, 5; Menâkibu’l-Ensâr 29; Meğâzî 8; Tefsîr’u sûret-i (53) ; Tirmizî, Cum’a 51; Nesâî, İftitah 49, 51; Muvatta, Kur’ân 15; Dârimî, Salât 160; Ahmed b. Hanbel, 1/388, 401, 437, 443, 462; 2/443</p>
					</div>
				</div>
			</div>
		</div>
	</body>
</html>