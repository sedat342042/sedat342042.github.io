<html xmlns="http://www.w3.org/1999/xhtml">
	<head>
		<title>03-03.html</title>
		<link href="template.css" rel="stylesheet" type="text/css"/>
	</head>
	<body>
		<div id="x03-03.html" xml:lang="tr-TR">
			<div class="Basic-Text-Frame">
				<p class="Ana-Baslik" id="toc_marker-4" xml:lang="en-US">2. BÖLÜM <br/>VAHİY ETRAFINDA</p>
				<p class="Ara-baslik-2-1" id="toc_marker-4-1">VAHYİN ANLAM ÇERÇEVESİ</p>
				<p class="Normal-2" xml:lang="en-US">Vahiy kelimesi sözlükte; gizli konuşmak, emretmek, ilham etmek, îmâ ve işaret etmek, seslenmek, fısıldamak, yazmak ve acele etmek anlamlarına gelmektedir. </p>
				<p class="Normal-2" xml:lang="en-US">Terim olarak vahiy, Allah’ın peygamberlerine birtakım şeyleri bildirmesi anlamına gelir. Kur’ân’da, vahyin bir özel, bir de genel manada kullanıldığı görülür. Özelde, Allah’ın peygamberlere gönderdiği vahiy olup genelde ise, Yaratıcı olarak Allah’ın bütün varlıklara biçim ve görev vermesi, onların yerli yerinde hareket edebilmeleri için birtakım yollar göstermesidir. </p>
				<p class="Normal-2" xml:lang="en-US">Özel anlamdaki vahyi, “Allah Teâlâ’nın, kullarına bildirmek istediği hidayet ve emirlerini, onların içlerinden seçmiş olduğu peygamberlerine, insanların alışık olmadığı gizli ve süratli bir şekilde bildirmesidir.” şeklinde tarif edebiliriz. Ancak daha genel bir tarif yapacak olursak vahiy; Allah Teâlâ’nın genel anlamda kâinattaki bütün varlıklara davranış şekillerini öğretmesi, özel anlamda ise, insanlara bildirmeyi arzu ettiği emir, yasak ve olayları, süratli ve gizli bir şekilde, vasıtalı yahut vasıtasız olarak, insanların alışık olmadığı bir yolla peygamberlerine ulaştırmasıdır. </p>
				<p class="Normal-2" xml:lang="en-US">Allah Teâlâ insanlarla ancak üç şekilden biriyle vahiy gönderir. <span class="parantez-2" style="font-size:0.73em;" xml:lang="tr-TR">(Şûrâ, 42/51)</span> Bunlardan birisi, vahiy yoluyla ki, bu vahiyden maksat, kalbe atılan ilham veya rüyadır. Nitekim Allah, Hz. Mûsâ’nın annesine ve oğlunu kurban etmesi için Hz. İbrahim’e bu şekilde vahiyde bulunmuştur. Diğeri, Allah, herhangi bir elçiyi aracı yapmaksızın, peygambere doğrudan doğruya duyurur ki, bu da vahyin bir başka çeşididir. Hz. Mûsâ’ya bu şekilde vahiyde bulunulmuştur. Allah’ın üçüncü bir konuşma şekli vardır ki o da, peygambere meleklerden bir elçi göndererek, vahyin bir beşer olan peygambere ulaşmasıdır. </p>
				<p class="Normal-2" xml:lang="en-US">Vahiy, sadece Hz. Muhammed’in <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> değil, aynı zamanda diğer peygamberlerin de peygamberliklerinin bir delilidir. Yüce Yaratıcı gönderdiği her peygambere vahyetmiştir: “Şüphesiz Biz, Nûh’a ve ondan sonra gelen peygamberlere vahyettiğimiz gibi Sana da vahyettik. İbrâhim’e, İsmâil’e, İshâk’a, Yâ’kub’a, torunlarına, Îsâ’ya, Eyyûb’a, Yûnus’a, Hârun’a ve Süleyman’a da vahyettik. Dâvud’a da Zebûr’u verdik. Daha önce bazılarını sana anlattığımız, bazılarını da anlatmadığımız peygamberlere de vahyettik. Ve Allah, Mûsa ile de konuştu.” <span class="parantez-2" style="font-size:0.73em;" xml:lang="tr-TR">(Nisâ, 4/163-164)</span> Peygamberlerle diğer insanlar arasındaki en bariz fark, bu vahiy gerçeğinde yatmaktadır. </p>
				<p class="Ara-baslik-2-1" id="toc_marker-4-2">VAHYİN ÇEŞİTLERİ</p>
				<p class="Normal-2" xml:lang="en-US">Vahyi, “Allah Teâlâ’nın, kullarına bildirmek istediği hidayet ve emirlerini, onların içlerinden seçmiş olduğu peygamberlerine, insanların alışık olmadığı gizli ve süratli bir şekilde bildirmesidir.” şeklinde tarif etmiştik. Vahiy sadece Kur’ân’dan ibaret değildir. Aynı zamanda Resûlullâh’ın <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> sözleri, fiilleri, takrirleri de Cenâb-ı Hakk’ın vahyi kontrolündedir. Nitekim Allah Resûlü <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> bir hadislerinde: “Dikkat edin, bana, Kur’ân ve bir de onun misli verilmiştir.”<span class="dipnot-referans" style="font-size:1em;" xml:lang="en-US"><a class="footnote-link" href="#footnote-228-1" id="footnote-228-1-backlink">1</a></span> buyurmuşlardır ki, bu da açıkça Kur’ân’ın dışında da kendisine vahiy geldiğini göstermektedir. </p>
				<p class="Normal-2" xml:lang="en-US">Nitekim Allah Resûlü <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, Kur’ân’da açıkça belirtilmeyen gerek namaz gerek hac gibi birtakım ibadetlerin yapılış şekillerini kendisine bakarak yerine getirmemizi istemektedir ki, bu da Kur’ân’ın dışında da kendisine vahyin geldiğini göstermektedir. </p>
				<p class="Normal-2" xml:lang="en-US">Dolayısıyla şayet araştırır da bir şeyi Kur’ân’da bulamazsak, o zaman sünnette aramamız gerekir. Çünkü sünnet, Kur’ân’ın şârihi ve açıklayıcısıdır. Bununla ilgili olarak İmam Şâfii şöyle demektedir: “Resûlullah’ın vermiş olduğu her hüküm, Kur’ân’dan anladığı şeyin neticesidir. Allah Teâlâ bu hususla ilgili şöyle buyurmuştur: <span class="arapca" style="font-size:1em;">إِنَّا أَنزَلْنَا إِلَيْكَ الْكِتَابَ بِالْحَقِّ لِتَحْكُمَ بَيْنَ النَّاسِ بِمَا أَرَاكَ اللَّهُ وَلَا تَكُنْ لِلْخَائِنِينَ خَصِيمًا</span> “İnsanlar arasında Allah’ın sana bildirdiği şekilde hükmetmen için Biz Sana Kitabı gerçeğin, hakkın ta kendisi olarak indirdik. Artık hainlerin müdafaacısı (avukatı) olma.” <span class="parantez-2" style="font-size:0.73em;" xml:lang="tr-TR">(Nisâ, 4/105)</span>, <span class="arapca" style="font-size:1em;">وَمآ أَنْزَلْنَا عَلَيْكَ الْكِتَابَ إِلَّا لِتُبَيِّنَ لَهُمُ الَّذِي اخْتَلَفُوا فِيهِ وَهُدًى وَرَحْمَةً لِقَوْمٍ يُؤْمِنُونَ</span> “Ey Resûlüm, Sana bu Kitabı indirmemiz, sırf onların, hakkında ihtilaf ettikleri gerçekleri açıklaman ve sırf iman edecek kimselere hidayet ve rahmet olması içindir.” <span class="parantez-2" style="font-size:0.73em;" xml:lang="tr-TR">(Nahl, 16/64)</span></p>
				<p class="Normal-2" xml:lang="en-US">Zaten bunun içindir ki, Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> şöyle buyurmuşlardır: “Dikkat edin, Bana, Kur’ân ve bir de onun misli verilmiştir.”<span class="dipnot-referans" style="font-size:1em;" xml:lang="en-US"><a class="footnote-link" href="#footnote-228-2" id="footnote-228-2-backlink">2</a></span> Burada mislinden maksad, sünnettir. </p>
				<p class="Normal-2" xml:lang="en-US">Nasıl Kur’ân Resûlullah’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> vahiy olarak iniyordu ise, sünnet de vahiy olarak iniyordu. Şu farkla ki, Kur’ân tilavet edilirken, o tilavet edilmiyordu. Bunun içindir ki sünnet, vahy-i gayr-i metluv (Kur’ân gibi okunmayan vahiy) olarak isimlendirilmiştir. </p>
				<p class="Normal-2" xml:lang="en-US">Bundan dolayıdır ki Kur’ân’ı yorumlarken öncelikle Kur’ân’dan istifade etmeli, bulamazsak sünnete müracaat etmeliyiz. Bu hususu Resûlullah’ın <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> Muaz b. Cebel’i Yemen’e gönderirken söylediklerinden çıkarmamız mümkündür. Allah Resulü <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem) </span>Muaz’a şöyle sormuştur: </p>
				<p class="Normal-2" xml:lang="en-US">“Ne ile hükmedersin?” O da: “Allah’ın kitabıyla.” deyince, Resûlullah: “Ya orada bulamazsan?” “Resûlullah’ın sünnetiyle.” deyince, Resûlullah: “Orada da bulamazsan?” deyince Muaz: “O zaman da kendi görüşümle ictihad ederim.” demiştir. Bunun üzerine Resûlullah elini onun göğsünün üzerine koyar ve şöyle buyurur: “Allah’ın elçisinin elçisini, Allah’ın elçisinin hoşnut olduğu şeye muvaffak kılan Allah’a hamdolsun.”</p>
				<p class="Normal-2" xml:lang="en-US">Hz. Peygamber’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> Kur’ân’ın dışında da vahyin geldiğine işaret eden pek çok âyet vardır. Şu iki âyet bunlardandır: <span class="arapca" style="font-size:1em;">وَمَا آتَاكُمُ الرَّسُولُ فَخُذُوهُ وَمَا نَهَاكُمْ عَنْهُ فَانْتَهُوا</span> “Resûl size ne verirse onu alınız, o sizi neden sakındırırsa onu terk ediniz.” <span class="parantez-2" style="font-size:0.73em;" xml:lang="tr-TR">(Haşr, 59/7)</span>; <span class="arapca" style="font-size:1em;">وَأَنْزَلْنَا إِلَيْكَ الذِّكْرَ لِتُبَيِّنَ لِلنَّاسِ مَا نُزِّلَ إِلَيْهِمْ </span>“Sana da ey Resûlüm bu Zikri indirdik ki kendilerine indirileni insanlara açıklayasın.” <span class="parantez-2" style="font-size:0.73em;" xml:lang="tr-TR">(Nahl, 16/44)</span>. </p>
				<p class="Normal-2" xml:lang="en-US">Kur’ân dışında vahyin geldiğini kabul etmeyecek olan bazı kimseleri de bizzat Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> şu sözleriyle uyarmıştır: </p>
				<p class="Normal-2" xml:lang="en-US">“Sakın herhangi birinizi koltuğuna gerilip oturmuş ve kendisine emir veya yasaklarımdan biri gelir de “Biz, onu bilmeyiz; (Allah’ın kitabı var. Sünnet diye bir şey bilmeyiz.) Kitabullah’ta ne varsa, ona uyarız.” diyor olarak bulmayayım.”<span class="dipnot-referans" style="font-size:1em;" xml:lang="en-US"><a class="footnote-link" href="#footnote-228-3" id="footnote-228-3-backlink">3</a></span></p>
				<p class="Normal-2" xml:lang="en-US">Bütün bunlar göstermektedir ki, Allah Resûlü’ne <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> gelen vahiy sadece Kur’ân’dan ibaret olmayıp sünnet dediğimiz vahyi de içine almaktadır. Aslında bu sünnet vahyi olmaksızın dinin değişik konularını tam anlamıyla bilmemiz mümkün değildir. </p>
				<p class="Ara-baslik-2-1" id="toc_marker-4-3">VAHYİN GELİŞ ŞEKİLLERİ</p>
				<p class="Normal-2" xml:lang="en-US">Resûlullah’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> vahiy farklı şekillerde gelmiştir. Bunları şöyle sıralayabiliriz: </p>
				<p class="Normal-2" xml:lang="en-US">1. Başlangıçta vahiy, Peygamber Efendimize <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> uyku sırasında gördüğü rüyalarda gelmektedir. O’nun gördüğü her rüya ertesi gün aynen çıkmaktadır. Buna aynı zamanda ‘doğru rüya’ denilir. </p>
				<p class="Normal-2" xml:lang="en-US">2. Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> uyanık iken, meleğin görünmeksizin Resûlullah’ın kalbine Allah’tan <span class="parantez-2" style="font-size:0.73em;" xml:lang="tr-TR">(celle celâluhû)</span> getirdiği vahyi yerleştirmesidir. </p>
				<p class="Normal-2" xml:lang="en-US">3. Vahiy meleği olan Cebrail’in, insan şeklinde gelip vahyi Resûlullâh’a ulaştırmasıdır. </p>
				<p class="Normal-2" xml:lang="en-US">4. Çıngırak sesine benzer bir şekilde gelmesidir ki, Hz. Peygamber’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> en zor geleni buydu. Bu ses kesildiğinde Allah Resûlü kendisine gelen vahyi ezberlemiş oluyordu. </p>
				<p class="Normal-2" xml:lang="en-US">5. Cebrail’in kendi şekliyle gelmesidir. Bunun sadece iki kez tekrarlandığı bildirilmektedir. Birincisi vahyin başlangıcında, ikincisi ise, bir müddet vahiy kesildikten sonra Hira mağarasında gelmiştir. </p>
				<p class="Normal-2" xml:lang="en-US">6. Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>’in uyanık iken Allah Teâlâ’dan vahiy almasıdır ki, bunun Miraç Gecesi’nde gerçekleştiği bildirilmektedir. </p>
				<p class="Normal-2" xml:lang="en-US">7. Cebrail’in Resûlullâh’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> uykuda iken vahyi getirmesidir. </p>
				<p class="Ara-baslik-2-1" id="toc_marker-4-4">CEBRAÎL’İN VAHYİ GETİRİŞ KEYFİYETİ</p>
				<p class="Normal-2" xml:lang="en-US">Kâinatta değişik boyutlarda sesler ve canlılar vardır. Bizlerin kapasitesi bunlardan sadece bazısını görmeye, duymaya ya da algılamaya güç yetirebilir. Mesela, etrafımızda bizim duyamadığımız ya da göremediğimiz binlerce ses ve canlı olduğu halde bizler bunlardan habersiziz. Hatta bazı canlıları mikroskoplarla ancak görebiliyoruz. Aynı şekilde vahyi Peygamberimize <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> getiren de bir melektir. Melekler ise nûrânî varlıklardır. Bunları bizlerin şu anda sahip olduğumuz duyu organlarıyla görmemiz ya da hissetmemiz imkânsızdır.  </p>
				<p class="Ara-baslik-2-1" id="toc_marker-4-5">VAHİY VE MAHİYETİ</p>
				<p class="Normal-2" xml:lang="en-US">Vahyin mahiyetinin insanlar tarafından tam bir şekilde kavranılması mümkün değildir. Vahyin mahiyetini ancak, kendisine vahiy gelen elçiler bilebilirler. Diğer bir kısım insanların vahyin tarifine kalkışmaları, gözleri görmeyen birinin renkleri ya da herhangi bir hayvanı tarif etmesine benzer. Ancak vahyin çeşitleri ve indiği esnada, orada hazır bulunanların gördükleri birtakım belirtiler olurdu. Nitekim ashâb, Resûlullâh’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> vahiy gelirken, vücûdunun titrediğini, yüz renginin değiştiğini, soğukta bile terlediğini, bazı sesler çıkardığını, ağırlaştığını vs. görürlerdi. </p>
				<p class="Normal-2" xml:lang="en-US">Varlık âlemi, sadece gözümüzle gördüğümüz şeylerden ibaret değildir. Görmeyip de hissettiğimiz pek çok şey vardır. Akıl, sevgi, korku, üzüntü vs. varlığı kesin olan, ancak gözümüzle asla göremediğimiz gerçeklerdendir. Fakat herhangi bir kimsenin, “göremiyoruz” diye bu gerçekleri inkâra kalkışması, akıllı bir davranış tarzı değildir. </p>
				<p class="Ara-baslik-2-1" id="toc_marker-4-6">KUR’ÂN’IN BAŞKASINA DEĞİL DE <br/>HZ. PEYGAMBER’E İNDİRİLMESİNİN HİKMETLERİ</p>
				<p class="Normal-2" xml:lang="en-US">Peygamberlik, kazanılarak elde edilen bir görev değildir. Bu görev ancak Allah tarafından insanlara verilebilir.</p>
				<p class="Normal-2" xml:lang="en-US">Gönderilen her peygambere, inanmayanlar tarafından, değişik noktalarda itirazlar olmuştur. Hz. Muhammed’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> de itirazlar yapılmıştır. İşte bunlardan biri, peygamberliğin neden başkalarına değil de, O’na verildiği hususudur. </p>
				<p class="Normal-2" xml:lang="en-US">Müşrik topluluğu, Hz. Muhammed’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> verildiği gibi, kendilerine de peygamberliğin verilmesini ve uyan değil uyulan, hizmet eden değil hizmet edilen kimseler olmayı istemişlerdir. Onların bu yanlış olan isteklerine karşı Allah <span class="parantez-2" style="font-size:0.73em;" xml:lang="tr-TR">(celle celâluhû)</span>, şu karşılığı vermiştir: “Onlara bir âyet geldiği zaman derler ki: “Allah’ın peygamberlerine verilenler gibi, bize de verilmedikçe asla iman etmeyeceğiz.” Allah, elçiliğini nereye vereceğini çok iyi bilendir. Cürüm işleyen o kimselere, yapageldikleri hilekârlıklar sebebiyle, Allah katından bir horluk ve çetin bir azap çarpacaktır...” <span class="parantez-2" style="font-size:0.73em;" xml:lang="tr-TR">(En’âm, 6/124)</span> </p>
				<p class="Normal-2" xml:lang="en-US">Başka bir rivâyette de, Mekkeli müşriklerden Velid b. Muğîre’nin Resûlullâh’a: “Eğer nübüvvet hak olsaydı, ona ben senden daha layık olurdum. Çünkü ben, senden hem yaş itibariyle daha büyüğüm, hem daha zenginim.”; Ebû Cehil’in de: “O’na geldiği gibi bize de vahiy gelmedikçe, ona ne rıza gösteririz, ne de tâbi oluruz.” demesi üzerine bu âyet inmiştir. </p>
				<p class="Normal-2" xml:lang="en-US">Peygamberliğin özel bir konumu vardır ve yalnızca o konumda olanlara bu vazife verilir. Dolayısıyla peygamberlik vazifesinin gerektirdiği şartları kim taşıyorsa, bu vazife de onundur. Bu şartların nelerden ibaret olduğunu en iyi bilen ise, her şeyi yaratan Allah’tır. </p>
				<p class="Normal-2" xml:lang="en-US">Mekkelilere göre peygamberlik, ancak Mekke veya Tâif’te bolca malı ve belli bir mevkii bulunan kimselere verilmelidir. Bu iki şehirdeki şahıslardan kasıt, Velid b. Muğîre ile Urve b. Mes’ûd es-Sakafî’dir. Hâlbuki peygamberin durumu böyle değildi. Dolayısıyla vahiy, O’na gelmemeliydi. Ancak böyle bir düşünce, temelinden yanlıştı. Onlar güya kendi akıllarına göre, Allah’ın vahyini yönlendirmeye, gideceği şahısları kendileri tespit etmeye kalkışıyorlardı ki, Allah onları şu şekilde uyardı: “Bir de (şunu) söylediler: “Şu Kur’ân, iki şehirden birindeki büyük bir adama indirilmeli değil miydi?” Rabbinin rahmetini onlar mı paylaştırıyorlar? Dünya hayatında onların maişetlerini bile aralarında, (onlar değil), biz taksim ettik. Kimini, derece derece kiminin üstüne çıkardık ki, bir kısmı bir kısmını çalıştırsın. Rabbinin rahmeti, onların biriktirdikleri şeylerden daha hayırlıdır.” <span class="parantez-2" style="font-size:0.73em;" xml:lang="tr-TR">(Zuhruf, 43/31-32)</span></p>
				<p class="Normal-2" xml:lang="en-US">Demek ki Allah, insanlardan ve meleklerden elçiler seçmekte ve rahmetini dilediği kimselere vermektedir. Hz. Muhammed’i <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> de bir elçi olarak seçmiş ve bu seçme işinde kimseye danışmamıştır. Aynı zamanda peygamber de bu vazifeyi, çalışmasından veya dünyevî bir makamından dolayı almış değildir. Bu, O’na, Allah’ın bir ikramıdır. </p>
				<p class="Ara-baslik-2-1" id="toc_marker-4-7">KUR’ÂN’IN KADİR GECESİ’NDE İNDİRİLMESİ </p>
				<p class="Normal-2" xml:lang="en-US">Kur’ân’ın ne zaman indirildiğiyle ilgili olarak Kur’ân-ı Kerîm’de üç âyet bulunmaktadır. Bunlardan ikisinde açıkça zaman belirtildiği hâlde diğerinde zamana sadece işaret edilmiştir. Bu âyetlerin mealleri şöyledir: </p>
				<p class="Normal-2" xml:lang="en-US">1. “.. O Ramazan ayı ki insanlığa bir rehber olan, onları doğru yola götüren ve hakkı bâtıldan ayıran en açık ve parlak delilleri ihtiva eden Kur’ân o ayda indirildi..” <span class="parantez-2" style="font-size:0.73em;" xml:lang="tr-TR">(Bakara, 2/185)</span></p>
				<p class="Normal-2" xml:lang="en-US">2. “Biz Kur’ân’ı indirdik Kadir Gecesi. Bilir misin nedir Kadir Gecesi? Bin aydan daha hayırlıdır Kadir Gecesi! O gece Rablerinin izniyle Ruh ve melekler, her türlü iş için iner de iner... Artık o gece bir esenliktir gider... Tâ tan ağarana kadar...” <span class="parantez-2" style="font-size:0.73em;" xml:lang="tr-TR">(Kadir, 97/1-5)</span></p>
				<p class="Normal-2" xml:lang="en-US">3. “Hâ, Mîm. Açık olan ve gerçeği açıklayan bu kitaba yemin ederim ki; Biz onu kutlu bir gecede indirdik.” <span class="parantez-2" style="font-size:0.73em;" xml:lang="tr-TR">(Duhân, 44/1-3)</span> </p>
				<p class="Normal-2" xml:lang="en-US">Birinci âyette Kur’ân’ın indirildiği zaman diliminin içinde olduğu ay bildirilmektedir ki, bu da Ramazan ayıdır. İkinci sıradaki âyetlerde ise, Ramazan ayı içerisinde Kur’ân’ın indirildiği gecenin adının Kadir Gecesi olduğu bildirilmektedir. Yani birinde daha genel olan ayın ismi, ikincide ise gecenin ismi bildirilmektedir. Üçüncü âyette ise, açıkça ismi zikredilmemekle birlikte bu gecenin kutlu bir gece olduğu bildirilmektedir ki, büyük çoğunluğu itibariyle İslam bilginleri bu gecenin de Kadir Gecesi olduğunu kabul etmektedir. </p>
				<p class="Normal-2" xml:lang="en-US">“Kadir” kelimesinin bir anlamı “takdir”dir. Yani bu gece, Allah Teâlâ’nın ezelde takdir ettiğini uygulamak için meleklere emir verdiği gecedir. “Kadir”in diğer bir anlamı da, azamet ve şereftir. Yani o, çok azametli bir gecedir. Âlimlerin çoğunluğuna göre bu gece, Ramazan ayının son on gecesinin tek gecelerinden birinde aranmalıdır. Bu âlimlerin çoğunun görüşü de 27. gece olduğu yolundadır. </p>
				<p class="Normal-2" xml:lang="en-US">Kadir Gecesi, içinde büyük sırların olduğu bir gecedir. Aynı şekilde Kadir Gecesi’nin içinde bulunduğu Ramazan ayı da belki bu sırlı geceyi içinde barındırdığından dolayıdır ki, diğer aylara göre ayrı bir değere sahiptir. Öyle ki bu sırlı ayda sadece Kur’ân’ın değil, aynı zamanda Tevrat’ın, İncil’in, Zebur’un ve Hz. İbrahim’e indirilen “Suhuf”ların da indirildiğine dair rivayetler vardır. </p>
				<p class="Normal-2" xml:lang="en-US">Kadir Gecesi, semavî kubbelerin kurulduğu, sultanların gelip geçtiği ve meleklerin kutladığı bir gecedir. Bu gecede melekler ceste ceste inerler. Kadir sûresinde bu iniş anlatılırken, zorluk ifade eden bir fiil kipi kullanılır: “Tenezzelü” yani o kadar çok melek, o kadar ciddi bir arzu ile iner ki, hep birlikte bir turnikeden geçiyorlarmış gibi bir sıkışıklık ve zorluk yaşanır. Ve bu iniş şafak atıncaya kadar devam eder. </p>
				<p class="Normal-2" xml:lang="en-US">Bundan da anlaşılıyor ki, Hira’da Allah’ın meleğinin Rasulullah’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> ilk defa vahiy getirdiği gece, Ramazan ayının bir gecesi olan Kadir Gecesi’ydi. </p>
				<p class="Normal-2" xml:lang="en-US">Kur’ân’ı bu gecede indirmenin iki anlamı olabilir. </p>
				<p class="Normal-2" xml:lang="en-US">Birincisi: Bu gecede bütün Kur’ân, vahiy taşıyan meleklere intikal ettirilmiş ve ondan sonra, şartlara göre zaman zaman olmak üzere 23 senede, Cebrail, bu âyet ve sûreleri Allah’ın emriyle Rasulullah’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> getirmiştir. </p>
				<p class="Normal-2" xml:lang="en-US">İkincisi: Bu gece, Kur’ân’ın indirilmeye başlandığının başlangıcıdır. Her iki görüşe göre de anlam, Kur’ân’ın Rasulullah’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> bu gece inmeye başladığını göstermektedir. Aynı gece Alak sûresinin ilk beş âyeti nazil olmuştur. </p>
				<p class="Normal-2" xml:lang="en-US">Allah Resûlü’nün <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> hayatı boyunca, zaman zaman nazil olan âyet ve sûrelerin Allah’ın Rasulullah’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> indirdiği anda düzenlenmediği açık bir gerçektir. Tam tersine, kâinatın yaratılışı ve ona ait olan her şey ezelde tasarlanmıştır, hazırdır. Allah’ın yeryüzünde insan yaratması, ona peygamberler göndermesi, kitaplar vermesi ve sonunda Hz. Muhammed’i <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> göndererek O’na da Kur’ân indirmesinin bütün planı önceden hazırlanmıştı. Kadir Gecesi’nde ise bu planın son kısmı uygulanmaya başlanmıştır. </p>
				<p class="Ara-baslik-2-1" id="toc_marker-4-8">KUR’ÂN’IN NÜZUL SÜRECİ</p>
				<p class="Normal-2" xml:lang="en-US">Peygamber Efendimiz <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> peygamberlik görevine başladığı andan itibaren vahiy almaya da başlamıştır. Zaten peygamberliğinin başladığı kendisine vahiyle bildirilmiştir. İşte bu andan vefat etmesine kadar gece-gündüz vakitlerinde, savaş-barış esnasında, evde veya başka yerlerde vahiy kendisine gelmiş olup bu süre 23 yıllık bir zaman diliminden oluşmaktadır. Daha önce de sebep ve hikmetleri üzerinde durduğumuz gibi Kur’ân, Resûlullâh’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> bir defada indirilmemiş, O’nun <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> hayatı boyunca devam etmiştir. </p>
				<p class="Ara-baslik-2-1" id="toc_marker-4-9">KUR’ÂN BAŞKA BİR KİTABIN <br/>KOPYASI YA DA ALINTISI DEĞİLDİR </p>
				<p class="Normal-2" xml:lang="en-US">Kur’ân’ın başka bir kitabın kopyası ya da alıntısı olduğu modern müsteşriklerin Kur’ân’a karşı ileri sürdüğü bir itirazdır. Fakat tuhaftır ki, Hz. Peygamber’in <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> hiçbir çağdaşı, kendisine karşı böyle bir itirazda bulunmamıştır. Söz gelimi, hiç kimse Hz. Muhammed’in <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> çocukken Rahip Bahira ile karşılaşıp ondan dinî bilgiler aldığını söylememiş, seyahatlerinde Hristiyan ve Yahudi rahiplerinden bilgiler edindiğini iddia etmemiştir. Zira onlar; böyle bir iddiada bulunacak olurlarsa -Hz. Peygamber’in yalnız başına olmayıp kervanlarla seyahat ettiğini bildikleri için- şehirdeki yüzlerce kişi tarafından reddedileceklerini çok iyi biliyorlardı. </p>
				<p class="Normal-2" xml:lang="en-US">Diğer taraftan O <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> tüm bilgiyi henüz 25 yaşında iken yaptığı seyahatlerde Bahira’dan veya başkalarından almışsa, neden o zaman değil de 40 yaşında iken peygamberlik iddiasında bulunduğu rahatlıkla sorulabilir? O, hiçbir zaman memleketinden ayrılıp gitmemiş ve yıllarca aynı şehirde halkının içinde yaşamıştı. Bu yüzden, Mekkeliler ona böylesine saçma ve asılsız bir ithamda bulunamıyorlar ve itirazlarını peygamberlik öncesiyle değil, peygamberlik zamanıyla ilgili olarak yapıyorlardı. </p>
				<p class="Normal-2" xml:lang="en-US">Bu konuda kendilerince şöyle bir delil ileri sürüyorlardı: “Bu adam okuma-yazma bilmez ve kitaptan hiçbir bilgi edinemez. Kırk yıldır aramızda yaşıyor, fakat şimdi tebliğ etmeye başladığı şeyleri daha önceden bildiğine dair kendisinden hiçbir şey işitmedik. O halde, bazıları ona yardım edip söylediklerini eskilerin yazılarından çıkarıyorlar; O da bunları öğreniyor ve kendilerine İlâhî Vahiyler diye okuyor. Dolayısıyla, bu bir aldatmadır.” Öyle ki, bazı rivayetlerde ona yardım ettiklerini ileri sürdükleri kişilerin adları da geçmektedir. Kitap ehlinden olup Mekke’de oturan ve okuma yazma bilmeyen bu kişiler şunlardır: 1) Addas (Huveytib bin Abdu’l-Uzza’nın azadlısı) 2) Yesar (Alâ bin el-Hadramî’nin azadlısı) 3) Cebr (Amir bin Rabia’nın azadlısı) </p>
				<p class="Normal-2" xml:lang="en-US">Kur’ân’ın müşriklerin iddiasını cevaplandırmayıp doğrudan “Onu (Kur’ân’ı), göklerdeki ve yerdeki bütün sırları bilen Yüce Allah indirdi.” <span class="parantez-2" style="font-size:0.73em;" xml:lang="tr-TR">(Furkan, 25/6)</span> diyerek reddetmesi, şu durumlar göz önüne alındığında kolayca anlaşılabilir: </p>
				<p class="Normal-2" xml:lang="en-US">1) Mekke kâfirleri, ithamlarını kanıtlayacak hiçbir harekette bulunmamışlardır. Eğer ithamlarında herhangi bir gerçeklik olsaydı, bunu yaparlardı. Söz gelimi, yardım ettiklerini ileri sürdükleri kişilerin evlerine ve Hz. Peygamber’in <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> evine sık sık baskınlar yapıp bu “aldatma”da kullanılan bütün “malzeme”yi ele geçirir ve peygamberlik iddiasının “yalan” olduğunu böylece açığa çıkarabilirlerdi. Kendileri için bunu yapmak zor da değildi. Çünkü kendilerini hiçbir ahlâkî bağla bağlı hissetmediklerinden Hz. Peygamber’i <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> yenmek için işkence dahil, her türlü çareye başvurmaktan çekinmiyorlardı. </p>
				<p class="Normal-2" xml:lang="en-US">2) Yardım ettiği söylenen kişiler yabancı değildi. Mekke’de oturduklarından, onların bilgilerinin derecesi herkesçe malumdu. Bizzat kâfirler, onların en üst düzeyde edebî meziyet ve olağanüstü özelliklere sahip Kur’ân gibi yüce bir kitabın meydana getirilmesinde yardımcı olamayacaklarını biliyorlardı. Bu yüzden, onları tanımayanlar bile, bu ithamın anlamsızlığının farkında idiler. Sonra sözde yardımcılar bu kadar deha sahibiydiler de, neden kendileri peygamberlik iddiasında bulunmuyorlardı?</p>
				<p class="Normal-2" xml:lang="en-US">3) Yine sözde yardımcılarının tümü, Arabistan âdetlerine göre hürriyetlerine kavuştuktan sonra bile, efendilerine bağlı azatlı kölelerdi. Dolayısıyla, efendileri, yaptıklarını açığa çıkarmak için kendilerini zorlayacağından peygamberlik iddiasında Hz. Peygamber’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> yardım etmek istemezlerdi. Hz. Peygamber’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> yardımlarının tek nedeni, o zamanki şartlarda hayal bile edilemeyecek bir istek veya çıkar olabilirdi. Koruyup gözetmelerine muhtaç oldukları kişilerin namına bu “aldatmaca”da suç ortaklığı yapmaları için ortada hiçbir neden yoktu. </p>
				<p class="Normal-2" xml:lang="en-US">4) Hepsinden öte, tüm bu sözde yardımcılar İslâm’ı kabul etmişlerdi. Hz. Peygamber’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> “aldatmaca”sında başarılı olması için yardım eden kişilerin ona bağlanmaları hiç düşünülebilir mi? Üstelik tartışma olsun diye, haydi Hz. Peygamber’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> yardım ettiklerini söyleyelim. O zaman, içlerinden hiç olmazsa birisi yaptığı yardım karşılığında neden büyük bir mertebeye yükseltilmedi? Neden Addas, Yesar ve Cebr, Hz. Ebu Bekir, Hz. Ömer ve Hz. Ebu Ubeyde’nin statüsüne yükseltilmediler?</p>
				<p class="Normal-2" xml:lang="en-US">Peygamberlik “aldatmacası”, sözde yardımcılarının yardımıyla sahneye konmuşsa, yine sorarız ki, nasıl oldu da bu Hz. Ali b. Ebi Talip, Hz. Ebu Bekir, Zeyd bin Harise ve benzeri Hz. Peygamber’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> en yakın ve en bağlı sahabilerinden gizli kalabildi? O halde, bu itham yalnız saçma ve sahte olmakla kalmamakta, ayrıca Kur’ân’ın cevaplandırma onurunun da altına düşmektedir. </p>
				<p class="Normal-2" xml:lang="en-US">Kur’ân’da onların iddialarıyla ilgili olarak şöyle buyrulmaktadır: </p>
				<p class="Normal-2" xml:lang="en-US">“Kâfirler: ‘Şu Kur’ân, Muhammed’in uydurduğu bir yalandır. Bu uydurma işinde kendisine yardım eden başkaları da vardır.’ dediler. Onlar gerçekten zulüm işlemişler ve yalan söylemişlerdir. Yine onlar ‘Bu Kur’ân, eski milletlerin masallarıdır. Muhammed onu adamlarına kopya ettirmiştir ve bu kopyalar sabahları ve akşamları kendisine okunmaktadır.’ dediler.” <span class="parantez-2" style="font-size:0.73em;" xml:lang="tr-TR">(Furkan, 25/4-5)</span></p>
				<p class="Normal-2" xml:lang="en-US">Kureyşli kâfirlerin bu sözleri söylemelerinden daha büyük bir yalan düşünülemez. Çünkü; onlar bu sözlerin birtakım asılsız yakıştırmalardan ibaret olduğunu herkesten iyi biliyorlardı. Bu asılsız yakıştırmaları halk arasında yayan kabile şefleri, Peygamberimiz tarafından okunan Kur’ân’ın “insan sözü” olmadığını bilmiyor olamazlardı. Onların dil ve ifade zevkleri bu gerçeği görmelerini sağlayacak düzeyde idi. Böyle olduğu içindir ki, Kur’ân’ın etkisine kapılmaktan kendilerini kurtaramamışlardır. Üstelik onlar Peygamberimizi, peygamber olmadan önce yalan söylemez, hiç kimseyi aldatmaya kalkışmaz, özü-sözü doğru, “güvenilir” bir kişi olarak tanıyorlardı. Böyle bir adam Allah hakkında nasıl yalan söyleyebilir, nasıl O’na söylemediği bir sözü yakıştırabilirdi? Fakat onlar kör inatları ve din önderi sayılmalarına dayanan sosyal mevkilerini yitirme korkuları yüzünden bu düzenbazlıklara başvuruyorlar ve halk arasında böyle uluorta iddialar yayıyorlardı. Çünkü cahil halk, edebi değeri olan sözle böyle olmayan sözü birbirinden ayıramaz, edebi sözün de edebilik derecesini belirleyemezdi. İşte halkın bu bilgisizliğinden güç alan mevki düşkünü kabile şefleri şöyle diyorlardı: </p>
				<p class="Normal-2" xml:lang="en-US">“Şu Kur’ân, Muhammed’in uydurduğu bir yalandır. Bu uydurma işinde kendisine yardım eden başkaları da vardır.” <span class="parantez-2" style="font-size:0.73em;" xml:lang="tr-TR">(Furkan, 25/4)</span></p>
				<p class="Normal-2" xml:lang="en-US">Müfessirlerimizin belirttiğine göre Kureyşli şefler “başkaları” derken Arap asıllı olmayan üç köleyi kastediyorlardı. Onlara göre Peygamberimiz bu yabancı kölelerin yardımı ile Kur’ân’ı uyduruyordu(!) Bu tartışma konusu edilmeye değmez, tutarsız ve boş bir sözdür. Çünkü bir insan, başkalarının yardımı ile bu Kur’ân’ın benzerini düzebiliyordu. O halde onun bir benzerini ortaya koymalarına ne engel vardı? Niçin kendilerine bu yolda yardım edecek kimselerin yardımı ile bu Kitabın bir başka benzerini düzerek Peygamberimizin bu en büyük kozunu elinden almıyorlardı. Oysa Peygamberimiz bu konuda onlara meydan okuyor, onlar ise bu meydan okumaya karşılık veremiyorlardı. </p>
				<p class="Normal-2" xml:lang="en-US">Daha sonra yine Peygamberimize ve Kur’ân’a ilişkin saçma iddialarının aktarılmasına devam ediliyor: “Yine onlar: ‘Bu Kur’ân, eski milletlerin masallarıdır. Muhammed onu adamlarına kopya ettirmiştir ve bu kopyalar sabahları ve akşamları kendisine okunmaktadır.’ dediler.”<span class="parantez-2" style="font-size:0.73em;" xml:lang="tr-TR"> (Furkan, 25/5)</span></p>
				<p class="Normal-2" xml:lang="en-US">Bu sözleri söylerken Kur’ân’da rastladıkları eski milletlerle ilgili kıssalara dayanıyorlardı. Kur’ân, eskilerle ilgili kıssaları, okuyanların ders almalarını, geçmişten ibret almalarını sağlamak için, insanları eğitmek ve yönlendirmek amacı ile anlatıyordu. İşte onlar bu doğru kıssalara “eski milletlerin masalları” diyorlardı. İddialarına göre; Peygamberimiz bu kıssaların derlenip yazıya geçirilmesini sağlamış, arkasından da sabahları ve akşamları onların kendisine okunmasını istemişti. </p>
				<p class="Ara-baslik-2-1" id="toc_marker-4-10">KUR’ÂN’I KERÎM’İ HZ. MUHAMMED YAZMAMIŞTIR</p>
				<p class="Normal-2" xml:lang="en-US">Peygamberimizin Kur’ân-ı Kerîm’i yazması mümkün değildir. Şayet Kur’ân’ı Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> yazmış olsaydı, başta kendi dönemindeki insanlar: “Bunu sen kendin yazdın.” derlerdi. Zaten o nasıl yazsın ki, Kur’ân’ın açık beyanlarında Hz. Peygamber <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> okuma yazması olmayan bir kişidir: “Sen Kur’ân’dan önce ne bir kitap okuyor, ne de elinle yazıyordun. Öyle olsaydı bâtıla uyanlar şüpheye düşerlerdi.” <span class="parantez-2" style="font-size:0.73em;" xml:lang="tr-TR">(Ankebut, 29/48)</span> âyeti açıkça bunu göstermektedir. Yani “Ey Muhammed! Kur’ân’dan önce hiçbir kitap okumuyordun. Zaten buna muktedir de değildin. Zira sen, ümmî olup okuma-yazma bilmiyordun.” denmektedir. Bu âyet, Resûlullâh’ın <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> ümmî olup okuma-yazma bilmediğine açık bir delildir.</p>
				<p class="Normal-2" xml:lang="en-US"> Resulullah’ın <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> eski kitaplardaki bir sıfatı da ümmî olmasıdır. Zira Kur’ân-ı Kerîm’de Hz. Peygamber’in geçmiş kitaplardaki özellikleri anlatılırken, bunlardan birisinin de onun ümmîliği olduğu görülmektedir: “Onlar, yanlarındaki Tevrat’ta ve İncil’de yazılı buldukları, okuyup yazması olmayan, Allah’ın elçisi peygambere tâbî olurlar...” <span class="parantez-2" style="font-size:0.73em;" xml:lang="tr-TR">(A’râf, 7/157)</span>. </p>
				<p class="Normal-2" xml:lang="en-US">Hz. Peygamber <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, kendisine vahiy gelmeden önce kırk yıl gibi uzun denebilecek bir zaman dilimini, Mekkelilerin içerisinde geçirmişti. Mekkeliler, onun hayatının nasıl geçtiğini, ne ile meşgul olduğunu çok iyi biliyorlardı. Hatta O <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> Mekke dışına çıktığı seyahatlerde bile yalnız başına değildi. Hayatının onlar için gizli kalan bir tarafı da yoktu. Ancak bütün bunlara rağmen onlar, inkârda direniyorlardı: </p>
				<p class="Normal-2" xml:lang="en-US">“De ki: Eğer Allah dileseydi, Kur’ân’ı size okumazdım. Size de onu bildirmezdi. Ben, bundan önce içinizde bir ömür boyu yaşamıştım. Siz hâlâ aklınızı başınıza almayacak mısınız?” <span class="parantez-2" style="font-size:0.73em;" xml:lang="tr-TR">(Yunus, 10/16)</span> İşte bu âyet, onlara şunu demek istiyordu: Kur’ân vahyolunup peygamberlik verilmeden önce bütünüyle bir ömür denecek uzunca bir süre, sizin içinizde, sizinle birlikte yaşadım. Pekâlâ bilirsiniz ki, ben bütün o süre içinde bir şey okuyor muydum? Kur’ân’ın gerek i’cazkâr nazmına gerek içindeki mana ve hakikatlere ait size bir şey söylüyor muydum? Nazım veya nesir olarak hiç edebiyatla meşgul olduğum var mıydı? Size şairlik, hatiplik, müelliflik taslıyor muydum? Okuma-yazma bilmeyen, fakat şiir ve inşâ ile uğraşan câhiliyye şairleri kadar olsun şiirle uğraşıyor muydum? Bir gün gelip âleme meydan okumak ve müsâbakaya davet etmek için hazırlanıyor muydum? Kimseye tahakküm etmek, didişmek, saldırmak gibi huylarımı hiç gördünüz mü? Evet, onlar bunların hiçbirisine şâhit olmamışlardı. Onun yazı yazdığını, herhangi bir kitap okuduğunu görmemişlerdi. Çünkü o, okuma yazma bilmeyen bir ümmî idi. </p>
				<p class="Normal-2" xml:lang="en-US">Resûlullâh’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> iftirada bulunanlar: “O yazdı.” diyemiyor, ancak “Başkasına yazdırdı.” diyorlardı. Çünkü çok iyi biliyorlardı ki iftira ettikleri Zat ümmîdir. Ümmî olan birisine kendisi yazdı iddiasında bulunmaları, onları ilk esnada haksız bir konuma getirecekti. Bu açıdan da, Hz. Peygamber’in ümmîliğinin, düşmanları tarafından bile kabul edildiğini söylememiz mümkündür. </p>
				<p class="Normal-2" xml:lang="en-US">Bu türlü iddiaları yapanların başında, müsteşrikler gelmektedir. Onlar, asıl hedeflerine varmak için, ümmîliğin nefyini ispata çalışmaktadırlar. Çünkü bunu ispat ettikleri zaman, -hâşâ- “vahyin Hz. Peygamber’in kendi mahsulü olduğu” ve “Kur’ân-ı Kerîm’i, Tevrat ve İncil’den özetleyerek Arapça’ya uyarladığı” iddialarını güçlendirmiş olacaklardır. </p>
				<p class="Normal-2" xml:lang="en-US">Haddizatında Resûlullâh’ın <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> yaşadığı dönem Mekke’sine ve onun hayatına baktığımızda, bir medrese veya bir kitaba rastlamamamıza rağmen, getirdiği dinin mükemmel ve evrensel olduğunu görürüz. Böyle bir dinin, sonradan kazanılan bir kültürle kurulması mümkün değildir. Zaten Mekke’de de o gün için okuma-yazma bilenlerin sayısı da son derece sınırlıdır. Âdeta parmakla gösterilecek kadar azdır. Bilenler ise herkesin malumudur. Şayet Hz. Peygamber, küçüklüğünde veya daha sonraki dönemlerde, bir öğretmenden ders almış olsaydı, bunun bilinmemesi ve duyulmaması imkânsızdı. Aynı zamanda vahyi yazan kâtiplerin isimleri ve kimlikleri tarihçe sâbittir. Ancak bunların içinde Resûlullâh’ın isminin varlığını kimse iddia etmemiştir. Şayet o, ümmî olmasaydı, gelen vahyi başta kendisi yazar; dolayısıyla ismi vahiy kâtipleri arasında zikredilir ve bu da herkes tarafından bilinirdi. </p>
				<p class="Normal-2" xml:lang="en-US">Ashâbın, Hz. Peygamber’e olan sevgileriyle ilgili pek çok örneği, siyer kitaplarında bulmamız mümkündür. Ondan arkaya kalan en küçük hatıralara dahi gayet ihtimam gösterilmiş ve asırlarca saklanmıştır. Şayet onun yazmış olduğu bir yazı olsaydı, saklanır ve günümüze kadar gelirdi. </p>
				<p class="Normal-2" xml:lang="en-US">Kendisine gelen vahiy karşısında Hz. Peygamber’in durumunu gerek Kur’ân’dan gerekse onu gören ve inişi esnasında yanında bulunanlar tarafından aktarılan rivayetlerden öğreniyoruz. Bu bilgiler, vahiy karşısında Resûlullâh’ın, herhangi bir müdahale hakkının olmadığını, âdeta bir memur durumunda bulunduğunu, hatta vahyin onun üzerinde hâkim rol oynadığını göstermektedir: </p>
				<p class="Normal-2" xml:lang="en-US"><span class="arapca" style="font-size:1em;">وَإِنَّكَ لَتُلَقَّى الْقُرْآنَ مِنْ لَدُنْ حَكِيمٍ عَلِيمٍ </span>“Ey Muhammed! Şüphesiz bu Kur’ân, sana yegâne hüküm ve hikmet sahibi ve her şeyi hakkıyla bilen Allah tarafından verilmektedir.” <span class="parantez-2" style="font-size:0.73em;" xml:lang="tr-TR">(Neml, 27/6)</span> âyeti, Kur’ân’ın herhangi bir kimsenin değil de, yalnızca Allah’ın sözü olduğunu, peygambere ait bir payın olmadığını ortaya koymaktadır. </p>
				<p class="Normal-2" xml:lang="en-US">Kur’ân-ı Kerîm’de, Hz. Peygamberin <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> vahiy karşısındaki durumunu, şu şekillerde görmekteyiz: </p>
				<p class="Ara-baslik-3" id="toc_marker-4-10-1">1. Hz. Muhammed Sadece Kendisine Vahyedilene Uymaktadır</p>
				<p class="Normal-2" xml:lang="en-US">Şu âyetler açık bir şekilde göstermektedir ki, Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, sadece kendisine gelen vahye tâbi olmaktadır: “Ey Muhammed! De ki: “Size Allah’ın hazineleri benim yanımdadır demiyorum. Gaybı da bilmiyorum. Ve size ben bir meleğim de demiyorum. Ben sadece bana vahyolunana tâbi oluyorum.” De ki: “Kör ile gören bir olur mu? Hiç düşünmez misiniz?” <span class="parantez-2" style="font-size:0.73em;" xml:lang="tr-TR">(En’âm, 6/50)</span>, “Onlara bir âyet getirmediğin zaman: “Bunu da derleyip toparlasaydın ya!” derler. De ki: “Ben, ancak Rabbimden bana vahyolunana uyuyorum...” <span class="parantez-2" style="font-size:0.73em;" xml:lang="tr-TR">(A’raf, 7/203)</span>, “..Onlara şöyle de: “Onu kendiliğimden değiştirme yetkisine sahip değilim. Ben de ancak bana vahyolunana tâbi oluyorum...” <span class="parantez-2" style="font-size:0.73em;" xml:lang="tr-TR">(Yûnus, 10/15) </span></p>
				<p class="Normal-2" xml:lang="en-US">Peygamberlik, Allah’tan vahiy almak ve gereğince amel etmekten ibarettir. Peygamber, vahiy ile Hakk’ın âyetlerini görür ve haber verir. Allah Resûlü dönemindeki bazı kimseler, onun kendi isteğiyle Kur’ân âyetlerini söylediğine inanıyorlardı. Ondan, bir âyet istemişlerdi de, istedikleri anda âyet, Allah’ın elçisine inmeyince: “Uydursana!” demişlerdi. Yüce Allah da elçisine, kendisinin ancak vahyedilene tâbi olduğunu söylemesini emretmişti. </p>
				<p class="Normal-2" xml:lang="en-US">Âyet getirmek, peygamberin elinde değildir. Çünkü âyetler, onun kendi sözü değildir. Allah, istediği zaman âyetlerini ona vahyeder. O da kendisine vahyedilene uyar. O, sadece bir elçidir. Zaten istenilen anda Peygamberin bir âyet getirememesi, vahyi beklemesi, bu sözleri kendi iradesiyle değil, ancak Allah’ın izniyle söylediğinin kanıtıdır. </p>
				<p class="Normal-2" xml:lang="en-US">Yukarıda ele aldığımız âyetlerin hepsinde, emir ifadesi olan, “De ki” fiili kullanılmakla, doğrudan peygamber muhatap alınmış ve ondan, söylemesi gerekli olan bildirmesi istenmiştir. Zaten o, hevasından konuşmayıp kendisine vahyolunana uymaktadır. “De ki” ifadesi Kur’ân-ı Kerîm’de üç yüzden fazla tekrar edilmiştir. Böylelikle vahiy konusunda peygamberin hiçbir müdahalesinin söz konusu olmadığı, lafzının kendisine ait olmayıp Allah tarafından bildirildiği, bu durumda onun bizzat konuşan değil, muhatap olup işittiğini anlatan bir elçi sıfatı taşıdığı anlaşılmaktadır. </p>
				<p class="Normal-2" xml:lang="en-US">Vahiy konusunda, peygamberin iradesinin söz konusu olmadığını, sadece kendisine gelen vahye uyduğunu, dolayısıyla onun bu noktada görevinin yalnızca bir nakilcilikten ibaret kaldığını söylememiz, bu konudaki âyetlerin vurguladığı bir vâkıadır. </p>
				<p class="Ara-baslik-3" id="toc_marker-4-10-2">2. Vahiy, Hz. Peygamber’in Kendi Bilgisi Değildir</p>
				<p class="Normal-2" xml:lang="en-US">Vahiy gelmeden önce Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, kendisine bildirilen bu bilgilerden tamamen habersizdi. Onlar üzerinde hiç kafa yormamıştı. Kur’ân-ı Kerîm, vahiyden önce onun, peygamberlerin kıssalarıyla ilgili hiçbir şey bilmediğini gayet açık bir şekilde ortaya koymaktadır. Zaten Hz. Peygamber’e inanmayanlar da, O’nun değil sadece Allah’a, insanlardan herhangi birisine karşı dahi olsa yalan söylemediği hususunda bizimle hemfikirdirler. </p>
				<p class="Normal-2" xml:lang="en-US">Bununla ilgili olarak şu âyetler gayet açık birer delildir: “Mûsâ’ya emrimizi vahyettiğimiz sırada sen batı yönünde bulunmuyordun ve o hadiseyi görenlerden değildin. Bilakis biz o zamandan beri nice nesiller var ettik de, onların üzerlerinden uzun zamanlar geçti. Sen onlara âyetlerimizi okuyarak, Medyen halkı arasında bulunanlardan da değildin; aksine biz başka peygamber göndermiştik. Mûsâ’ya seslendiğimiz zaman da, Tûr’un yanında değildin. Bilakis senden önce kendilerine uyarıcı peygamber gelmeyen bir kavmi uyarman için Rabbinden bir rahmet olarak, sana orada geçenleri bildirdik, ola ki; onlar düşünüp öğüt alırlar.” <span class="parantez-2" style="font-size:0.73em;" xml:lang="tr-TR">(Kasas, 28/44-46)</span> “İşte bunlar gayb haberlerindendir. Bunları sana vahiyle bildiriyoruz. Bundan önce bunları ne sen bilirdin, ne de kavmin. O halde sabret, akıbet muhakkak muttakilerindir.” <span class="parantez-2" style="font-size:0.73em;" xml:lang="tr-TR">(Hûd, 11/49)</span></p>
				<p class="Normal-2" xml:lang="en-US">Şu nokta da unutulmamalıdır ki, Kur’ân-ı Kerîm çeşitli yerlerde çeşitli peygamberlerden söz ederken, Hz. Muhammed’in <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> bilgi kaynağının sadece ve sadece ilâhi vahiy olduğunu belirtmiştir. Şu âyetler bunun açık bir göstergesidir: “İşte bu, sana vahyettiğimiz gayb haberlerindendir. Yoksa “Meryem’i hangisi himayesine alacak diye?” diye kur’a için kalemlerini atarlarken sen yanlarında değildin. Birbirleriyle tartışırlarken de yanlarında değildin.” <span class="parantez-2" style="font-size:0.73em;" xml:lang="tr-TR">(Âl-i İmrân, 3/44)</span> “İşte bu, sana vahiyle bildirdiğimiz gayb haberlerindendir. Yoksa onlar yapacaklarına karar verip oyun yaparlarken sen yanlarında değildin.” <span class="parantez-2" style="font-size:0.73em;" xml:lang="tr-TR">(Yûsuf, 12/102)</span></p>
				<p class="Normal-2" xml:lang="en-US">Bu olaylarla kıssaların Kur’ân’da tekrar tekrar anlatılması, binlerce yıl önce meydana gelen târihî olayları bütün ayrıntılarıyla anlatan ümmî bir peygamberin bilgi kaynağının vahiyden başka bir şey olmadığını göstermektir. </p>
				<p class="Normal-2" xml:lang="en-US">Hz. Peygambere vahiy parça parça geliyor, böylece onun şuurunda, ne şahsî bilgilerinin ne de içinde yaşadığı dönemin düşünce sahalarının arasında olan, tarihî, kozmolojik ve sosyolojik bilgiler birikiyordu. Hem bu bilgiler, mücerred bir kısım genel ve müphem şeyler olmayıp aksine tevhîd inancının tarihiyle ilgili gayet açık ve ince ayrıntılarla dolu bilgilerdi. Bunlar da gösteriyor ki, vahiy onun şahsî malı değildir. </p>
				<p class="Normal-2" xml:lang="en-US">Kur’ân-ı Kerîm’in, önceki milletler ve peygamberlerle ilgili verdiği bilgilere baktığımızda, bunların zaman zaman gayet ayrıntılı olduğunu görürüz. Verilen bu bilgilerin bazısı, o günkü toplum tarafından bilinmediği gibi, bir kısmı da bilinenin tam tersidir. Özellikle peygamberlerle ilgili malumatların pek çoğu, Tevrat ve İncil’deki verilerle taban tabana zıttır. Buna rağmen Hz. Peygamberin hiç tereddüt göstermeden, bu bilgileri açıklaması, Kur’ân’ın da, bunları gayb bilgisi olarak özellikle belirtmesi göstermektedir ki, vahiy, Hz. Peygamberin kendi bilgisi değil, bilakis Allah’ın bildirdiği bir bilgidir. </p>
				<p class="Ara-baslik-3" id="toc_marker-4-10-3">3. Vahiy Karşısında Hz. Peygamber Acele Etmektedir</p>
				<p class="Normal-2" xml:lang="en-US">Vahyin başlangıcında Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, Kur’ân nazil olduğunda, unuturum endişesiyle, vahyedilen metni, kendi kendisine acele acele tekrarlar, dudaklarını depretirdi. Halbuki sözü hatırında tutma işinde, gerek nübüvvetini ilandan önce gerek sonra böyle bir âdeti yoktu. Keza Araplar arasında da bu âdet mevcut değildi. Onlar, sözlerini içlerinden geçirerek hazırlıyorlardı. Kur’ân, onun kendi varlığından kaynaklansaydı, onu söyleme tekniğinin de şahsî ve kavmî âdete uyması, görüşünü olgunlaştırmak ve fikrini açık ve seçik hâle getirmek üzere uzun uzadıya düşünmekle dolu sükût seansları geçirmesi gerekirdi. Ama iş böyle değildi. Şu âyetler Peygamber’in <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> vahiy esnasındaki bu durumunu tasvir etmektedir: “Gerçek Hükümdar olan Allah yücedir. Sana vahyedilmesi henüz tamamlanmadan Kur’ân’ı okumada acele etme...” <span class="parantez-2" style="font-size:0.73em;" xml:lang="tr-TR">(Tâhâ, 20/114)</span>, “Onu tekrarlamak için (vahiy henüz bitmeden) dilini depretme. Onu toplamak ve okutmak bize aittir. Sana Kur’ân’ı okuduğumuz zaman onun okunuşunu takip et. Sonra onu açıklamak bize aittir.” <span class="parantez-2" style="font-size:0.73em;" xml:lang="tr-TR">(Kıyame, 75/16-19)</span> </p>
				<p class="Normal-2" xml:lang="en-US">Anlaşılıyor ki Hz. Peygamber <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, bu sûre inerken özellikle bu noktada dilini kıpırdatmış, acele okumak istemişti. Bu âyet de bunun üzerine inmiş ve iyi zapt etmesi için her şeyden önce hareketsiz dinlemesi emredilmiştir. Yani Kur’ân: “Kalbine, inerken, sadece dinle, acele okumak için dilini oynatma. Çünkü onun toplanması ve okunması bize aittir. Yani tamamını toplayıp Kur’ân halinde tespit ederek okutmak bizim üstlendiğimiz bir iştir. Onu sana indiren okutacaktır.” demektedir. </p>
				<p class="Normal-2" xml:lang="en-US"> Yukarıdaki âyetler, Resûlullâh’ın <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> vahyedilenleri okumakta acele etmesini ya da vahyin inişi henüz tamamlanmadan, dilini, onu tekrar ederek oynatmasını yasaklayan bir uyarıdır. Bu, Resûlullâh’ın, Kur’ân olarak kendisine indirilen vahyin bilincinde olduğunu gösteren güçlü bir delildir. Çünkü Resûlullah, vahiyden en küçük bir şeyi kaçırmaktan ya da unutmaktan korkarak onu aceleyle tekrar etmekte, unutmamak için dilini oynatmaktadır. </p>
				<p class="Ara-baslik-3" id="toc_marker-4-10-4">4. Vahiy Ansızın Gelmektedir</p>
				<p class="Normal-2" xml:lang="en-US">Hz. Peygamber <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, peygamberlikten önce, kendisine vahiy geleceğine dair hiçbir şey söylememiştir. Böyle bir hadiseyle karşılaşacağını da asla beklememektedir. Vahiy, ona ansızın gelmiş, daha sonraki gelişlerde de aynı usul devam etmiştir. Şu âyet, onun, önceden vahiyle ilgili bir beklentisinin olmadığını açık bir şekilde ortaya koymaktadır: “Sen, bu kitabın sana vahyolunacağını ummuyordun. Bu ancak Rabbinden bir rahmettir...” <span class="parantez-2" style="font-size:0.73em;" xml:lang="tr-TR">(Kasas, 28/86)</span></p>
				<p class="Normal-2" xml:lang="en-US">O, ansızın, kendisini bir öğretimle karşı karşıya buluyor; bu rehber, birden gelip süratle kayboluyordu. Öyle ki -peşine düşse bile- tefekkür, kaçırdığı bilgiyi hatırlama konusunda işe yaramıyordu. </p>
				<p class="Normal-2" xml:lang="en-US">Vahyin ilk gelişini anlatan rivâyetlere baktığımızda, şunları görürüz: “Resûlullâh’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> vahiy, ilkin uykuda gördüğü sadık rüyalar ile vâki olmuştur; o sırada gördüğü her rüya sabah aydınlığı gibi aynen çıkardı. Sonra uzlet ve yalnızlık kendisine sevdirildi. Hira’da inzivaya çekilip birkaç gece boyunca ibadet ediyor, sonra ailesine dönüyor, birkaç günlük azığını alarak tekrar gidiyor, böylece aynı işi tekrarlıyordu. Nihayet Hak, ona beklemediği bir anda geliverdi. Hira mağarasında iken ansızın melek kendisine gelerek “Oku!” dedi. “Ben okuma bilmem.” diye cevap verdi. Resûlullah diyor ki: Beni tutup canımı acıtacak derecede sıktı, sonra serbest bırakıp “Oku!” dedi. “Okuma bilmem.” dedim. Beni tutup canımı acıtacak derecede sıktı, sonra bırakıp “Oku!” dedi. “Okuma bilmem.” diye cevap verdim. Tekrar tutup üçüncü defa sıktı ve bırakıp: “Yaratan Rabbinin adıyla oku, İnsanı bir alaktan yaratan. Oku, Rabbin o en keremkârdır ki, insana kalemle (yazıyı) öğretti. İnsana bilmediklerini öğretti.” <span class="parantez-2" style="font-size:0.73em;" xml:lang="tr-TR">(Alak, 96/1-5)</span></p>
				<p class="Normal-2" xml:lang="en-US">Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, kalbi ürperti içinde evine döndü. Eşi Hz. Hadîce’nin yanına gelip “Beni örtün, beni örtün.” dedi. Örttüler; derken korkusu zail oldu. Sonra Hadîce’ye: “Kendimden endişe ediyorum” deyince; o: “Hayır, hayır! Endişe etme; vallahi Allah seni hiç utandırmaz, zira sen yakınlarını gözetir, darda kalanlara yardımcı olursun, muhtacı giydirirsin, misâfiri sevip ikram edersin ve kötü gün dostu olarak musibetzedelere, düşkünlere yardım edersin.” diye cevap verip teselli etti.<span class="dipnot-referans" style="font-size:1em;" xml:lang="en-US"><a class="footnote-link" href="#footnote-228-4" id="footnote-228-4-backlink">4</a></span> </p>
				<p class="Normal-2" xml:lang="en-US">Kureyş, bu haberi duyunca Dârunnedve’de toplanmış, “Şu adama bir isim takın da halk ona göre hareket etsin.” demişti. Kimisi “kâhin” dedi. “Kâhin değil.” dediler. Kimi “mecnun” dedi. “Mecnun değildir.” dediler. Kimi “sihirbaz” dedi. “Sihirbaz değildir.” dediler. “Sevgiliyi sevgilisinden ayırır.” dediler. Böylece müşrikler toplantı yerlerinden dağıldılar. Bu haber, Hz. Peygambere ulaştı. Bunun üzerine elbisesini örtünüp kaftanına büründü. Derken Cebrâil <span class="parantez-2" style="font-size:0.73em;" xml:lang="tr-TR">(a.s.)</span> gelip: “Ey örtünen!” <span class="parantez-2" style="font-size:0.73em;" xml:lang="tr-TR">(Müzzemmil, 73/1)</span>, “Ey örtüsüne bürünen! Kalk artık uyar!” <span class="parantez-2" style="font-size:0.73em;" xml:lang="tr-TR">(Müddessir, 74/1-2)</span> dedi. </p>
				<p class="Normal-2" xml:lang="en-US">Hz. Peygambere vahyin, gerek ilk geldiği esnada gerekse daha sonraki devrelerinde, beklenmedik anlarda geldiğini görmekteyiz. Başlangıçta Allah Resûlü vahyin nasıl geldiğini hatırından geçirmemişti, daha sonraları da bu durum aynen devam etmiştir. Yani vahyin belirli bir zamanı ve zemini yoktur. Geceleyin ansızın gelebileceği gibi, gündüzleyin, yolculuk esnasında, insanlar arasında sohbet ederken vs. gelmesi de mümkündür. </p>
				<p class="Ara-baslik-3" id="toc_marker-4-10-5">5. Vahiy, Tamamen Hz. Peygamberin İradesinin Dışındadır</p>
				<p class="Normal-2" xml:lang="en-US">Vahyin kaynağı Allah olduğu için, onun ne zaman ve nasıl geleceğini de yine O takdir etmektedir. Peygamberin, istediği zaman, dilediği konuda vahiy adına konuşması mümkün değildir. Çünkü, O’na vahyi getiren melek dahi, ancak bir izinle gelmektedir. Hatta zaman zaman Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, Cebrâil’den kendisine daha sık gelmesini istediğinde, şu âyet nazil olmuştur. Bu, O’na bu konuda bir cevap mahiyeti taşımaktadır: “(Ey Muhammed!) Biz senin Rabbinin emri olmadıkça inmeyiz. Önümüzdeki ve ardımızdaki (bütün geçmiş ve gelecek şeyler) ve bunların arasındakiler hep O’nundur. Rabbin de (Seni) unutmuş değildir.” <span class="parantez-2" style="font-size:0.73em;" xml:lang="tr-TR">(Meryem, 19/64)</span></p>
				<p class="Normal-2" xml:lang="en-US">Acil bir durum karşısında bile olsa, bazen vahyin geciktiğini, Allah Resûlü’nün, gerek hukûki bir prensip koyması gerekse kendisine arzedilen bir konuyla ilgili karar vermesi için, vahyi beklediğini görmekteyiz. Daha vahyin ilk başlangıç devresinde, Cebrâil, vahyi getirdikten sonra, uzun bir süre gelmemiştir. Bu devre içerisinde, Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> çok üzülmüştür. Hatta bir ara vahyin kesildiğini öğrenen düşmanları, onunla alay etmeye başlamışlardır. Bu durum karşısında Allah, elçisi Hz. Muhammed’i <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> terk edip yalnız bırakmadığını bildirerek O’nu teselli etmiş, peygamber düşmanlarının ortaya attıkları düşüncenin bir vehim olduğunu belirtmiştir: “Andolsun kuşluk vaktine. Ve sakinleştiği zaman geceye ki, Rabbin seni bırakmadı ve darılmadı.” <span class="parantez-2" style="font-size:0.73em;" xml:lang="tr-TR">(Duhâ, 93/1-3)</span> </p>
				<p class="Normal-2" xml:lang="en-US">Duhâ sûresi ilk dönemde inen sûrelerdendir. Bu da gösteriyor ki, fetret dönemi, vahyin başlangıç devrelerindeydi. Aynı zamanda bu, Hz. Peygamber’in, vahiyle çok sıkı bir ünsiyet bağı kurduğunu gösteriyor ki, kesildiğinin farkına varınca üzüntüsünü gizleyemedi. Bu durum etrafta duyuldu. Hatta düşmanlarına kadar ulaştı. Bu olayın, Peygamber’in, Allah’ın vahyi ile ilişkisinin sağlamlığını ve Resûlullâh’ın, vahyin kendi şahsından tamamen ayrı -O’nun isteğine bağlı olmaksızın, devam eden veya kesilebilen- bir vâkıa olduğunun bilincinde olduğunu gösterdiğine inanıyoruz. </p>
				<p class="Normal-2" xml:lang="en-US">İlk vahiy geldikten sonra, bir fetret dönemine girildiğini yukarıda belirtmiştik. Bir süre sonra yeniden gelmeye başlayan vahiy, peygambere teselli kaynağı olmuştur. Bununla O, kesin bir şekilde anlamıştır ki vahiy, kendi beşerî benlik ve iradesinden kaynaklanan bir şey değildir. Tam aksine başka birisinin fikri ve sözü gibi, peygamberin tamamen dışındadır. Kur’ân ile peygamber arasında bir ilişki araştırılırken, buna dikkat etmek gerekir. Zîra şayet iddia edildiği gibi, Kur’ân, peygamberin benliğine bağlı bir nesne olsaydı, ikinci vahyin bu kadar gecikmesi karşısında, Peygamberin bu vahyi kendi benliğinin içinde araması, benliğinin üzerine kapanması gerekmez miydi? Halbuki tam aksine O, bütün iradesiyle, bütün varlığıyla, kendi içine değil, bir sevgiliyi bekler gibi, vahyin yeniden gelmesini beklemiştir. </p>
				<p class="Normal-2" xml:lang="en-US">O’nun başına bazen öyle olaylar geliyordu ki bunlar, O’nu bir şeyler söylemeye zorluyordu. İş kendisinin elinde olsaydı, bir şeyler söylemeye olan şiddetli ihtiyacı sebebiyle, söyleyecek söz bulabilirdi. Fakat günler geceleri kovalıyor, yine de o konuda insanlara okuyacağı birkaç Kur’ân âyeti bulamıyordu. Bununla ilgili olarak pek çok örnek vermek mümkündür. Bunlardan, detaylarına girmeden birkaçını belirtecek olursak şunları zikredebiliriz: </p>
				<p class="Normal-2" xml:lang="en-US">Hz. Peygamber <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, kıblenin Ka’be olmasıyla ilgili vahyin gelmesini bekliyordu. Âdeta semadan Cebrâil’in yolunu gözlüyor ve atası İbrâhim’in <span class="parantez-2" style="font-size:0.73em;" xml:lang="tr-TR">(a.s.)</span> kıblesi olan Ka’be’ye yönelmek için Allah’a dua ediyordu. Nihayet şu âyetler nazil oldu: “Doğrusu, Biz, yüzünün semaya yöneldiğini, orada şekilden şekile geçerek, aranıp durduğunu görüyorduk. Artık Seni hoşnut olacağın bir kıbleye çevireceğiz. Haydi bakalım, yüzünü Mescid-i Haram’a doğru çevir. Siz de ey mü’minler, nerede olursanız olun, yüzünüzü o tarafa doğru çevirin! Kendilerine kitap verilmiş olanlar da kesinlikle bilirler ki, Rablerinden gelen o emir haktır. Ve Allah, onların yaptıklarından ve yapmakta olduklarından gafil değildir.” <span class="parantez-2" style="font-size:0.73em;" xml:lang="tr-TR">(Bakara, 2/144)</span> </p>
				<p class="Normal-2" xml:lang="en-US">Peygamber Efendimiz, kıblenin Ka’be olmasını içinden gele gele istiyor ve kulağı, gelecek olan vahyi şiddetle bekliyor olmasına rağmen, bir türlü Ka’be’ye yönelip de namaz kılamıyordu. Çünkü böyle bir şeyi ancak vahiyle yapabilirdi. Şayet vahiy, onun içinden gelen, kendi benliğinden doğan bir gerçek olsaydı, bu kadar bekleme sıkıntısına katlanır mıydı? O’nun bu beklemesi de göstermektedir ki vahiy gerçeği, peygamberin iradesinden tamamen ayrı, geliş şekli, zamanı ve içeriğiyle tamamen Allah’a aittir. </p>
				<p class="Normal-2" xml:lang="en-US">Yine bu meseleyle ilgili olarak “İfk” hadisesine bakabiliriz. Münafıklar, Hz. Peygamber’in hanımı Hz. Âişe’ye kötü bir iftirada bulunmuşlardı. Bu haber sağa sola hemen yayılmış ve ortalık bununla çalkalanmıştı. Bu durum karşısında Resûlullah ve Müslümanlar çok üzülmüş, ancak yapacak bir şeyleri kalmamıştı. Hatta Hz. Peygamber <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> bile: “Ben, O’nun hakkında iyi halden başka bir duruma tanık olmadım.” sözünden başka bir şey diyememişti. Bu konuda ashaptan pek çok kimseyle istişârede bulundu, ancak onlar da: “O’nun, şüphe uyandıracak uygunsuz bir durumunu duymadık.” demeden öteye gidemediler. Hâdise, bütün çözümsüzlüğüyle ortada duruyordu. Bu sırada Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> da Hz. Âişe’ye şu teklifi yapmıştı: “Bak Âişe, senin hakkında şöyle şöyle bir söz işittim. Eğer suçsuz isen, Allah seni temize çıkaracaktır. Yok eğer günaha teşebbüs ettiysen, Allah’tan af dile.” </p>
				<p class="Normal-2" xml:lang="en-US">Bu durum, bir ay kadar, bu şekilde devam etti. Ancak daha sonra gelen vahiy, bu konuyu açık bir şekilde ortaya koyarak meseleyi çözüme kavuşturdu ve bunun bir iftiradan ibaret olduğunu, bu suça iştirak edenlerin cezalandırılacaklarını bildirdi: “O iftirayı çıkaranlar, içinizden sayılı bir zümredir. Onu sizin için bir şer saymayın. Aksine o, sizin için bir hayırdır. Onlardan herkese günahtan ne kazanıyorsa o vardır. Onlardan işin büyüğünü deruhte edene ise en büyük azap vardır.” <span class="parantez-2" style="font-size:0.73em;" xml:lang="tr-TR">(Nûr, 24/11)</span>. </p>
				<p class="Normal-2" xml:lang="en-US">Şimdi böyle bir durum karşısında şayet iş, Hz. Peygamberin <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> elinde olsaydı, bu kesin hükmü işin başında söyleyip semâvi vahye izâfe ederek şerefini korumasına ve namusunu müdafaa etmesine, böylece rastgele atıp tutan ahalinin dedikodularını kesip atmasına hangi mani vardı ki? Lakin O, insanlar hakkında bile yalan söylemezken, hiç Allah hakkında yalan uydurur muydu? Bakın yüce Allah ne buyuruyor: “Eğer O, (Hz. Muhammed) bazı laflar uydurup Bize iftira etseydi, elbette ondan sağ elini (yani gücünü kuvvetini) alırdık, sonra O’nun can damarını keserdik, sizden hiç kimse de buna engel olamazdı.” <span class="parantez-2" style="font-size:0.73em;" xml:lang="tr-TR">(Hâkka, 69/44-47)</span></p>
				<p class="Normal-2" xml:lang="en-US">Hz. Peygamberin <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, en zor durumda, özellikle de namus gibi hassas bir konuda susmak mecburiyetinde kalıp vahyi beklemesi ve kendisinden bir şey söylememesi de göstermektedir ki vahiy, O’nun benliğini aşan bir irade tarafından gönderilmektedir. </p>
				<p class="Normal-2" xml:lang="en-US">Kur’ân’ın değişik âyetlerinde, müşrikler, ehl-i kitap, münafıklar ve inananlar tarafından Resûlullah’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> zaman zaman değişik soruların sorulduğunu görüyoruz. Bunlardan bazıları şunlardır: Ehille <span class="parantez-2" style="font-size:0.73em;" xml:lang="tr-TR">(Bakara, 2/189)</span> (ayın değişik hâlleri), neyi infak edecekleri <span class="parantez-2" style="font-size:0.73em;" xml:lang="tr-TR">(Bakara, 2/215-219)</span>, haram aylar <span class="parantez-2" style="font-size:0.73em;" xml:lang="tr-TR">(Bakara, 2/217)</span>, içki ve kumar <span class="parantez-2" style="font-size:0.73em;" xml:lang="tr-TR">(Bakara, 2/219)</span>, yetimler <span class="parantez-2" style="font-size:0.73em;" xml:lang="tr-TR">(Bakara, 2/220)</span>, hayız <span class="parantez-2" style="font-size:0.73em;" xml:lang="tr-TR">(Bakara, 2/222)</span>, kıyametin kopma zamanı <span class="parantez-2" style="font-size:0.73em;" xml:lang="tr-TR">(A’raf, 7/187)</span>, ruh <span class="parantez-2" style="font-size:0.73em;" xml:lang="tr-TR">(İsra, 17/85)</span>, Zülkarneyn <span class="parantez-2" style="font-size:0.73em;" xml:lang="tr-TR">(Kehf, 18/83)</span> vs. Bu örnekleri çoğaltmak mümkündür. Ancak bunların hepsindeki ortak unsur, sorulan sorular karşısında Allah Elçisinin kendisinin cevap vermeyip hatta bazısında belli bir süre beklemek zorunda kalarak verilmesi gereken cevabın, bizzat vahiy vasıtasıyla Allah tarafından verilmesidir. </p>
				<p class="Normal-2" xml:lang="en-US">Şayet vahiy, Hz. Muhammed’in <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> iradesinden kaynaklanan bir şey olsaydı, sorulan bu sorular karşısında Resûlullah <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> beklemez, hatta zaman zaman vahyin gecikmesiyle zor durumda kalmaz, onlara hemen gerekli olan cevapları verirdi. Demek ki vahiy, onun iradesinden ayrı gerçekliği bulunan bir gerçektir. </p>
				<p class="Normal-2" xml:lang="en-US">Bütün bunlar göstermektedir ki Hz. Muhammed <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, vahiy karşısında bir memur gibidir ve kendisinin oldukça muhtaç olduğu durumlarda bile vahiy gelmemektedir. Şayet kendisi yazmış olsaydı, yukarıdaki durumların hiçbirisinin meydana gelmemesi gerekirdi. </p>
				<p class="Ara-baslik-2-1" id="toc_marker-4-11">VAHİY MELEĞİ CEBRÂİL ALEYHİSSELÂM</p>
				<p class="Normal-2" xml:lang="en-US">Vahiy konusunda melek, Allah ile peygamber arasında aracılık vazifesini yaparken; peygamber de, melek ile kavmi arasında elçilik görevini yerine getirmektedir. Peygamber, hassas ve yıkılmaz şahsiyetiyle sarsılmadan ve korkusuzca ilâhî tebliği ilan ederek insanları, uyuşukluk ve düşük ahlâkî eğilimlerden çıkarıp Allah’ı Allah olarak, şeytanı da şeytan olarak açıkça görebilecekleri bir teyakkuz durumuna geçirmek için, uyandıran olağanüstü görevler yüklenmiş bir insandır. </p>
				<p class="Normal-2" xml:lang="en-US">Allah Teâlâ, insanların doğru yolu bulup kendisine kulluk edebilmeleri için onlara, gerekli olan ihtiyaçları yanında, rahmetinin bir sonucu olarak da, peygamberler göndermiştir. Bilindiği gibi peygamberler, özellikle ahlâki kriz dönemlerinde insanlığı kurtarmak amacıyla görevlendirilmişlerdir. Çünkü insanların en kaygan ve dolayısıyla kontrolü en zor olan yönleri, davranışlarının ahlâki yönüdür. İşte bu amaçla gönderilen peygamberler, vahyi, vahiy elçisinden almışlardır. Hz. Peygamber’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> vahyi getiren melek, Kur’ân-ı Kerîm’de, Cebrâil, Rûhu’l-Emîn ve Rûhu’l-Kudüs olarak isimlendirilmiştir. Cebrail olarak isimlendirildiği âyette konu şöyle beyan edilmektedir: </p>
				<p class="Normal-2" xml:lang="en-US"><span class="arapca" style="font-size:1em;">قُلْ مَنْ كَانَ عَدُوًّا لِجِبْرِيلَ فَإِنَّهُ نَزَّلَهُ عَلَى قَلْبِكَ بِإِذْنِ اللَّهِ مُصَدِّقًا لِمَا بَيْنَ يَدَيْهِ وَهُدًى وَبُشْرَى لِلْمُؤْمِنِينَ </span>“De ki: Kim Cebrâil’in düşmanı ise, bilsin ki, geçmiş kitapları tasdik eden ve mü’minler için bir müjde ve hidayet olan Kur’ân’ı, Allah’ın izniyle senin kalbine işte o indirmiştir.” <span class="parantez-2" style="font-size:0.73em;" xml:lang="tr-TR">(Bakara, 2/97)</span> </p>
				<p class="Normal-2" xml:lang="en-US">Yahudîlerden bir grup, Hz. Peygamber’e <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> gelmiş, ona birtakım sorular sormuş; O da sorularını cevaplandırmıştır. Bu cevapların doğruluğunu itiraf etmişler; sonra da kendisine kimin vahiy getirdiğini sormuşlardır. Hz. Peygamber, Cebrâil’in vahiy getirdiğini söyleyince: “O, deprem, felaket, şiddet, savaş ve ölüm getirir. O bizim düşmanımızdır. Ama Mikâil bizim dostumuzdur. Eğer sana vahiy getiren, Mîkâil olsaydı, sana inanırdık.” demişlerdir. Cenâb-ı Hak burada Yahudilerin iddialarını reddederek Cebrâil’in Allah’ın izniyle geldiğini ve vahyi, O’ndan getirdiğini belirtmek sûretiyle, Kur’ân’ın Cebrâil’in sözü değil de, Allah’ın sözü olduğunu ispat etmektedir. </p>
				<p class="Normal-2" xml:lang="en-US">Başka bir âyette vahyi getiren bu elçinin adı, Rûhu’l-Emîn olarak isimlendirilmektedir: <span class="arapca" style="font-size:1em;">وَإِنَّهُ لَتَنْزِيلُ رَبِّ الْعَالَمِينَ نَزَلَ بِهِ الرُّوحُ الْأَمِينُ عَلَى قَلْبِكَ لِتَكُونَ مِنْ الْمُنذِرِينَ بِلِسَانٍ عَرَبِيٍّ مُبِينٍ</span> “Muhakkak ki o (Kur’ân), âlemlerin Rabbi tarafından indirilmiştir. (Ey Muhammed!) Uyarıcılardan olasın diye, bu Kur’ân’ı açık bir Arapça lisâniyle senin kalbine Rûhu’l-Emîn olan (Cebrâil) indirmiştir.” <span class="parantez-2" style="font-size:0.73em;" xml:lang="tr-TR">(Şuarâ, 26/192-195)</span></p>
				<p class="Normal-2" xml:lang="en-US">Burada adı geçen Rûhu’l-Emin, Cebrâil’dir. Cenâb-ı Hakk, Cebrâil’i, ruhtan yaratılmış olması bakımından “ruh” diye isimlendirmiştir. O’na bu ismin verilmesi; O’nun tıpkı kendisiyle hayatın var olduğu bir ruh gibi, dîni konularda insanlara hayat verici mesajları ulaştırması ve beden ve ruhtan meydana gelen insanlar gibi değil de, sadece ruh olmasından dolayıdır. O’nun, “Emîn” olarak isimlendirilmesine gelince, peygamberlere ve başkalarına götüreceği şeyler hususunda, kendisine güvenildiği içindir. </p>
				<p class="Normal-2" xml:lang="en-US">Hz. Peygambere vahiy getiren meleğin diğer bir adı da, “Rûhu’l-Kudüs”tür: <span class="arapca" style="font-size:1em;">قُلْ نَزَّلَهُ رُوحُ الْقُدُسِ مِنْ رَبِّكَ بِالْحَقِّ لِيُثَبِّتَ الَّذِينَ آمَنُوا وَهُدًى وَبُشْرَى لِلْمُسْلِمِينَ</span> “De ki: İnananları sağlamlaştırmak ve müslümanlara yol gösterici ve müjde olmak üzere onu, Rûhu’l-Kudüs, Rabbinden hak ile indirdi.” <span class="parantez-2" style="font-size:0.73em;" xml:lang="tr-TR">(Nahl, 16/102)</span></p>
				<p class="Normal-2" xml:lang="en-US">“Rûhu’l-Kudüs”: Kutsal ruh, yani hiçbir leke ile lekelenmek ihtimali olmayan temizlik rûhu, bir güvene lâyık, mukaddes, tertemiz rûh demektir ki, Cebrâil’dir. <span class="arapca" style="font-size:1em;">وَأَيَّدْنَاهُ بِرُوحِ الْقُدُسِ</span> “Biz onu, Rûhu’l-Kudüs ile destekledik” <span class="parantez-2" style="font-size:0.73em;" xml:lang="tr-TR">(Bakara, 2/87)</span> âyetinde olduğu gibi burada Cebrâil’in, Rûhu’l-Kudüs ünvanı ile anılması, kâfirlerin iftiralarını reddetmek için peygamberlerin son derece temiz ve mukaddes olduğunu açıkça tespit etmek nüktesi ile ilgilidir. Yani Ey Muhammed! Kur’ân öyle kutsal bir kitaptır ki, bunu sana hiçbir kusur ile lekeli olma ihtimali olmayan Rûhu’l-Kudüs, yüce Rabbinden indirmekte, hem de hiçbir sahteliğe yer olmayacak şekilde bir doğrulukla indirmektedir.</p>
				<p class="Normal-2" xml:lang="en-US">Kur’ân’ın diğer bir beyanına göre, Resûlullâh’a <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span> elçilik yapan bu meleğin, şu özellikleri vardır: <span class="arapca" style="font-size:1em;">إِنَّهُ لَقَوْلُ رَسُولٍ كَرِيمٍ ذِي قُوَّةٍ عِنْدَ ذِي الْعَرْشِ مَكِينٍ مُطَاعٍ ثَمَّ أَمِينٍ </span>“Kuşkusuz o, değerli bir elçinin sözüdür. O elçi güçlü, Arş’ın sahibinin yanında çok itibarlıdır. Orada ona itaat edilir, güvenilir.” <span class="parantez-2" style="font-size:0.73em;" xml:lang="tr-TR">(Tekvir, 81/19-21)</span></p>
				<p class="Normal-2" xml:lang="en-US">Peygamberin melekten vahyi alış keyfiyetine gelince bu hususta, iki farklı görüş ileri sürülmüştür: Hz. Peygamberin beşerîlikten ayrılarak melekliğe yükseltilmesi, Cebrâil’in melekliğinden sıyrılıp beşeriliğe geçmesi... Bazı âlimlere göre, Kur’ân vahyi, hep birinci şekilde, yani Cibrîl, asıl yaratıldığı mahiyette, Hz. Peygamberin beşeriyetten melekliğe yükselmesiyle olmuştur. Cibrîl’in, insan sûretinde gelmesi, sünnet vahyini (vahy-i gayr-i metluv) getirmesi halindedir. </p>
				<p class="Normal-2" xml:lang="en-US">Konuyla ilgili olarak İbn-i Haldun, şunları söylemektedir: </p>
				<p class="Normal-2" xml:lang="en-US">“...Üçüncü sınıf ruhlara sahip olanlar, tümü ile beşeriyetten, beşeriyete has cismaniyetten de, ruhaniyetten de insilah ederek (soyularak) mele-i â’lâ’ya, en yüce âlemdeki melekler zümresine geçme istidadına fıtraten sahiptirler. Çok kısa bir zaman parçası içinde de olsa fiilen melek olma haline gelirler. Bu haldeki kimse için, mele-i a’lâ’yı, onların ufkunda ve sahasında müşahede etmek, ilâhi hitabı işitmek o an içinde husule gelir. Bunlar nebîlerdir. Bir an için beşeriyetten insilah etme istidadını Allah onlara vermiştir. Bu an, vahy halidir. Bu da bir fıtrattır. Allah, nebîleri bu fıtrat üzerine yaratmıştır. Beşeriyetle bu hal içinde bulundukları müddetçe, Allah onları bedeni engellerden ve kösteklerden arındırmıştır.” </p>
				<p class="Normal-2" xml:lang="en-US">Basit fakat ilginç bir benzetişle, peygamberin vahyi kabul edişindeki haliyle, bir radyonun dalgası arasında -özellikle bilime meraklı olanların hoşuna gidecek- bir benzerlik kurulabilir. Fizik sahasında nasıl bu, bir intibak ve akort meselesinden ibaret ise, peygamberlik meselesinde de peygamberin, hususi mahiyette bir ses dalgasından işitmiş olmasından ibarettir.</p>
				<p class="Normal-2" xml:lang="en-US">Peygamberimizin, Cebrâil’i farklı zamanlarda gördüğü, ona çok yakınlaştığı Kur’ân’ın verdiği bilgiler arasındadır:</p>
				<p class="x-------" xml:lang="ar-SA"><span> وَالنَّجْمِ إِذَا هَوَى مَا ضَلَّ صَاحِبُكُمْ وَمَا غَوَى وَمَا يَنْطِقُ عَنْ الْهَوَى إِنْ هُوَ إِلَّا وَحْيٌ يُوحَى عَلَّمَهُ شَدِيدُ الْقُوَى ذُو مِرَّةٍ فَاسْتَوَى وَهُوَ بِالْأُفُقِ الْأَعْلَى ثُمَّ دَنَا فَتَدَلَّى فَكَانَ قَابَ قَوْسَيْنِ أَوْ أَدْنَى فَأَوْحَى إِلَى عَبْدِهِ مَا أَوْحَى مَا كَذَبَ الْفُؤَادُ مَا رَأَى أَفَتُمَارُونَهُ عَلَى مَا يَرَى وَلَقَدْ رَآهُ نَزْلَةً أُخْرَى عِنْدَ سِدْرَةِ الْمُنْتَهَى عِنْدَهَا جَنَّةُ الْمَأْوَى إِذْ يَغْشَى السِّدْرَةَ مَا يَغْشَى مَا زَاغَ الْبَصَرُ وَمَا طَغَى لَقَدْ رَأَى مِنْ آيَاتِ رَبِّهِ الْكُبْرَى </span></p>
				<p class="Normal-2" xml:lang="en-US">“İnmekte olan yıldıza andolsun ki, Arkadaşınız sapmadı, azmadı. O, kendi hevâ-i arzularına göre konuşmaz. Onun konuşması kendisine vahyedilenden başkası değildir. Onu, ona müthiş kuvvetleri olan biri öğretti. Ki O, akıl ve re’yinde kuvvetli bir melektir. Hemen gerçek melek şeklinde doğruldu. O, en yüksek ufukta idi. Sonra ona yaklaştı ve sarktı. Onunla arasındaki mesafe, iki yay kadar, yahut daha az kaldı. Kuluna verdiği vahyi verdi. Onun gördüğünü kalbi yalanlamadı. Onun gördükleri hakkında şimdi kendisiyle tartışacak mısınız? Andolsun ki, onu Sidretü’l-Müntehâ’nın yanında bir kez daha görmüştü. Ki, Cennetü’l-Me’vâ onun yanındadır. Sidre’yi kaplayan kaplıyordu. Peygamberin gözü şaşmadı ve sınırı aşmadı. Andolsun ki o, Rabbinin âyetlerinden en büyüğünü gördü.” <span class="parantez-2" style="font-size:0.73em;" xml:lang="tr-TR">(Necm, 53/1-18)</span></p>
				<p class="Normal-2" xml:lang="en-US">Allah’ın bir elçisi olan Hz. Peygamber <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, yine kendisi gibi bir elçi olan Cebrâil’i açık bir şekilde görmüş ve ondan vahiy almıştır. Hatta Peygamberimiz <span class="parantez-2" style="font-size:0.73em;" xml:lang="tr-TR">(sallallahu aleyhi ve sellem)</span>, Cebrâil’den vahiy aldığını söyleyince, Mekke müşrikleri buna itiraz etmiş ve karşı gelmişlerdir. Bunun üzerine: “Andolsun ki O, Cebrâil’i açık bir ufukta gördü.” <span class="parantez-2" style="font-size:0.73em;" xml:lang="tr-TR">(Tekvir, 81/23)</span> âyeti nâzil olmuştur. </p>
				<p class="Normal-2" xml:lang="en-US">Hangi şekilde olursa olsun, gayet açık bir şekilde anlaşılmaktadır ki, Allah’tan peygambere vahiy getiren bir melek vardır. Ve bu meleğin adı Cebrâil’dir. Yapmış olduğu bu elçilik görevinde O, son derece güvenilir ve sadık bir aracıdır. </p>
				<div class="footnotes">
					<div class="footnote">
						<p class="Dipnot-Metni"><a class="footnote-anchor" href="#footnote-228-1-backlink" id="footnote-228-1">1</a>	Ebû Dâvûd, Sünne 5</p>
					</div>
					<div class="footnote">
						<p class="Dipnot-Metni"><a class="footnote-anchor" href="#footnote-228-2-backlink" id="footnote-228-2">2</a>	Ebû Dâvûd, Sünne 5</p>
					</div>
					<div class="footnote">
						<p class="Dipnot-Metni"><a class="footnote-anchor" href="#footnote-228-3-backlink" id="footnote-228-3">3</a>	Ebû Dâvûd, Sünne 5; İbn Mâce, Mukaddime 2; Tirmizî, İlim 10; Ahmed b. Hanbel, 4/132</p>
					</div>
					<div class="footnote">
						<p class="Dipnot-Metni"><a class="footnote-anchor" href="#footnote-228-4-backlink" id="footnote-228-4">4</a>	Buhârî, Bed’ül-vahy 7; Müslim, Îmân 252-254; Ahmed b. Hanbel, 6/153, 232</p>
					</div>
				</div>
			</div>
		</div>
	</body>
</html>