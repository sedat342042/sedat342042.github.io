<html xmlns="http://www.w3.org/1999/xhtml">
	<head>
		<title>03-01.html</title>
		<link href="template.css" rel="stylesheet" type="text/css"/>
	</head>
	<body>
		<div id="x03-01.html" xml:lang="tr-TR">
			<div class="Basic-Text-Frame">
				<p class="Ana-Baslik" id="toc_marker-2" xml:lang="en-US">ÖNSÖZ</p>
				<p class="Normal" xml:lang="en-US">Yüce Yaratıcının insanlığa gönderdiği son mesaj, Kur’ân-ı Kerîm’dir. Dünyaahiret mutluluk yollarını gösteren bu İlahi Kitap; söz gücü, muhtevası, evrenselliği, eşsizliği, indiği günden bugüne korunmuş olması ve kıyamete kadar da korunacak olması gibi pek çok yönüyle farklı özelliklere sahiptir.</p>
				<p class="Normal" xml:lang="en-US">Müslümanların Kur’ân-ı Kerîm’e karşı gösterdikleri önemi, başka hiçbir din mensubu kendi kutsal kitabına göstermemiştir. Kur’ân’ın, gerek ezberlenmesi gerek üzerinde düşünülmesi gerekse bir kitap haline getirilmesi, inananlar tarafından büyük bir titizlikle yapılmış, bundan sonra da yapılmaya devam edecektir.</p>
				<p class="Normal" xml:lang="en-US">İnsanlık tarihinde herhangi bir toplumun herhangi bir kitabı ezberlediği ve bu ezber işini de asırların geçmesine rağmen nesilden nesile devam ettirdiği görülmüş değildir. Öyle bir ezberleme ki, şehirlerde, köylerde hatta memleketin her tarafında, büyük-küçük, genç-ihtiyar herkes ezberlemiş, bununla da kalmayıp herhangi bir Kur’ân okuyucusu, merkeze en uzak yerlerden birinde, onun bir kelimesini ya da bir harfini yanlış okuduğunda, yaptığı bu yanlışı anında düzeltecek ve onu doğru okunuş şekline yönlendirecek birisi mutlaka bulunmuştur.</p>
				<p class="Normal" xml:lang="en-US">Hz. Peygamber’in <span class="parantez" style="font-size:0.73em;" xml:lang="tr-TR">(sallallahu aleyhi ve sellem)</span> kırktan fazla vahiy kâtibi vardı. Bu vahiy kâtipleri, Resûlullah’a <span class="parantez" style="font-size:0.73em;" xml:lang="tr-TR">(sallallahu aleyhi ve sellem)</span> inen her vahiy parçasından hemen sonra, ashabın huzurunda bunları yazıyorlardı. Bunların dışında diğer ashap da kendi güç ve imkânları ölçüsünde, inen bu vahiy bölümlerini yazma ya da başkasına yazdırma konusunda âdeta yarışıyorlardı. Aynı zamanda ashap, âyetleri, indiği şekliyle ezberlemek için, sabah-akşam Resûlullah’a <span class="parantez" style="font-size:0.73em;" xml:lang="tr-TR">(sallallahu aleyhi ve sellem)</span> okuyorlardı.</p>
				<p class="Normal" xml:lang="en-US">Kur’ân’ın indiği dönemde çeşitli bahanelerle Kur’ân’a karşı yakışıksız sözler söyleyen insanlar bulunduğu gibi, günümüzde hatta bundan sonraki dönemlerde de buna benzer iftiraların olması mümkündür. Ancak Kur’ân’ın, yakından tanındığı, nasıl bir kitap olduğu, korunması konusundaki eşsizliği vs. gerçek anlamda bilindiğinde, bu şüphelerden hiçbirinin geçerli olmayıp sadece birtakım mülâhazalardan dolayı ortaya atılmış ve Kur’ân’ı yakından bilmeyenlerin kafasını karıştırmaya yönelik tereddütlerden ibaret olduğu görülecektir.</p>
				<p class="Normal" xml:lang="en-US">Kur’ân’la ilgili elimizde pek çok kaynak bulunmaktadır. Onunla ilgili tartışılmadık, yazılmadık bir konu yok gibidir. Fakat günümüz insanının baş döndürücü hızdaki hayat akışı içerisinde her konuyu araştırmasına, öğrenmesine ve bu konulardaki şüphelerinin cevaplarını bulmasına vakti yok denecek kadar azdır ya da hiç yoktur. Bir de günümüz iletişim araçlarının sınır tanımaz bilgi akışı ve bu bilgi akışında kasıtlı olarak Kur’ân ve İslam hakkında ortaya atılan çeşitli yayınları düşündüğümüzde, bu konularla ilgili pratik sayılacak kitapların hazırlanması bir zorunluluk olarak karşımıza çıkmaktadır.</p>
				<p class="Normal" xml:lang="en-US">Kitaptaki konular, 12 ayrı bölüme ayrılarak işlendi. Bu bölümler şunlardan oluşmaktadır: Kur’ân’ın tanımı ve isimleri, vahyin tanımı ve mahiyeti, Kur’ân’ın âyetleri ve âyetler hakkındaki farklı konular, Kur’ân’ın sûreleri, Kur’ân’ın toplanması ve çoğaltılmasıyla ilgili meseleler, Kur’ân’ın dili ve üslup özellikleri, Kur’ân’ın eşsizliği ve korunmuşluğu, Kur’ân’ın muhtevası ve temel konuları, evrenselliği, tefsiriyle ilgili meseleler ve Kur’ân’ı okuma âdâbı.</p>
				<p class="Normal" xml:lang="en-US">Kitapta faydalanmış olduğumuz kaynaklar, okuyucunun zihnini dağıtmasın ve kitabın hacmini arttırmasın diye her alıntıdan sonra verilmeyip kaynakça kısmında verilmiştir. Sadece âyet ve hadislerin geçtiği yerlerde kaynağı verilmiştir. Eserin faydalı olmasını Yüce Allah’tan diler, hayırlara vesile kılınmasını temenni ederim. </p>
				<p class="Normal" xml:lang="en-US">Yrd. Doç. Dr. Muhittin Akgül</p>
				<p class="Normal" xml:lang="en-US">muhittinakgul@hotmail.com</p>
				<p class="Normal" xml:lang="en-US">27.09.2007 / Sakarya</p>
			</div>
		</div>
	</body>
</html>