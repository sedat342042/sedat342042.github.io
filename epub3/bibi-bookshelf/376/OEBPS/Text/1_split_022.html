<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h1 class="kitapickapak2" id="calibre_toc_20"><br class="calibre3"/>
  20</h1>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Tam akşam yemeğini fırından çıkarırken geldi Gideon. Bir elinde takım elbise taşımak için kullanılan bir torba, öbür elindeyse bilgisayar çantası vardı. Dr. Petersen’la olan randevusundan sonra yalnız başına eve dönmeye kalkarsa diye endişelenmiş, yolda olduğunu haber vermek için aradığındaysa rahatlamıştım. Yine de kapıyı ilk açtığım an, onu karşımda görünce bir huzursuzluk ürpertisi dolaştı içimde.</p>

  <p class="normal1">“Selam” dedi alçak sesle ve peşimden mutfağa geldi. “Burası enfes kokuyor.”</p>

  <p class="normal1">“Umarım karnın açtır. Çok fazla yemek var ve Cary’nin bize katılıp bir şeyler yiyeceğini hiç sanmıyorum.”</p>

  <p class="normal1">Gideon eşyalarını kahvaltı tezgâhına bırakıp ihtiyatlı bir şekilde yanıma yaklaştı; bakışları yüzümde dolaşıyordu. “Gece kalmak için bir şeyler getirdim yanımda ama istersen giderim. Ne zaman olursa. Yalnızca söyle yeter.”</p>

  <p class="normal1">Korkunun beni yönlendirmesine izin vermemeye kararlıydım, hızla soluklandım. “Burada istiyorum seni.”</p>

  <p class="normal1">“Ben de burada olmak istiyorum.” Yanımda dikiliyordu. “Sana sarılabilir miyim?”</p>

  <p class="normal1">Ona dönüp sımsıkı sarıldım. “Lütfen.”</p>

  <p class="normal1">Yanağını yanağıma bastırıp, sıkı sıkı sarıldı bana. Alıştığımız kadar doğal ve kolay olmadı bu kucaklaşma. Daha önce hissettiğimiz her şeyden farklı olan yeni bir ihtiyatlılık hali vardı aramızda.</p>

  <p class="normal1">“Keyfin nasıl?” diye mırıldandı.</p>

  <p class="normal1">“Sen geldin, daha iyi oldu.”</p>

  <p class="normal1">“Ama hâlâ gerginsin.” Dudaklarını alnıma bastırdı. “Ben de öyleyim. Bir daha nasıl yan yana uyuyabileceğiz, bilmiyorum.”</p>

  <p class="normal1">Biraz geri çekilerek baktım ona. Ben de bundan korkuyordum ve Cary ile az önce yapmış olduğum konuşma da işleri hiç kolaylaştırmamıştı. <span class="ideitalik">O bir saatli bomba...</span></p>

  <p class="normal1">“Bir yolunu buluruz” dedim.</p>

  <p class="normal1">Uzun bir süre konuşmadı. “Nathan hiç temas kurdu mu seninle?”</p>

  <p class="normal1">“Hayır.” Tesadüfen ya da bilinçli olarak bir gün yeniden karşıma çıkacağından korkuyordum ama içten içe. Orada bir yerlerdeydi sonuçta ve benimle aynı havayı soluyordu... “Neden?”</p>

  <p class="normal1">“Bugün aklıma geldi.”</p>

  <p class="normal1">Yüzünü incelemek için geri çekildim ve ne kadar perişan göründüğünü fark edince koca bir düğüm oluştu boğazımda. “Neden?”</p>

  <p class="normal1">“İkimizin de sırtındaki yük hiç az sayılmaz çünkü.”</p>

  <p class="normal1">“Çok fazla olduğunu mu düşünüyorsun?”</p>

  <p class="normal1">Başını iki yana salladı Gideon. “Öyle düşünemem ben.”</p>

  <p class="normal1">Ne diyeceğimi ne yapacağımı bilemedim. Benim aşkımla onun bana duyduğu ihtiyacın ilişkimizi götürmeye yetip yetmeyeceğinden kendim de emin değilken ona nasıl bir güvence verebilirdim ki?</p>

  <p class="normal1">“Neler geçiyor aklından?” diye sordu.</p>

  <p class="normal1">“Yemekle ilgili düşünceler. Açlıktan ölüyorum. Gidip sorsana bakalım Cary de yiyecek miymiş. Sonra da oturup yeriz.”</p>

  <p class="normal1"/>

  <p class="normal1">Gideon odasına gittiğinde Cary uyuyordu. O yüzden yemek masasında baş başa oturup mum ışığında iki kişilik bir akşam yemeği yedik. İkimizin de duş alıp üzerimize geçirdiğimiz eski tişörtler ve pijama altlarıyla katıldığımız resmi bir yemek gibiydi sanki. Cary için endişeleniyordum ama Gideon’la baş başa sakin bir zaman geçirmek de tam ihtiyacımız olan şey gibi gelmişti.</p>

  <p class="normal1">“Dün ofisimde Magdalene ile yemek yedim” dedi ilk birkaç lokmamızın ardından.</p>

  <p class="normal1">“Ya?” Demek ben yüzük alışverişindeyken Magdalene de benim erkeğimle baş başa zaman geçiriyordu ha?</p>

  <p class="normal1">“O ses tonuna hiç gerek yok” diye uyardı. “Senin çiçeklerinle dolu bir ofiste, senin masamın üstünden yolladığın öpücüklere karşı iki lokma yemek yedi alt tarafı. Sen de en az onun kadar oradaydın o sırada.”</p>

  <p class="normal1">“Affedersin. Düşünmeden gösterilmiş bir tepkiydi.”</p>

  <p class="normal1">Elimi dudaklarına götürüp, küçük, sert bir öpücük kondurdu. “Beni hâlâ kıskanabiliyor olman içime biraz su serpti.”</p>

  <p class="normal1">İçimi çektim. Duygularım karman çormandı gün boyu, hangi konuda ne hissedeceğimi bilemiyordum. “Ona Christopher’dan bahsettin mi?”</p>

  <p class="normal1">“Yemeğe çağırmamın nedeni oydu zaten. Ona videoyu gösterdim.”</p>

  <p class="normal1">“Ne?” Telefonumun şarjının onun arabasındayken bittiğini hatırlayarak kaşlarımı çattım. “Nasıl becerdin bunu?”</p>

  <p class="normal1">“Telefonunu ofisime götürüp videoyu bir USB’ye geçirdim. Dün akşam şarj edilmiş olarak geri getirdiğimi fark etmedin mi?”</p>

  <p class="normal1">“Hayır.” Hükmedici ya da değil, Gideon’la hangi sınırları aştığında benim tırsma bölgeme geçtiği konusu üzerinde çalışmak zorundaydık. “Telefonumu bu şekilde kurcalayamazsın, Gideon.”</p>

  <p class="normal1">“Kurcalamadım ki. Şifre belirlememiştin daha zaten.”</p>

  <p class="normal1">“Önemli olan o değil! Benim kahrolası özel hayatıma yapılmış ciddi bir tecavüz bu. Tanrım...” Hayatımdaki insanların hiçbiri benim de sınırlarım olduğunu neden bir türlü anlamıyordu acaba? “Ben senin özel şeylerini karıştırsam hoşuna gider mi?”</p>

  <p class="normal1">“Saklayacak bir şeyim yok ki.” Cep telefonunu eşofmanının cebinden çıkarıp bana uzattı. “Ve senin de olmayacak.”</p>

  <p class="normal1">Aslında o an hiç kavga etmek istemiyordum –işler zaten yeterince sallantıdaydı– ama bunu daha fazla erteleyemezdim. “Senin görmeni istemediğim bir şeyimin olup olmaması önemli değil. Benim bir miktar özel alana ve biraz mahremiyete hakkım var; senin de bana ait bilgileri ve benim eşyalarımı karıştırmadan önce bana sorman gerekiyor. Benim iznim olmadan canın ne isterse alma huyundan vazgeçmek zorundasın.”</p>

  <p class="normal1">“O videonun nesi özeldi ki?” diye sordu kaşlarını çatarak. “Sen kendin gösterdin onu bana.”</p>

  <p class="normal1">“Annem gibi davranma, Gideon!” diye bağırdım. “Benim idare edebileceğim deli sayısının da bir sınırı var.”</p>

  <p class="normal1">Sert tavrım karşısında geri çekildi. Bu kadar öfkelenmiş olmama şaşırdığı barizdi. “Peki, tamam. Üzgünüm.”</p>

  <p class="normal1">Öfkemi ve huzursuzluğumu dizginlemeye çalışarak şarabımdan birkaç yudum aldım. “Ben kızdığım için mi üzgünsün? Yoksa kendi yaptığın şey için mi?”</p>

  <p class="normal1">Birkaç nabız atışı kadar süren bir sessizlikten sonra yanıtladı Gideon: “Kızdığın için üzgünüm.”</p>

  <p class="normal1">Gerçekten basmıyordu kafası. “Bunun ne kadar acayip bir şey olduğunu nasıl anlamazsın ya?”</p>

  <p class="normal1">“Eva.” İç geçirip elini saçlarına götürdü. “Her günün dörtte birini senin <span class="ideitalik">içinde</span> geçiriyorum ben. Sonra sen tutup bana dışarıda sınırlar koymaya kalkınca ister istemez keyfi geliyor bana bu sınırlar.”</p>

  <p class="normal1">“Keyfi filan değiller. Benim için önemliler. Bilmek istediğin bir şey varsa bana sorman gerekiyor.”</p>

  <p class="normal1">“Pekâlâ.”</p>

  <p class="normal1">“Bir daha yapma” diye uyardım. “Şaka yapmıyorum, Gideon.”</p>

  <p class="normal1">Çenesi kasıldı. “Tamam. Anladım.”</p>

  <p class="normal1">Sonra, gerçekten daha fazla kavga etmek istemediğim için kapattım konuyu. “Görünce ne dedi Magdalene?”</p>

  <p class="normal1">Gözle görülür şekilde rahatladı Gideon. “Zordu onun için tabii. Benim görmüş olduğumu bilmek daha da zordu.”</p>

  <p class="normal1">“O da bizi kütüphanede görmüştü.”</p>

  <p class="normal1">“Doğrudan o konuyla ilgili konuşmadık ama konuşacak da ne var ki zaten? Kapalı bir odada kız arkadaşımla seviştim diye özür dileyecek değilim.” Arkasına yaslanıp hızla soluk verdi. “Christopher’ın videodaki yüzünü görmek –onun kendisi hakkında gerçekten ne düşündüğünü görmek–, <span class="ideitalik">asıl</span> canını yakan bu oldu. İnsanın kendini o şekilde kullanılırken görmesi zor bir şey. Hele de tanıdığını sandığın, senin iyiliğini düşünüyor olması gereken biri tarafından.”</p>

  <p class="normal1">Tepkimi gizlemek için her ikimizin de kadehlerini doldurmaya başladım. Sanki kendi deneyimlerine dayanarak konuşuyor gibiydi. Tam olarak ne yapılmıştı acaba ona?</p>

  <p class="normal1">Şarabımdan çabucak bir yudum aldıktan sonra sordum: “Sen nasıl geliyorsun bunun üstesinden?”</p>

  <p class="normal1">“Ne yapabilirim ki? Yıllarca her yolu denedim Christopher’la konuşmak için. Onu paraya boğmayı denedim. Tehdit etmeyi denedim. En ufak bir değişme eğilimi göstermedi. Yapabileceğim tek şeyin hasar kontrolü olduğunu anladım uzun zaman önce. Bir de seni ondan olabildiğince uzak tutmak.”</p>

  <p class="normal1">“Artık bildiğim için ben de yardımcı olurum sana bu konuda.”</p>

  <p class="normal1">“Güzel.” Şarabını içerken kadehinin üstünden baktı bana. “Dr. Petersen’la olan randevumu sormuyorsun hiç.”</p>

  <p class="normal1">“Benim üzerime vazife değil. Tabii eğer sen benimle paylaşmak istersen o başka.” Gözlerimi gözlerine diktim, tam da buydu aslında yapmasını istediğim şey. “Ne zaman anlatacak birilerine ihtiyaç duyarsan ben dinlemeye hazırım ama burnumu sokmam. Beni içeri almaya hazır olduğunda alırsın zaten sen. Yalnız, Dr. Petersen’dan hoşlanıp hoşlanmadığını bilmek isterim doğrusu.”</p>

  <p class="normal1">“Şimdilik iyi.” Gülümsedi. “Konuşmayı kendi istediği gibi yönlendirebiliyor. Pek fazla kişi beceremez bunu benimle konuşurken.”</p>

  <p class="normal1">“Evet. Alır seni, dolaştırır, dolaştırır, aynı yere bambaşka bir yönden getirir ve sen de, ‘Ben bunu neden böyle görememişim?’ diye düşünürken bulursun kendini.”</p>

  <p class="normal1">Gideon’ın parmakları kadehinin sapında bir aşağı bir yukarı dolaşıyordu. “Yatmadan önce almam için bir ilaç yazdı bana. Gelirken aldım eczaneden.”</p>

  <p class="normal1">“Ne düşünüyorsun peki, ilaç alma konusunda?”</p>

  <p class="normal1">Karanlık ve tekinsiz gözlerle baktı bana. “Gerekli olduğunu düşünüyorum. Seninle olmak zorundayım ve ne pahasına olursa olsun bunu senin için güvenli hale getirmek zorundayım. Dr. Petersen, terapi ile beraber kullanıldığında bu ilacın ‘atipik cinsel parasomniler’de etkili olduğunu söyledi. Buna inanmak zorundayım.”</p>

  <p class="normal1">Uzanıp elini tuttum. İlaç almak büyük bir adımdı, özellikle de sorunlarıyla yüzleşmekten bunca zaman kaçınmış biri için. “Teşekkür ederim.”</p>

  <p class="normal1">Gideon’ın elimi daha da sıktı. “Anlaşılan bu sorun yeterince çok insanda görülüyor ki üzerinde uyku çalışmaları yapmışlar. Dr. Petersen bana literatüre geçmiş bir vakadan söz etti. Adam on iki yıl boyunca uykusunda saldırmış karısına.”</p>

  <p class="normal1">“On iki yıl mı? Aman Tanrım.”</p>

  <p class="normal1">“Anlaşılan, doktora başvurmadan bu kadar beklemelerinin nedenlerinden biri de adamın uyurken daha iyi sevişmesiymiş” dedi kuru bir sesle. “Bir erkeğin egosu için bundan daha öldürücü bir darbe düşünemiyorum.”</p>

  <p class="normal1">Ona baktım. “İşe bak.”</p>

  <p class="normal1">“Ya, bence de.” Çarpık gülüşü soldu. “Ama benimle yatağını paylaşma konusunda kendini baskı altında hissetmeni istemiyorum, Eva. Sihirli bir hap yok bu iş için. İstersen kanepede uyurum, istersen eve giderim ama bu iki seçenekten kanepeyi tercih ederim doğrusu. Sabah işe seninle birlikte hazırlanınca bütün günüm daha iyi geçiyor.”</p>

  <p class="normal1">“Benim de.”</p>

  <p class="normal1">Uzanıp elimi tuttu Gideon ve dudaklarına götürdü. “Böyle bir şeye sahip olabileceğimi hiç düşünmemiştim... Hayatımda benimle ne yapacağını bilen birinin olabileceğini. Beni olduğum gibi kabul ettiği için, bir yandan akşam yemeği yerken, bir yandan benim arızalarım hakkında konuşabilen birinin... İyi ki varsın, Eva.”</p>

  <p class="normal1">Yüreğim tatlı bir sızıyla burkuldu göğsümde. Nasıl da güzel şeyler söyleyebiliyordu bu adam. Nasıl da mükemmel şeyler buluyordu.</p>

  <p class="normal1">“Ben de senin hakkında aynen öyle hissediyorum, şampiyon.” Benim hislerim daha derin olabilirdi yalnız, çünkü ben onu seviyordum. Ama bunu yüksek sesle söylemedim. Nasılsa bir gün o da aynı noktaya gelecekti. Kesinlikle ve geri dönüşsüz biçimde benim olana dek pes etmeyecektim.</p>

  <p class="ortayazi">***</p>

  <p class="normal1">Çıplak ayağını orta sehpasına dayamış ve bilgisayarını kucağına almış olan Gideon öyle rahat ve huzurlu görünüyordu ki, dönüp dönüp ona bakmaktan televizyondaki programları seyredemiyordum.</p>

  <p class="normal1"><span class="ideitalik">Buraya nasıl geldik?</span> diye soruyordum kendime. Bu aşırı derecede seksi adamla ben?</p>

  <p class="normal1">“Diktin gözlerini bakıyorsun” diye mırıldandı gözlerini ekrandan ayırmadan.</p>

  <p class="normal1">Dil çıkardım ona.</p>

  <p class="normal1">“Bu yaptığınızı cinsel bir teklif olarak alabilir miyiz, Bayan Tramell?”</p>

  <p class="normal1">“Hem çalıştığın şeye bakıp, hem de beni nasıl görebiliyorsun?”</p>

  <p class="normal1">O zaman kafasını kaldırıp bana baktı. Mavi gözleri güç ve ateş saçıyordu. “Ben seni hep gördüm, meleğim. Beni bulduğun andan beri, senden başka bir şey görmedi gözüm.”</p>

  <p class="normal1"/>

  <p class="normal1">Çarşamba gününe Gideon’ın arkamdan dürten aletiyle başladım. En sevdiğim uyandırılma şekli buydu artık.</p>

  <p class="normal1">“Hadi bakalım” dedim boğuk bir sesle, uykulu gözlerimi ovuşturarak, “pek oyuncusun bu sabah.” Kolu belime dolandı, beni sıcak ve sert göğsüne çekti.</p>

  <p class="normal1">“Sen de her sabah çok güzel ve seksisin” diye mırıldandı omzumu dişlerken. “Seni uyandırmaya bayılıyorum.”</p>

  <p class="normal1">Olaysız geçen geceyi paylaştığımız küçük bir orgazm ile kutladık.</p>

  <p class="normal1"/>

  <p class="normal1">Günün ilerleyen saatlerinde Mark ve Steven’la, yerin altına saklanmış güzel bir Meksika restoranında öğle yemeği yedim. Üç beş basamaklı beton merdivenden inip, siyah yelekli garsonların servis yaptığı son derece aydınlık ve şaşırtıcı derecede geniş bir restoranda bulmuştuk kendimizi.</p>

  <p class="normal1">“Senin adamı getir buraya da” dedi Steven, “sana şu narlı margaritalardan ısmarlasın.”</p>

  <p class="normal1">“Çok mu güzel?” diye sordum.</p>

  <p class="normal1">“Hem de nasıl.”</p>

  <p class="normal1">Siparişlerimizi almaya gelen garson kız kıskançlık uyandıracak uzunluktaki kirpiklerini kırpıştırarak utanmazca flört etti Mark’la. Mark da karşılık verdi. Yemek ilerledikçe, isim kartında Shawna yazan enerjik kızıl giderek cüretkârlaştı ve her gelip gidişinde Mark’ın kâh omzuna kâh ensesine dokunmaya başladı. Buna karşılık, Mark’ın şakalaşmaları da giderek daha imalı hale geliyordu. Bu arada ben endişeyle Steven’a bakıyor, yüzünün kızardığına ve kaşlarının giderek daha çok çatıldığına tanık oluyordum. Oturduğum yerde rahatsız bir şekilde kıpırdanarak bu gerilim dolu yemeğin bitmesi için dakikaları saymaya başlamıştım.</p>

  <p class="normal1">“Hadi bu gece beraber olalım” dedi hesabı getiren Shawna Mark’a. “Benimle bir gece geçir, bak ben nasıl tedavi ediyorum seni.”</p>

  <p class="normal1">Ağzım bir karış açıldı. Ciddi olabilir miydi bu?</p>

  <p class="normal1">“Saat yedi senin için uygun mu?” dedi Mark memnun bir mırıltıyla. “Seni mahvedeceğim Shawna. Bir zenciyle bir kere birlikte oldun mu ne olur bilirsin...”</p>

  <p class="normal1">İçtiğim su boğazıma kaçtı, boğuluyordum.</p>

  <p class="normal1">Steven ayağa fırlayıp yanıma geldi ve sırtıma vurdu. “Aman be, Eva” dedi gülerek. “Seni kekliyorduk yalnızca. Ölme şimdi başımıza.”</p>

  <p class="normal1">“Ne?” dedim soluk almaya çalışarak, gözlerimde yaşlarla.</p>

  <p class="normal1">Gülerek arkamdan dolandı ve kolunu garsonun omzuna doladı. “Eva, seni kız kardeşim Shawna ile tanıştırayım. Shawna, bu Mark’ın hayatını kolaylaştıran Eva.”</p>

  <p class="normal1">“Aman iyi bari” dedi Shawna, “sen de zorlaştırıyorsun çünkü.”</p>

  <p class="normal1">Steven göz kırptı bana. “Bu yüzden benimle zaten.”</p>

  <p class="normal1">İki kardeşi böyle yan yana görünce daha önce dikkatimi çekmeyen benzerliği fark ettim. Sandalyeme yığılıp Mark’a pis pis baktım. “Çok adiceydi bu yaptığınız. Steven balatayı sıyıracak sandım gerçekten.”</p>

  <p class="normal1">Mark teslim olur gibi havaya kaldırdı elini. “Bütün fikir ondan çıktı. Böyle dramatik şeylere meraklı olan oydu, hatırladın mı?”</p>

  <p class="normal1">Topuklarının üstünde sallanıp, sırıtarak konuştu Steven: “Hadi, Eva. Bu ilişkide fikir üreten kişinin Mark olduğunu biliyorsun.”</p>

  <p class="normal1">Shawna cebinden bir kartvizit çıkarıp bana uzattı. “Numaram arkada yazılı. Ara beni. Bu ikisiyle ilgili her türlü pislik bende saklı. Sana anlatırım, bir güzel alırsın intikamını.”</p>

  <p class="normal1">“Hain!” diye suçladı Steven.</p>

  <p class="normal1">“Ee” diyerek omuz silkti Shawna, “kızlar kızlara destek olur her zaman.”</p>

  <p class="normal1"/>

  <p class="normal1">İşten sonra Gideon’la onun spor salonuna gittik. Angus bizi kapının önünde bıraktı ve biz de içeri girdik. İçerisi hareketliydi ve soyunma odası kalabalıktı. Üstümü değiştirip eşyalarımı kilitledim ve Gideon’la koridorda buluştum.</p>

  <p class="normal1">CrossTrainer’a ilk geldiğim gün benimle konuşmuş olan antrenör Daniel’a el salladım ve kıçıma bir şaplak yedim bu yüzden.</p>

  <p class="normal1">“Hey” diye bağırdım Gideon’ın elini savuşturmaya çalışırken, “kes şunu.”</p>

  <p class="normal1">Atkuyruğumdan çekip başımı nazikçe geriye yatırdı; kendi arazisini derin ve ıslak bir öpücükle işaretleyebilmek için ağzımı yukarı çevirdi.</p>

  <p class="normal1">Saçımı çekerek bütün tenime elektrik vermişti sanki. “Caydırıcılık deyince aklına bu geliyorsa” diye fısıldadım dudaklarına, “bil ki daha çok teşvik edici etkisi oluyor bu yaptığının.”</p>

  <p class="normal1">“Dozu artırmaya hazırım.” Altdudağımı ısırdı. “Ama ben senin yerinde olsam sınırlarımı bu şekilde test etmezdim, Eva.”</p>

  <p class="normal1">“Merak etme. Bunun için başka yollarım var.”</p>

  <p class="normal1">Önce koşu bandına çıktı Gideon ve bana terden ışıldayan bedenini seyretme zevkini bahşetti... herkesin içinde. Baş başayken onu o halde ne kadar sık görsem de baştan çıkarıcı etkisi hiç azalmıyordu.</p>

  <p class="normal1">Ve aman Tanrım, bayılıyordum saçlarını bağlayışına. Ve hafifçe bronzlaşmış teninin altında gerilen kaslarına. Ve hareketlerindeki o zarif güce. Bu şık ve görgülü adamın, sırtındaki takım elbiseyi atıp hayvani yanını ortaya çıkarması bütün ayarlarımı altüst ediyordu.</p>

  <p class="normal1">Gözümü ondan alamıyordum ve almak zorunda olmadığıma da memnundum. Ne de olsa benimdi. Her yanıma sıcak bir keyif duygusu yayılıyordu bunu düşündükçe. Ayrıca salonda ona bakmayan kadın yoktu zaten. Gideon bir aletten diğerine geçerken, düzinelerce hayran göz de onu takip ediyordu.</p>

  <p class="normal1">Bakarken yakalanınca ona imalı bir bakış atıp dilimi altdudağımda şöyle bir gezdirdim. Kalkan kaşı ve buruk yarım gülümsemesi her yanımı karıncalandırdı. En son ne zaman spor yaparken bu kadar motive olduğumu hatırlamıyordum. Bir buçuk saat nasıl geçti anlamadım.</p>

  <p class="normal1">Bentley’ye binip çatı katına doğru yola çıktığımızda, oturduğum yerde kıvranıyordum artık. Sessiz bir davet niteliğindeki bakışlarım Gideon’a kayıyordu tekrar tekrar.</p>

  <p class="normal1">Parmaklarını benimkilere doladı. “Beklemen gerekecek.”</p>

  <p class="normal1">Söylediği şaşırtmıştı beni. “<span class="ideitalik">Ne?</span>”</p>

  <p class="normal1">“Duydun söylediğimi.” Parmaklarımı öptü ve bir de utanmadan şeytani bir gülücük attı bana. “Doyumun ertelenmesi, meleğim.”</p>

  <p class="normal1">“Niye yapacakmışız bunu?”</p>

  <p class="normal1">“Yemekten sonra birbirimiz için ne kadar delirmiş olacağımızı düşün.”</p>

  <p class="normal1">Angus’ın bizi dinlemeyecek kadar profesyonel olduğunu biliyordum ama yine de duymasın diye Gideon’a doğru eğilerek konuştum: “O nasılsa olacak, beklesek de beklemesek de. Ben beklemeyelim derim.”</p>

  <p class="normal1">Ama kararından dönmeye niyeti yoktu. Onun yerine ikimize de işkence etti. Sıcak bir duş için birbirimizi soymamızı istedi, birbirimizin bedenlerindeki kıvrım ve girintileri okşayıp sevdik, sonra da akşam yemeği için yeniden giyinmemizi istedi. Kendisi üşenmeyip smokin giydi ama papyon takmadı. Gıcır gıcır beyaz gömleğinin açık yakasından teni görünüyordu azıcık. Benim için seçtiği kokteyl elbisesi, şampanya rengi ipekten bir Vera Wang’dı. Elbisenin üstü, askısız ve sırtı açık bir büstiyerdi; kat kat eteği de dizlerimin üç beş santim üstünde bitiyordu.</p>

  <p class="normal1">Elbiseyi görünce gülümsemiştim, çünkü beni bütün gece o elbisenin içinde görmenin onu çıldırtacağını biliyordum. Çok güzel bir elbiseydi ve ben de çok beğenmiştim ama kısa boylu ve yuvarlak hatlı kızlara göre değil, ince, uzun mankenlere uygun bir modeldi bu. Belki göğüslerimi biraz olsun örter ümidiyle saçlarımı açık bıraktım ama Gideon’ın bakışlarına bakılırsa pek de faydası olmamıştı bu zavallı hamlemin.</p>

  <p class="normal1">“Tanrım, Eva.” Pantolonunun içinde aletini düzeltti. “Bu elbiseyle ilgili fikrimi değiştirdim. Bununla insan içine çıkmamalısın.”</p>

  <p class="normal1">“Fikir değiştirecek zamanımız yok.”</p>

  <p class="normal1">“Daha fazla kumaş kullanıldığını düşünmüştüm bu elbisede.”</p>

  <p class="normal1">Sırıtarak omuz silktim. “Ne diyebilirim? Alan sensin.”</p>

  <p class="normal1">“Ama şimdi o kadar emin değilim. Ne kadar sürer ki çıkarman?”</p>

  <p class="normal1">Dilimi altdudağımda dolaştırarak yanıtladım: “Bilmem. Neden kendin denemiyorsun?”</p>

  <p class="normal1">Gözleri koyulaştı. “Buradan asla çıkamayız.”</p>

  <p class="normal1">“Bence mahsuru yok.” Çok seksi görünüyordu ve ben –her zamanki gibi– delice istiyordum onu.</p>

  <p class="normal1">“Üstüne alabileceğin bir ceket filan yok mu? Bir mont olabilir mesela? Ya da pardösü?”</p>

  <p class="normal1">Gülerek çantamı şifoniyerin üstünden alıp koluna girdim. “Merak etme. Herkes sana bakmakla meşgul olacağı için beni kimse fark etmez bile.”</p>

  <p class="normal1">Ben onu yatak odasında dışarı doğru çekiştirirken kaşlarını çattı. “Cidden, Eva. Memelerin mi büyüdü senin? O şeyin üstünden dışarı taşıyorlar.”</p>

  <p class="normal1">“Ben yirmi dört yaşındayım, Gideon” dedim kuru bir sesle. “Gelişmemi tamamlayalı yıllar oldu. Vitrinde ne gördüysen, aldığın da o yani.”</p>

  <p class="normal1">“Evet, ama almaya hakkı olan tek kişi ben olduğuma göre vitrini gören tek kişi de ben olmalıydım.”</p>

  <p class="normal1">Oturma odasına geçtik. Girişe ulaşana kadar geçen kısa zamanda Gideon’ın evinin sakin güzelliğinin tadını çıkardım. Sıcaklığı ve davetkârlığı hoşuma gidiyordu. Dekorasyonda kullanılan klasik tarz zarif olduğu kadar şaşırtıcı derecede rahattı da. Kemerli pencerelerden görünen muhteşem manzara içeriyi tamamlıyor ama dikkati dağıtmıyordu.</p>

  <p class="normal1">Duvarlarda asılı olan tablolar gibi, koyu renk ahşaplar, eski havası verilmiş taşlar, sıcak renkler ve mücevher tonlarındaki küçük aksesuarlar da pahalı ama zevk sahibi bir zenginliği yansıtıyordu. İnsan kendini burada rahatsız hissetmez, nereye oturayım, elimi kolumu nereye koyayım diye düşünmezdi. Öyle bir havası yoktu kesinlikle.</p>

  <p class="normal1">Özel asansöre bindik. Kapılar kapanırken Gideon bana döndü ve derhal elbisemin büstiyerini yukarı doğru çekiştirmeye başladı.</p>

  <p class="normal1">“Dikkatli olmazsan” diye uyardım, “üstten çeke çeke kıçımı açıkta bırakacaksın.”</p>

  <p class="normal1">“Kahretsin.”</p>

  <p class="normal1">“Eğlenebiliriz de bununla. Ben senin aletinin ve milyonlarının peşinden koşan aptal sarışını oynarım, sen de kendini – yani kolunda en son oyuncağıyla dolaşan milyarder çapkını. Tek yapacağın, ben sana yaltaklanıp ne kadar akıllı olduğun hakkında övgüler düzerken, sıkılmış ve hoşgörülü bir ifade takınmak.”</p>

  <p class="normal1">“Hiç komik değil.” Derken yüzü aydınlandı: “Bir şala ne dersin?”</p>

  <p class="normal1"/>

  <p class="normal1">Kadın ve çocuklar için yapılan yeni bir sığınma merkezi yararına düzenlenen galanın yapıldığı yere girer girmez basın mensuplarının önüne çıkarıldık ve bu bendeki ifşa olma korkusunu tetikledi. Hiçbir şey aklımı onun kadar meşgul edemediği için Gideon’a odaklandım kendimi oyalamak için. O kadar dikkatle baktığım için de, onun özel hayattaki halinden sıyrılıp toplum önündeki imajına bürünüşünü izleme şansım oldu.</p>

  <p class="normal1">Maske kusursuzca oturdu yerine. Gözbebekleri buz gibi bir maviye dönüştü ve o seksi dudaklar düz bir çizgi halini aldı. İrade gücünün etrafımızı sarmalayışını hissedebiliyordum neredeyse. Yalnızca o istediği için dünya ile aramızda bir kalkan oluşmuştu. Onun yanında durduğum sürece, ondan onayladığına dair bir işaret almadan kimsenin benim yanıma yaklaşmaya ya da benimle konuşmaya kalkışmayacağını biliyordum.</p>

  <p class="normal1">Ama bu yasak, dokunmayla sınırlı kalıyor, bakışları kapsamıyordu. Balo salonuna doğu ilerlerken bütün bakışları üstünde topluyordu Gideon. Bütün bu ilgi bende gerginliğe neden olsa da Gideon sanki hiçbir şeyin farkında değilmiş gibi son derece soğukkanlıydı.</p>

  <p class="normal1">Gerçekten Gideon’a yaltaklanıp övgüler düzmek gibi bir niyetim olsaydı sıraya girmem gerekecekti korkarım. Durduğumuz an etrafı sarılıverdi. Onun dikkatini çekmek amacıyla yarışanlara yer vermek için ondan uzaklaşıp kendime biraz şampanya bulmaya gittim. Waters Field &amp; Leaman, galanın tanıtımını ücretsiz olarak üstlenmişti ve etrafta tanıdığım birkaç kişi vardı.</p>

  <p class="normal1">Tam yanımdan geçen bir garsonun elindeki tepsiden bir şampanya kapmayı başarmıştım ki birilerinin bana seslendiğini duydum. O tarafa dönünce Stanton’ın yeğeninin, yüzünde geniş bir gülümsemeyle bana doğru geldiğini gördüm. Koyu renk saçlı, yeşil gözlü bir adamdı ve benim yaşlarımdaydı. Tatillerde annemi ziyaret ettiğim zamanlardan tanıyordum onu ve gördüğüme sevinmiştim.</p>

  <p class="normal1">“Martin!” Kollarımı açarak onu selamladım ve kısaca kucaklaştık. “Nasılsın? Şahane görünüyorsun.”</p>

  <p class="normal1">“Ben de aynı şeyi sana söyleyecektim.” Beğeniyle süzdü elbisemi. “New York’a taşındığını duymuştum ve seni aramayı düşünüyordum. Ne kadardır buradasın?”</p>

  <p class="normal1">“Çok olmadı. Birkaç hafta.”</p>

  <p class="normal1">“Şampanyanı iç hadi” dedi. “Sonra da dans edelim.”</p>

  <p class="normal1">Billie Holiday’ın sesinden “Summertime” eşliğinde piste çıktığımızda şampanya hâlâ hoş bir şekilde kabarcıklanmaktaydı içimde.</p>

  <p class="normal1">“Ee” diye başladı, “çalışıyor musun?”</p>

  <p class="normal1">Dans ederken ona işimden söz ettim ve onun neler yaptığını sordum. Stanton’ın yatırım firmasında çalıştığını ve durumunun iyi olduğunu duyunca hiç şaşırmadım.</p>

  <p class="normal1">“Bir ara gelip seni öğle yemeğine çıkarmak isterim” dedi.</p>

  <p class="normal1">“Harika olur.” Müzik sonlanırken geriye doğru bir adım attım ve arkamdaki birine çarptım. Beni tutmak isteyen eller belime doğru uzandı ve omzumun üstünden baktığımda arkamda Gideon’ı buldum.</p>

  <p class="normal1">“Merhaba” diye mırıldandı, buz gibi bakışlarını Martin’den ayırmadan. “Tanıştırsana bizi.”</p>

  <p class="normal1">“Gideon, bu Martin Stanton. Birkaç yıldır tanıyoruz birbirimizi. Üvey babamın yeğeni olur kendisi.” Derin bir nefes alıp devam ettim “Martin, bu Gideon Cross, sevgilim.”</p>

  <p class="normal1">“Cross.” Martin gülerek uzattı elini. “Kim olduğunuzu biliyorum tabii ki. Tanıştığımıza memnun oldum. İşler yolunda giderse bazı aile toplantılarında görüşürüz belki.”</p>

  <p class="normal1">Gideon’ın kolu omuzlarıma dolandı. “Kesin görüşürüz.”</p>

  <p class="normal1">Tanıdığı birileri Martin’e seslendi ve o da gitmeden önce eğilip yanağımdan öptü. “Öğle yemeği için arayacağım seni. Gelecek hafta nasıl?”</p>

  <p class="normal1">“Harika.” Gideon’dan yayılan enerjiyi hissedebiliyordum ama dönüp baktığımda yüzü sakin ve ifadesizdi.</p>

  <p class="normal1">Louis Armstrong’un söylediği “What a Wonderful World” eşliğinde dans etmeye başladı benimle. “Ondan hoşlandığımdan emin değilim” diye homurdandı.</p>

  <p class="normal1">“Martin iyi çocuktur.”</p>

  <p class="normal1">“Senin bana ait olduğunu bilsin de.” Yanağını şakağıma yasladı ve elini sırtımda elbisenin açık bıraktığı yere yerleştirdi, tenlerimiz değdi. Beni bu şekilde tuttuğunda ona ait olduğumdan şüpheye düşmek mümkün değildi.</p>

  <p class="normal1">Herkesin içinde onun enfes bedenine bu kadar yakın olma fırsatının tadını çıkarıyordum. Kokusunu içime çekerek, kendimi onun usta kollarına bıraktım. “Hoşuma gidiyor bu.”</p>

  <p class="normal1">Burnunu bana sürterek mırıldandı. “Amaç da bu zaten.”</p>

  <p class="normal1">Saadet. Dans bitene dek devam etti.</p>

  <p class="normal1">Dans pistinden inerken Magdalene’yi gördüm yanda. Onu tanımam birkaç saniyemi aldı, çünkü saçlarını kestirmiş, şık bir küt kesim yaptırmıştı. Sade, siyah kokteyl elbisesiyle zarif ve havalı görünüyordu ama konuşmakta olduğu çarpıcı esmerin gölgesinde kalmıştı.</p>

  <p class="normal1">Gideon bir an tökezler gibi olup belli belirsiz yavaşladı ama sonra hemen normal yürüyüş hızına geri döndü. Ben acaba yerde bir şey mi vardı diye aşağıya bakınırken o alçak bir sesle, “Seni tanıştırmam gereken birisi var” dedi.</p>

  <p class="normal1">Başımı kaldırıp nereye doğru gittiğimize baktım. Magdalene’nin yanındaki kadın Gideon’ı fark edip ona doğru dönmüştü. Göz göze geldikleri an, Gideon’ın kolunun parmaklarımın altında kasıldığını hissettim.</p>

  <p class="normal1">Nedenini görebiliyordum.</p>

  <p class="normal1">Kadın, her kimdiyse Gideon’a deli gibi âşıktı. Yüzünden ve hülyalı soluk mavi gözlerinden okunuyordu bu. Güzelliği çarpıcıydı, hatta öyle enfesti ki gerçeküstü bir hava veriyordu ona. Kömür karası, gür saçları neredeyse beline kadar dümdüz uzanıyordu. Buz mavisi elbisesi gözleriyle aynı tondaydı, teni parlak bir bronz, vücudu uzun, hatları mükemmeldi.</p>

  <p class="normal1">“Corinne” diye selamladı Gideon onu, sesindeki doğal hırıltı daha da belirginleşmişti. Beni bırakıp kadının ellerini tuttu. “Geleceğini söylemedin bana. Bilsem karşılardım seni.”</p>

  <p class="normal1">“Evdeki telesekreterine birkaç mesaj bıraktım” dedi kadın, kültürlü ve yumuşak bir sesle.</p>

  <p class="normal1">“Ah, son zamanlarda pek orada kalmıyorum.” Sanki bu ona benim yanında olduğumu hatırlatmış gibi kadını bırakıp beni kendisine çekti. “Corinne, bu Eva Tramell. Eva, Corinne Giroux. Eski bir arkadaş.”</p>

  <p class="normal1">Ona elimi uzattım, o da sıktı.</p>

  <p class="normal1">“Gideon’ın arkadaşı benim de arkadaşım demektir” dedi sıcak bir gülümsemeyle.</p>

  <p class="normal1">“Umarım kız arkadaşlar için de geçerlidir bu.”</p>

  <p class="normal1">Gözlerimle buluşan gözlerinden belliydi anladığı. “Özellikle de kız arkadaşlar için. Eğer onu senden bir dakika almama izin verebilirsen, Gideon’ı tanıştırmak istediğim birisi var.”</p>

  <p class="normal1">“Elbette.” Sesim sakindi; ben hiç değildim.</p>

  <p class="normal1">Gideon bana baştan savma bir öpücük verip Corinne’e doğru bir adım attı ve girmesi için kolunu uzattı ona. Kendini tuhaf ve sıkıntılı hissettiği anlaşılan Magdalene’yi yanımda bırakıp gittiler.</p>

  <p class="normal1">Magdalene öyle kederli görünüyordu ki acıdım aslında ona. “Yeni saç kesimin yakışmış, Magdalene.”</p>

  <p class="normal1">Bana baktı. Önce kaskatı olan ağzı, teslimiyeti çağrıştıran bir iç çekişle yumuşadı sonra. “Teşekkür ederim. Bir değişiklik yapmanın zamanı gelmişti. Hatta birçok değişiklik yapmanın, sanırım. Ayrıca giden geri gelince onu taklit etmenin de anlamı kalmıyor.”</p>

  <p class="normal1">Şaşkınlıkla çatıldı kaşlarım. “Anlayamadım.”</p>

  <p class="normal1">“Corinne’den bahsediyorum.” Beni dikkatle süzdü. “Sen bilmiyorsun. Gideon’la ikisi nişanlıydılar. Bir yıldan uzun bir süre. Sonra Corinne nişanı attı ve zengin bir Fransız’la evlenip Fransa’ya yerleşti. Ama evlilik yürümemiş. Şimdi ayrılıyorlar ve Corinne de New York’a geri döndü.”</p>

  <p class="normal1"><span class="ideitalik">Nişanlı</span>. Yüzümdeki bütün kanın çekildiğini hissettim, bakışlarım sevdiğim adamla onun bir zamanlar sevmiş olması gereken kadının yan yana durdukları yere doğru kaydı. Kadın bir kahkaha atarak ona yaslanırken, Gideon onu tutmak için elini kadının beline götürüyordu.</p>

  <p class="normal1">Midem kıskançlık ve marazi bir korkuyla kasılırken, Gideon’ın benden önce hiç ciddi bir romantik ilişkisi olmadığını varsaydığımı fark ettim birdenbire. Salak. Onda bu yakışıklılık varken nasıl düşünememiştim bunu?</p>

  <p class="normal1">Magdalene omzuma dokundu. “Otursan iyi olur, Eva. Çok solgun görünüyorsun.”</p>

  <p class="normal1">Çok hızlı soluk alıp verdiğimin ve nabzımın tehlikeli derecede yükseldiğinin farkındaydım. “Haklısın.”</p>

  <p class="normal1">En yakındaki boş sandalyeye doğru gidip oturdum. Magdalene de yanıma oturdu.</p>

  <p class="normal1">“Onu seviyorsun” dedi. “Anlamamıştım. Üzgünüm. Ve ilk karşılaşmamızda sana söylediklerim için de üzgünüm.”</p>

  <p class="normal1">“Sen de seviyorsun onu” diye yanıtladım dümdüz bakarak. “Ve o zaman ben henüz sevmiyordum daha.”</p>

  <p class="normal1">“Bu benim yaptığım şeyi mazur göstermez yine de, değil mi?”</p>

  <p class="normal1">Bana sunulan bir bardak şampanyayı memnuniyetle kabul edip, garson gitmek üzere doğrulmadan önce bir tane de Magdalene için aldım. Küçük düşürülmüş kadınlar dayanışmasının zavallı bir ifadesi olarak, kadehlerimizi tokuşturduk. Oradan ayrılmak istiyordum. Kalkıp gitmek istiyordum. Gideon’ın çıktığımı fark etmesini ve peşimden gelmek zorunda kalmasını istiyordum. Hissettiğim acının birazını da o hissetsin istiyordum. Salakça, olgunluktan eser taşımayan, can yakan şeyler düşünüp, kendimi aşağılanmış hissediyordum.</p>

  <p class="normal1">Yanımda sessizce oturan Magdalene ile aramızdaki dert ortaklığı iyi geliyordu bana. O da biliyordu Gideon’ı sevmenin ve onu çok fazla istemenin ne demek olduğunu. Onun da benim kadar perişan durumda olması Corinne’in nasıl bir tehdit olduğuna işaretti.</p>

  <p class="normal1">Bunca zamandır onun hasretini mi çekiyordu acaba Gideon? Kendini başka kadınlara kapatmış olmasının nedeni o muydu?</p>

  <p class="normal1">“Demek buradasın.”</p>

  <p class="normal1">Gideon beni bulmuştu. Kafamı kaldırdım. Corinne hâlâ kolundaydı elbette ve bu sayede onların bir çift olarak yan yana dururken yarattıkları etkiyi tam anlamıyla gördüm. Açıkçası, ikisi yan yana inanılmaz derecede güzeldiler.</p>

  <p class="normal1">Corinne yanıma otururken, Gideon da parmak uçlarını yanağımda gezdirdi. “Konuşmam gereken birisi var” dedi. “Gelirken sana bir şey getirmemi ister misin?”</p>

  <p class="normal1">“Yabanmersinli Stoli. Duble olsun.” Kafayı bulmam lazımdı. Hem de bayağı.</p>

  <p class="normal1">“Peki.” Ama gitmeden önce suratı asıldı bu isteğim karşısında.</p>

  <p class="normal1">“Seninle tanıştığıma çok sevindim, Eva” dedi Corinne. “Gideon çok bahsetti bana senden.”</p>

  <p class="normal1">“O kadar da çok bahsetmemiştir canım. Ne kadar oldu ki siz şuradan gideli?”</p>

  <p class="normal1">“Neredeyse her gün konuşuruz biz.” Gülümsedi. Yapmacık ya da art niyetli tek bir şey yoktu ifadesinde. “Çok uzun zamandır arkadaşız onunla.”</p>

  <p class="normal1">“Arkadaştan da öte” dedi Magdalene imalı bir şekilde.</p>

  <p class="normal1">Corinne’in Magdalene’ye kaşlarını çatarak bakışından, benim bunu bilmemem gerektiğini anladım. Acaba bana söylememenin en iyisi olduğuna Corinne mi, Gideon mı, yoksa ikisi birlikte mi karar vermişlerdi? Saklayacak bir şey yoksa örtbas etmenin âlemi neydi?</p>

  <p class="normal1">“Evet, doğru” diye kabul etti bariz bir isteksizlikle. “Ama bu yıllar önceydi.”</p>

  <p class="normal1">Corinne’e bakmak için oturduğum yerde döndüm. “Onu hâlâ seviyorsun ama.”</p>

  <p class="normal1">“Bunun için suçlayamazsın beni. Onunla zaman geçiren her kadın ona âşık olur. Hem yakışıklı, hem ulaşılmaz. Dayanılmaz bir kombinasyon bu.” Gülüşü yumuşadı. “Senin ona kendisini açma konusunda ilham verdiğini söyledi bana.”</p>

  <p class="normal1">Tam, <span class="ideitalik">bunu senin için yapmamıştım</span>, diyecektim. Birden sinsi bir kuşku sardı beynimi ve içimdeki kırılgan bir noktayı tetikledi.</p>

  <p class="normal1">Bilmeden onun için mi yapıyordum yoksa?</p>

  <p class="normal1">Boş şampanya kadehimi masanın üstünde çevirip duruyordum. “Seninle evlenecekmiş.”</p>

  <p class="normal1">“Ve onu bırakıp gitmek hayatımda yaptığım en büyük hataydı.” Elini boynuna götürdü; zarif parmakları orada bulmaya alışık olduğu bir kolyeyle oynuyormuş gibi huzursuzca okşadı boynunu. “Gençtim ve Gideon beni korkutuyordu kimi açılardan. Fazla sahipleniciydi. Ancak evlendikten sonra anlayabildim sahipleniciliğin umursamazlıktan çok daha iyi olduğunu. En azından benim için.”</p>

  <p class="normal1">Gırtlağıma kadar yükselen bulantı hissini bastırmaya çalışarak, yüzümü başka tarafa çevirdim.</p>

  <p class="normal1">“Çok sessizsiniz” dedi.</p>

  <p class="normal1">“Söyleyecek ne var ki?” diyerek atıldı Magdalene.</p>

  <p class="normal1">Üçümüz de onu seviyorduk. Üçümüz de elinin altındaydık. Sonuçta o yapacaktı seçimini.</p>

  <p class="normal1">“Şunu bilmelisin ki, Eva” diye söze başladı Corinne o berrak buz mavisi gözleriyle bana bakarak, “Bana onun için ne kadar özel olduğunu anlattı Gideon. Buraya gelip ikinizi bir arada görme cesaretini toplamak için biraz zaman gerekti bana. Birkaç hafta öncesine yapmış olduğum uçak rezervasyonunu iptal ettim hatta. Dahası, geleceğimi haber vermek ve yerleşme konusunda ondan yardım istemek için aradığımda zavallı adamı konuşma yapacağı bir hayır etkinliği sırasında rahatsız etmişim meğer.”</p>

  <p class="normal1">Donup kaldım, çatlamış cam kadar kırılgan hissediyordum kendimi. Gideon’la ilk kez seviştiğimiz geceki bağış yemeğinden söz ediyor olmalıydı. Limuzininin açılışını yaptığımız ve onun derhal kabuğuna çekildiği, sonra da beni apar topar bırakıp gittiği geceden.</p>

  <p class="normal1">“Beni geri aradığında” diye devam etti, “biriyle tanıştığını söyledi bana. Ve geldiğimde ikimizi tanıştırmak istediğini. Bunun üzerine korkup vazgeçtim. Daha önce hayatındaki hiçbir kadını tanıştırmak istememişti benimle.”</p>

  <p class="normal1"><span class="ideitalik">Aman Tanrım</span>. Magdalene’ye baktım. Demek Gideon o gece beni <span class="ideitalik">onun</span> için bırakıp gitmişti. Corinne için.</p>
</body>
</html>
