<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <h1 class="kitapickapak2" id="calibre_toc_4"><br class="calibre3"/>
  4</h1>

  <p><br class="chapter"/>
  <br class="chapter"/>
  <br class="chapter"/>
  <br class="chapter"/></p>

  <p class="normal1">Mahremiyetimizin böyle aniden ihlal edilmesi karşısında utançtan yerin dibine geçmiştim. Derhal toparlanıp kalktım ve eteğimi hızla aşağıya çekerek kanepenin koluna yaslandım.</p>

  <p class="normal1">“... saat iki randevunuz bekliyor.”</p>

  <p class="normal1">Sonsuzluk kadar uzun süren bir an boyunca sesin hoparlörden geldiğini ve odada hâlâ Cross’la yalnız olduğumuzu anlayamadım. Kanepenin diğer ucunda dikilmekte olan Cross’un yüzü kızarmış, kaşları çatılmıştı ve göğsü hızla inip kalkıyordu. Kravatı gevşemişti, pantolonunun fermuarı ise çok etkileyici bir ereksiyon tarafından zorlanmaktaydı.</p>

  <p class="normal1">Kendi üstüm başım ne haldedir acaba diye düşününce kâbus görmüş gibi oldum. Üstelik mesaiye de geç kalıyordum.</p>

  <p class="normal1">“Şu hale bak.” Her iki elini saçlarına daldırdı. “Günün ortasında. Kahrolası ofisimin orta yerinde!”</p>

  <p class="normal1">Ayağa kalkıp, kendime çekidüzen vermeye çalıştım.</p>

  <p class="normal1">“Dur bakayım.” Yanıma gelip eteğimi tek hamlede yukarı sıyırdı bir kez daha.</p>

  <p class="normal1">Az önce, hem de işte olmam gereken bir saatte, neye izin vermek üzere olduğumu hatırlayarak öfkeyle vurdum ellerine. “Yapma. Bırak beni.”</p>

  <p class="normal1">“Kes sesini, Eva” dedi ciddiyetle ve siyah ipek bluzumun uçlarını yakalayarak aşağıya çekti; böylece düğmeler bir kez daha göğüslerimin arasında düzgün bir çizgi halinde sıralandılar. Ardından eteğimi indirip sakin, usta ellerle kırışıklarını düzeltti. “At kuyruğunu düzelt.”</p>

  <p class="normal1">Cross ceketini alıp sırtına geçirdi ve kravatını düzeltti. Kapıya aynı anda ulaştık. Ben çantamı yerden almak için çömelince o da benimle birlikte eğildi.</p>

  <p class="normal1">Çenemden tutup yüzümü zorla kendisine çevirdi. “Hey” dedi alçak sesle. “İyi misin?”</p>

  <p class="normal1">Boğazım yanıyordu. Tahrik olmuştum, öfkeliydim ve utanç içindeydim. Hayatımda böyle aklımı yitirdiğim olmamıştı hiç. Üstelik bunu, cinselliğe yaklaşımının duygusuzluğu ile beni bunalıma sokan bir adamla yaşamış olmayı hiç yediremiyordum kendime.</p>

  <p class="normal1">Çenemi çekip kurtardım. “İyi görünüyor muyum <span class="ideitalik">sence</span>?”</p>

  <p class="normal1">“Güzel ve düzülmeye layık görünüyorsun. Sana duyduğum arzu canımı acıtıyor. Seni yeniden kanepeye atıp, durmam için yalvarana kadar getirmemek için zor tutuyorum kendimi.”</p>

  <p class="normal1">“Lafını pek sakındığın söylenemez” diye homurdandım ama hiç de alınmadığımın farkındaydım. Hatta, bana duyduğu arzunun saflığı ciddi bir afrodizyaktı. Çantamın sapını kavrayarak, titrek bacaklarım üzerinde doğruldum. Ondan uzaklaşmam gerekiyordu. Ve işgünüm bittiğinde de koca bir kadeh şarapla baş başa kalmam.</p>

  <p class="normal1">Cross da benimle birlikte doğruldu. “Ne yapıp edip elimdeki işleri beşe kadar bitireceğim. Sonra da gelip seni alacağım.”</p>

  <p class="normal1">“Hayır, almayacaksın. Bu olanlar hiçbir şeyi değiştirmedi.”</p>

  <p class="normal1">“Sen onu benim külahıma anlat.”</p>

  <p class="normal1">“Küstahlık etme, Cross. Yalnızca bir an aklım başımdan gitti o kadar. Ama ben hâlâ istemiyorum senin istediğin şeyi.”</p>

  <p class="normal1">Parmakları kıvrılarak kapı kolunun sardı. “Evet istiyorsun. Yalnızca benim sana vermek istediğim şekilde istemiyorsun. Bu konuyu tekrar gözden geçirip revize edeceğiz.”</p>

  <p class="normal1">Yine iş jargonu. Kuru ve yavan. Sırtım dikleşti.</p>

  <p class="normal1">Elimi elinin üstüne koyup kapı koluna asıldım ve başımı eğerek Cross’un kolunun altından geçip kapıdan çıktım. Sekreteri ayağa fırladı; Cross’u beklemekte olan iki adam ve bir kadın gibi onun da ağzı bir karış açıktı. Arkamdan sesini duydum.</p>

  <p class="normal1">“Scott sizi ofisime alacak. Ben de hemen geliyorum.”</p>

  <p class="normal1">Resepsiyonun orada yakaladı beni, kolunu belime dolayıp kalçamdan tuttu. Olay çıkarmak istemediğimden, ondan uzaklaşmak için asansörlerin oraya gelmemizi bekledim.</p>

  <p class="normal1">Sakince durup çağırma düğmesine bastı. “Saat beşte, Eva.”</p>

  <p class="normal1">Yanan düğmeye baktım. “İşim var.”</p>

  <p class="normal1">“Yarın o zaman.”</p>

  <p class="normal1">“Bütün hafta sonu işim var.”</p>

  <p class="normal1">Karşıma dikilip gergince sordu: “Kiminle?”</p>

  <p class="normal1">“Bu seni hiç ilgi...”</p>

  <p class="normal1">Eliyle ağzımı kapattı. “Yapma. Zamanı sen söyle o halde. Ama ‘asla’ demeden önce de bana iyice bir bak ve karşında kolay vazgeçecek bir adam görüyor musun onu söyle.”</p>

  <p class="normal1">Yüzü sert, gözleri kısık ve kararlıydı. Titredim. Gideon Cross’la girilecek bir irade savaşından galip çıkacağımdan emin değildim.</p>

  <p class="normal1">Yutkunarak elini indirmesini bekledim ve “İkimizin de sakinleşmeye ihtiyacı var. Birkaç gün durup düşünelim” dedim.</p>

  <p class="normal1">Israrcıydı. “Pazartesi işten sonra.”</p>

  <p class="normal1">Asansör geldi ve ben de bindim. Sonra dönüp karşılık verdim: “Pazartesi, öğle yemeği.”</p>

  <p class="normal1">Böylece yalnızca bir saatimiz olacaktı; kaçışımı garantilemiştim.</p>

  <p class="normal1">Tam kapılar kapanırken konuştu: “Bu iş olacak, Eva.”</p>

  <p class="normal1">Bir vaat miydi bu, yoksa tehdit mi, bilemedim.</p>

  <p class="ortayazi">***</p>

  <p class="normal1">“Hiç dert etme, Eva” dedi Mark, ben saat neredeyse ikiyi çeyrek geçe masama ulaşınca. “Hiçbir şey kaçırmadın. Ben de Mr. Leaman’la geç bir öğlen yemeği yedim ve ancak şimdi geldim.”</p>

  <p class="normal1">“Teşekkür ederim.” O ne derse desin ben yine de kendimi berbat hissediyordum. O bomba gibi cuma sabahı sanki günler önce yaşanmıştı.</p>

  <p class="normal1"><span class="ideitalik">Fast-food</span>’cu bir müşteri hakkında tartışarak ve organik yiyecekler satan bir market zincirinin <span class="ideitalik">web</span> sitesine onlar için koyacağımız linkin metninde ne gibi düzeltmeler yapacağımıza kafa yorarak saat beşe kadar ara vermeden çalıştık.</p>

  <p class="normal1">“Bazen kimin kiminle yatağa gireceği hiç belli olmuyor” diye dalga geçti Mark, bu söylediğinin o an benim özel hayatımda olanlara ne kadar uygun düştüğünü bilmeden.</p>

  <p class="normal1">Tam bilgisayarımı kapatmış, çantamı çekmeceden alıyordum ki telefonum çaldı. Saatime bakıp tam beş olduğunu görünce teknik olarak mesaimin bittiğini düşünerek açmamayı geçirdim bir an aklımdan.</p>

  <p class="normal1">Ama aldığım aşırı uzun öğle arasından dolayı hâlâ kendimi kötü hissettiğim için bunu bir tür kefaret gibi kabul edip açtım. “Mark Garrity’nin...”</p>

  <p class="normal1">“Eva, hayatım. Richard, cep telefonunu onun ofisinde unuttuğunu söylüyor.”</p>

  <p class="normal1">Oflayarak koltuğuma geri çöktüm. Annemin bu endişeli ses tonuna genellikle eşlik eden mendil bükme hareketini gözümün önüne getirebiliyordum. Buna hem çok sinir oluyordum, hem de anneme kıyamıyordum. “Selam, anne. Nasılsın?”</p>

  <p class="normal1">“Ah, gayet iyiyim. Teşekkür ederim.” Annemin Marilyn Monroe ile Scarlett Johansson’unki arası, çocuksu ama soluklu bir sesi vardı. “Clancy telefonunu sizin apartmanın kapıcısına bıraktı. Telefonsuz dolaşmamalısın. Ne zaman birilerini araman gerekeceği belli olmaz...”</p>

  <p class="normal1">O telefonu tutup, gelen aramaları annemde olmayan başka bir numaraya yönlendirmenin nasıl olacağını düşünüyordum ama aslında kafamı kurcalayan en büyük mesele bu değildi. “Dr. Petersen telefonumu takip ettirmen konusunda ne diyor?”</p>

  <p class="normal1">Hattın öbür ucundaki sessizlik manidardı. “Dr. Petersen, senin için endişelendiğimi biliyor.”</p>

  <p class="normal1">Burnumun kemerini parmaklarımla sıkarak konuştum: “Yine ortak bir randevu almamızın zamanı geldi anne.”</p>

  <p class="normal1">“Ah... elbette. O da seni tekrar görmek istediğini söylüyordu zaten.”</p>

  <p class="normal1"><span class="ideitalik">Senin pek açıksözlü davranmadığından şüpheleniyordur da ondandır muhtemelen</span>. Konuyu değiştirdim. “Yeni işimi çok sevdim, biliyor musun?”</p>

  <p class="normal1">“İşte bu harika, Eva! Patronun sana iyi davranıyor mu?”</p>

  <p class="normal1">“Evet, şahane. Bundan iyisi olamazdı.”</p>

  <p class="normal1">“Yakışıklı mı?”</p>

  <p class="normal1">Gülümsedim. “Evet, çok. Ve de sahipli.”</p>

  <p class="normal1">“Kahretsin. İyilerin hepsi sahipli zaten.” Güldü, benim de gülümsemem yüzümde büyüdü.</p>

  <p class="normal1">Onun mutlu olmasına bayılıyordum. Keşke daha sık mutlu olsaydı. “Seni yarın akşamki bağış yemeğinde görmek için sabırsızlanıyorum.”</p>

  <p class="normal1">Hayatında erkek ilgisinden yana hiç sıkıntı çekmemiş, süslü ve gösterişli bir güzel olan Monica Tramell Barker Mitchell Stanton’ın doğal ortamıydı sosyetik davetler.</p>

  <p class="normal1">“Sabahtan buluşmaya ne dersin?” dedi annem soluk soluğa. “Sen, ben ve Cary. Spa’ya gider, güzelleşir, ışıldarız. Eminim bu kadar çok çalışmanın üstüne bir masaja hayır demezsin.”</p>

  <p class="normal1">“Benim hayır demeyeceğim kesin de, eminim Cary de bayılacaktır.”</p>

  <p class="normal1">“Ay çok sevindim! Saat on birde bir araba yolluyorum size o halde.”</p>

  <p class="normal1">“Hazır olacağız.”</p>

  <p class="normal1">Telefonu kapattıktan sonra arkama yaslanıp bir nefes verdim; sıcak bir banyoya ve bir orgazma ihtiyacım vardı. Gideon Cross, onu düşünerek mastürbasyon yaptığımı bir şekilde öğrenecek bile olsa umurumda olmazdı artık. Cinsel açıdan tatminsiz olmak duruşumu zayıflatıyordu ve onun böyle bir sıkıntısının olmayacağını biliyordum. Daha günün sonu gelmeden alternatif bir önceden onaylanmış girinti bulacağından emindim.</p>

  <p class="normal1">Yürüyüş ayakkabılarımı giymek için topuklularımı çıkarırken telefon tekrar çaldı. Annemi uzun süre oyalamak kolay değildi. Konuşmamız bittiğinden beri geçen beş dakika, tam da onun cep telefonu konusunu halletmediğimizi fark etmesi için gereken süreydi. Bir kez daha, telefonu duymazdan gelmeyi geçirdim aklımdan ama günün pisliklerini eve taşımak da istemiyordum.</p>

  <p class="normal1">Her zamanki gibi yanıtladım telefonu ama sesimde her zamanki coşku yoktu.</p>

  <p class="normal1">“Hâlâ seni düşünüyorum.”</p>

  <p class="normal1">Cross’un sesinin kadife hırıltısı beni öyle bir rahatlama hissine boğdu ki, aslında onu tekrar duymayı ummakta olduğumu fark ettim. Hem de bugün.</p>

  <p class="normal1">Tanrım. Duyduğum arzu öyle kuvvetliydi ki onun bedenim için bir tür uyuşturucu haline geldiğini, son zamanlarda yaşadığım uçuk kafaların bir numaralı kaynağı olduğunu anladım.</p>

  <p class="normal1">“Seni hâlâ hissedebiliyorum, Eva. Tadın hâlâ damağımda. Senden ayrıldıktan sonra iki toplantı, bir de telekonferans yaptım, ama benimki hâlâ inmedi. Avantaj sende; taleplerini bildir.”</p>

  <p class="normal1">“Ah” diye mırıldandım. “Bir düşüneyim.”</p>

  <p class="normal1">Cary’nin Cross’u eli böğründe bırakmak konusunda söylediklerini anımsayarak gülümsüyordum onu bekletirken. “Hımmm... Aklıma hiçbir şey gelmiyor. Ama sana dostça bir önerim var. Git kendine, salya sümük ayaklarına kapanıp sana kendini tanrı gibi hissettirecek bir kadın bul ve onunla biraz vakit geçir. İkinizin de yürüyecek hali kalmayana dek düzersin onu. Pazartesi günü beni gördüğünde bu sorunu atlatmış olursun böylece ve hayatın da her zamanki obsesif-kompulsif düzenine dönmüş olur.”</p>

  <p class="normal1">Telefondan duyulan deri gıcırtısı üzerine, onu koltuğunda arkasına yaslanırken hayal ettim. “Bu senin tek hakkındı, Eva. Bir daha zekâma hakaret edersen seni dizime yatırırım.”</p>

  <p class="normal1">“Öyle şeylerden hoşlanmam ben.” Oysa bu şekilde uyarılmak –hem de o ses tarafından– tahrik etmişti beni. Gizemli ve Tehlikeli’ydi bu adam, kesin.</p>

  <p class="normal1">“Konuşuruz bunu. Ama bu arada sen nelerden hoşlanıyorsun, <span class="ideitalik">onu</span> söyle.”</p>

  <p class="normal1">Ayağa kalktım. “Telefon seksine uygun bir sesin olduğu kesin ama benim gitmem gerekiyor. Vibratörümle randevum var.”</p>

  <p class="normal1">Aslında terslememin etkisinin tam olması için o anda kapatmalıydım telefonu ama tahmin ettiğim gibi keyiflenecek mi diye çok merak ediyordum. Üstüne üstlük eğleniyordum onunla.</p>

  <p class="normal1">“Ah, Eva.” Adımı ahlaksız bir mırıltıyla söylüyordu Cross. “Bana diz çöktürmeye kararlısın değil mi? Seni Bay P.E.A. ile birlikte üçlü sekse ikna etmek için ne yapmam gerek acaba?”</p>

  <p class="normal1">Her iki soruyu da duymazdan gelerek, çantamı ve torbamı omzuma attım; ellerimin nasıl titrediğini görmediğine şükrediyordum. Pilli Erkek Arkadaş konusunu Gideon Cross ile tartışmaya niyetim <span class="ideitalik">yoktu</span>. Mastürbasyon konusunu hayatımda hiçbir erkekle açık açık konuşmamışken şimdi tutup da neresinden baksan elin adamı sayılacak biriyle mi konuşacaktım? “Bay P.E.A. ile ben bir konuda eskiden beri hemfikiriz – işimiz bittiği zaman hangimizin kullanılmış olduğunu ikimiz de gayet iyi biliyoruz ve o ben olmuyorum. İyi akşamlar, Gideon.”</p>

  <p class="normal1">Telefonu kapatıp merdivenlere yöneldim. Yirmi katı yürüyerek inmek hem ona rastlamamak için iyi bir taktikti, hem de spor salonuna gitmek yerine geçecekti.</p>

  <p class="normal1"/>

  <p class="normal1">O günün sonunda eve ulaştığıma öyle memnundum ki kapıdan basbayağı dans ederek girdim. Yüreğimden kopan o, “Tanrım, evde olmak ne güzel!” nidası ve hemen ardından sergilediğim dönüş figürü öyle coşkuluydu ki kanepedeki çift yerinden sıçramakta haklıydı.</p>

  <p class="normal1">“Ah” dedim kendi şapşallığımdan utanıp yüzümü buruşturarak. Ben içeri daldığımda Cary ile konuğu uygunsuz bir durumda değillerdi gerçi ama aralarındaki samimiyeti hissettirecek kadar yakın oturuyorlardı birbirlerine.</p>

  <p class="normal1">Tahayyül edebildiğim en samimi faaliyeti, içerdiği tüm samimiyetten sıyırmayı tercih eden Gideon Cross’u düşündüm istemeden. Benim de tek gecelik maceralarım ya da ara sıra öylesine yatağa attığım arkadaşlarım olmuştu ve seksle sevişmenin farklı şeyler olduğunu kimse benden iyi bilemezdi ama yine de seksi asla bir tokalaşma gibi görebileceğimi sanmıyordum. Gerçi Cross insanda acıma ya da duygudaşlık uyandıracak bir adam değildi ama yine de onun seksi böyle görmesinin üzücü olduğunu düşündüm.</p>

  <p class="normal1">“Selam, bebeğim” diye seslendi Cary ayağa kalkarak. “Trey çıkmadan geleceğini umuyordum ben de senin.”</p>

  <p class="normal1">“Bir saat sonra dersim var da” diye açıkladı Trey. Ben torbamı yere koyup, çantamı kahvaltı tezgâhındaki taburelerden birine bırakırken, o da orta sehpasının etrafından dolaştı. “Ama çıkmadan seninle karşılaştığımıza sevindim.”</p>

  <p class="normal1">“Ben de.” Bana uzattığı eli sıkarken, bir yandan da hızlı bir bakışla inceledim onu. Aşağı yukarı benim yaşlarımda olduğunu tahmin ettim. Orta boylu bir adamdı ve hoş bir şekilde kaslıydı. Söz geçiremediği sarı saçları, yumuşak ela gözleri ve bir noktada kırılmış olduğu besbelli olan bir burnu vardı.</p>

  <p class="normal1">“Müsaadenizle kendime bir kadeh şarap koyacağım” dedim. “Çok uzun bir gündü bugün.”</p>

  <p class="normal1">“Müsaade senin” diye yanıtladı Trey.</p>

  <p class="normal1">“Ben de alırım bir kadeh.” Cary kahvaltı tezgâhına gelip bize katıldı. Bol kesimli siyah bir kot pantolon ile düşük omuzlu, siyah bir kazak giymişti. Kıyafeti rahat ve şıktı, koyu kahverengi saçlarıyla zümrüt yeşili gözlerini ortaya çıkarmak açısından son derece başarılı bir seçimdi.</p>

  <p class="normal1">Şarap soğutucusuna gidip rasgele bir şişe çektim.</p>

  <p class="normal1">Ben şişeyi açıp kadehlere şarap koyarken Trey ellerini kot pantolonunun ceplerine sokmuş, topuklarının üzerinde sallanarak Cary’yle konuşuyordu sessizce.</p>

  <p class="normal1">Duvardaki telefon çaldı ve ben ahizeyi aldım. “Alo?”</p>

  <p class="normal1">“Selam, Eva? Ben Parker Smith.”</p>

  <p class="normal1">“Selam, Parker.” Kalçamı tezgâha yasladım. “Nasılsın?”</p>

  <p class="normal1">“Umarım aramama kızmamışsındır. Sana cep telefonundan ulaşamayınca üvey baban ev numaranı verdi.”</p>

  <p class="normal1">Öff. Bugünkü Stanton kotam dolmuştu artık. “Yok canım, ne kızması! Ne haber?”</p>

  <p class="normal1">“Doğrusunu söylemek gerekirse şu anda haberler gayet iyi. Üvey baban benim iyilik meleğim oldu sanki. Stüdyoda güvenlikle ilgili yapılacak bazı iyileştirmeler ve çok elzem birtakım tadilatlar için parasal destek veriyor. Seni arama nedenim de bu. Stüdyo gelecek hafta kapalı olacak. Dersler bir sonraki pazartesi yeniden başlayacak.”</p>

  <p class="normal1">Gözlerimi kapatarak bir kez daha çileden çıkmamak için çabaladım. Annemle Stanton’ın aşırı korumacı kontrol manyakları olmaları Parker’ın suçu değildi sonuçta. Annemlerin, tam da etrafım savunma eğitimi almış insanlarla sarılıyken beni savunmaya kalkmanın yarattığı ironiyi göremedikleri açıktı. “Süper. Sabırsızlıkla bekliyorum. Seninle çalışacağım için çok heyecanlıyım.”</p>

  <p class="normal1">“Ben de. Seni çok çalıştıracağım, Eva. Annenler verdikleri paranın karşılığını alacaklar.”</p>

  <p class="normal1">Cary’nin önüne dolu bir kadeh koydum ve kendiminkinden koca bir yudum aldım. İnsanın parayla ne çok işbirlikçi satın alabildiği beni her zamanki gibi hayretlere düşürmüştü. Ama bu da Parker’ın suçu değildi. “Hiç itirazım olmaz.”</p>

  <p class="normal1">“Gelecek hafta hemen çalışmaya başlarız. Ders programı şoföründe var.”</p>

  <p class="normal1">“Harika. Görüşmek üzere.” Telefonu kapatırken Trey’in kimsenin kendisine bakmadığını düşündüğü bir anda Cary’ye attığı bakışı yakaladım. Bu yumuşacık ve özlem dolu bakış, kendi sorunlarımın bekleyebileceğini hatırlattı bana. “Seni tam çıkarken yakaladığıma üzüldüm, Trey. Çarşamba akşamı bizimle pizza yemek için vaktin olur mu? Selam ve hoşça kal demekten fazlasını yapabilirsek ne iyi olur.”</p>

  <p class="normal1">“Dersim var.” Üzgün bir gülümseme belirdi yüzünde ve bir kaçamak bakış daha attı Cary’ye. “Ama salı günü gelebilirim.”</p>

  <p class="normal1">“Şahane olur.” Gülümsedim. “Eve yemek ısmarlar, sinema gecesi yaparız.”</p>

  <p class="normal1">“Anlaştık.”</p>

  <p class="normal1">Cary, Trey’i uğurlamak için kapıya doğru giderken beni de yolladığı öpücükle ödüllendirdi. Mutfağa geri döndüğünde şarabını aldı ve “Pekâlâ” dedi. “Anlat bakalım, Eva. Gergin görünüyorsun.”</p>

  <p class="normal1">“Öyleyim” diyerek onayladım onu, şişeyi alıp oturma odasına yönelirken.</p>

  <p class="normal1">“Gideon Cross, değil mi?”</p>

  <p class="normal1">“Aynen. Ama şimdi ondan bahsetmek istemiyorum.” Gideon’ın ısrarlı çabası heyecan vericiydi ama hedefinde iş yoktu. “Onun yerine seninle Trey’den bahsedelim. Nasıl tanıştınız?”</p>

  <p class="normal1">“Gittiğim işlerden birinde karşılaştım onunla. Bir fotoğrafçının asistanlığını yapıyor yarızamanlı olarak. Seksi ama, değil mi?” Gözleri mutluluktan ışıldıyordu. “Ve tam bir centilmen. Eski zaman adamları gibi.”</p>

  <p class="normal1">“Demek öylelerinden varmış hâlâ etrafta ha?” diye mırıldandım ilk kadehimi bitirirken.</p>

  <p class="normal1">“Bu da ne demek oluyor?”</p>

  <p class="normal1">“Hiç. Kusuruma bakma, Cary. Trey şahane görünüyordu ve belli ki senden de çok hoşlanıyor. Fotoğrafçılık mı okuyor?”</p>

  <p class="normal1">“Veterinerlik.”</p>

  <p class="normal1">“Vay! Müthişmiş.”</p>

  <p class="normal1">“Bence de. Ama bir dakika Trey’i bırakalım. Senin canını sıkan ne, onu konuşalım. Çıkar şu baklayı.”</p>

  <p class="normal1">İç geçirdim. “Annem. Parker’ın stüdyosu ile ilgilendiğimi öğrenmiş ve şimdi de kafayı yiyor.”</p>

  <p class="normal1">“Ne? Nasıl öğrenmiş ki? Yemin ederim ben kimseye söylemedim.”</p>

  <p class="normal1">“Senin söylemediğini biliyorum. Aklımın ucundan bile geçmemişti zaten.” Şarabı masadan alıp kadehimi doldurdum. “Ne yapıyormuş biliyor musun? Cep telefonumu takip ettiriyormuş.”</p>

  <p class="normal1">Cary’nin kaşları kalktı. “Ciddi misin? Ama bu... bayağı acayip.”</p>

  <p class="normal1">“Değil mi? Ben de Stanton’a öyle söyledim ama onun dinlemeye hiç niyeti yok.”</p>

  <p class="normal1">“Eh, kendisi bilir.” Uzun kâküllerini eliyle taradı. “Sen ne yapacaksın peki?”</p>

  <p class="normal1">“Kendime yeni bir telefon alacağım. Ve Dr. Petersen’la görüşüp, annemin aklını başına toplamasını sağlayabilir mi diye soracağım.”</p>

  <p class="normal1">“Güzel hareket. Bu işi psikiyatrına devretmek en iyisi. Peki... işinle ilgili her şey yolunda mı? Hâlâ bayılıyor musun orada çalışmaya?”</p>

  <p class="normal1">“Kesinlikle.” Başım arkaya, kanepenin minderlerine düştü ve gözlerim kapandı. “Şu anda beni hayatta tutan iki şeyden biri işim, diğeri de sensin zaten.”</p>

  <p class="normal1">“Peki ya şu seni götürmek isteyen genç, seksi zirilyonerden ne haber? Hadi ama, Eva. Meraktan öldüğümü biliyorsun. Neler oldu?”</p>

  <p class="normal1">Anlattım tabii ona. Fikrini almak istiyordum. Ama bitirdiğimde hiç ses çıkarmadı. Kafamı kaldırıp baktım; dudaklarını ısırıyordu ve gözleri pırıl pırıldı.</p>

  <p class="normal1">“Cary? Ne düşünüyorsun?”</p>

  <p class="normal1">“Bu hikâye beni biraz azdırdı galiba.” Güldü ve kahkahasının o sıcak, yoğun, erkeksi sesiyle gerginliğimin çoğunu alıp götürdü. “Şu anda kafası amma karışık olmalı. Seni pataklamak istemesine neden olan o lafı soktuğunda yüzünün aldığı ifadeyi görmek için neler vermezdim.”</p>

  <p class="normal1">“Ben hâlâ inanamıyorum öyle dediğine.” Cross’un beni o şekilde tehdit eden sesini anımsamak bile avuçlarımın, kadehimde buhar izi bırakacak kadar terlemesine neden olmuştu. “Bu adam nasıl şeylerden hoşlanıyor böyle?”</p>

  <p class="normal1">“Pataklamak sapkınlık sayılmaz canım. Hem baksana, kanepede misyonere niyetlenmiş; temel hareketlere de karşı değil demek ki.” Cary, yakışıklı yüzünü aydınlatan ışıltılı bir gülümsemeyle kanepeye devrildi. “Önündeki hedeflerin zorluğundan beslendiği bariz olan bir adam için dev bir hedef olmuşsun sen. Ve sana sahip olmak için ödün vermeye hazır görünüyor, ki bahse girerim pek de alışık olduğu bir şey değildir bu. Söyle işte ne istiyorsan.”</p>

  <p class="normal1">Damarlarımda dolaşmakta olan bir parça alkol sayesinde kendimi biraz daha iyi hissederek, şişede kalan son şarabı da ikimiz arasında pay ettim. Ne istiyordum ben <span class="ideitalik">sahi</span>? Bariz olanın dışında? “Tamamen uyumsuzuz.”</p>

  <p class="normal1">“O kanepede olanlara uyumsuzluk mu diyorsun sen?”</p>

  <p class="normal1">“Hadi ama, Cary. Uzatma. Beni lobiden kaldırıp, sonra da düzüşme teklif etti. Gerçekten hepsi bu. Barda tanışıp eve getirdiğim bir herifte bile bundan çok numara vardır. ‘Selam, adın ne? Buraya sık gelir misin? Arkadaşın kim? Ne içiyorsun? Dans etmeyi sever misin? İşyerin buralarda mı?’”</p>

  <p class="normal1">“Tamam, tamam. Anladım.” Kadehini masaya bıraktı. “Hadi çıkalım. Bir bara gideriz. Yıkılana kadar dans ederiz. Hem belki sana biraz dil döküp moralini düzeltecek birilerine de rastlarız.”</p>

  <p class="normal1">“Ya da hiç değilse bir içki ısmarlayacak.”</p>

  <p class="normal1">“Bak o kadarını yapmış Cross ofisinde.”</p>

  <p class="normal1">Kafamı iki yana sallayarak ayağa kalktım. “Öyle olsun. Bir duş alayım da gidelim.”</p>

  <p class="normal1"/>

  <p class="normal1">Kıtlıktan çıkmış gibi attım kendimi kulüplere. Cary’yle birlikte Tribeca’dan East Village’a kadar ne kadar kulüp varsa dolaşıp, giriş ücretlerine salakça paralar bayıldık ve şahane vakit geçirdik. Ayaklarım kopacak gibi olana kadar dans ettim ama önce Cary kendi botlarından şikâyet edene kadar dişimi sıktım.</p>

  <p class="normal1">Yakınlardaki bir Walgreens’ten bana bir çift parmak arası terlik almak niyetiyle bir tekno-pop kulübünden çıkmıştık ki birkaç blok ötedeki bir yerin tanıtımını yapan bir adama rastladık.</p>

  <p class="normal1">“Şöyle biraz oturup dinlenmek için harika bir yer” dedi adam, bu işi yapanların çoğu gibi sahte bir gülümsemeye ya da abartılı övgülere başvurmadan. Giysilerinin –siyah kotuyla dik yakalı kazağının– daha kaliteli olması ilgimi çekmişti. Ve elinde ne broşür ne de tanıtım kartları vardı. Bana uzattığı şey, yaldızlı harfleri etrafımızdaki elektrikli tabelaların ışıklarını yansıtan, papirüs kâğıdından yapılmış bir kartvizitti. Bunu başarılı bir yazılı reklam örneği olarak saklamak için aklıma not düştüm.</p>

  <p class="normal1">Hızlı hızlı hareket eden yayalardan oluşan bir ırmağın ortasındaydık. Benden birkaç kadeh fazla devirmiş olan Cary gözlerini kısarak yazılara baktı. “Fiyakalı görünüyor.”</p>

  <p class="normal1">“Kapıda gösterin o kartı” dedi adam. “Giriş ücreti vermezsiniz.”</p>

  <p class="normal1">“Güzel.” Cary koluma girip çekelemeye başladı beni. “Hadi gidelim. Fiyakalı bir yerde kaliteli bir herif bulabilirsin kendine.”</p>

  <p class="normal1">Mekânı bulduğumuzda ayaklarımın acısından ölmek üzereydim ama şık girişi görünce söylenmekten vazgeçtim. Girişteki uzun kuyruk sokak boyunca devam edip köşeyi dönüyordu. Açık kapıdan Amy Winehouse’un içli sesi geliyordu; bir de yüzlerinde kocaman gülümsemelerle oradan ayrılmakta olan şık giyimli müşteriler.</p>

  <p class="normal1">Gerçekten adamın dediği gibi, elimizdeki kartvizit bize anında ve bedava giriş sağlayan sihirli bir anahtar oldu. Fıstık gibi bir hostes, sahneye ve dans pistine yukarıdan bakan, nispeten daha sessiz bir VIP barına çıkardı bizi. Balkonun yakınındaki ufak oturma alanına yöneltildik ve yarımay şeklindeki iki kadife kanepenin çevrelediği alçak bir masaya oturtulduk. Ortaya bir içki mönüsü bırakırken, “İçkileriniz kulübümüzden” dedi hostes. “İyi eğlenceler.”</p>

  <p class="normal1">“Vay be!” Cary bir ıslık çaldı. “Turnayı gözünden vurduk.”</p>

  <p class="normal1">“Bence kartviziti veren adam seni bir reklamdan tanıdı.”</p>

  <p class="normal1">“Öyleyse ne müthiş olur, değil mi?” Güldü. “Tanrım, harika bir gece bu. Hem en sevdiğim kız arkadaşımla takılıyorum, hem de hayatıma giren yeni bir yakışıklıya vuruldum.”</p>

  <p class="normal1">“Ya!”</p>

  <p class="normal1">“Trey’le işleri gittiği yere kadar götürmeye karar verdim sanırım.”</p>

  <p class="normal1">Bu beni mutlu etmişti. Ezelden beridir Cary’nin ona düzgün davranacak birilerini bulmasını bekliyordum sanki. “Çıkma teklif etti mi sana?”</p>

  <p class="normal1">“Hayır. Ama istemediğinden değil bence.” Omuz silkip havalı yırtık tişörtünü düzeltti. Siyah deri pantolonu ve çivili bileklikleriyle birlikte ona seksi ve yabani bir hava veriyordu bu tişört. “Bana öyle geliyor ki seninle aramızdaki durumun ne olduğunu anlamaya çalışıyor öncelikle. Bir kadınla birlikte yaşadığımı, hem de seninle olabilmek için ülkenin bir ucundan kalkıp geldiğimi duyunca kendini kaybetti. Benim biseksüel meraklarım olmasından ve sana gizlice tutkun olmamdan filan korkuyor. O yüzden, seninle benim bir aradayken nasıl olduğumuzu kendi gözleriyle görsün diye ikinizin tanışmasını istedim bugün.”</p>

  <p class="normal1">“Üzgünüm, Cary. Bu konuda içini rahatlatmaya çalışırım onun.”</p>

  <p class="normal1">“Senin suçun değil ki. Dert etme hiç. Hallolacaksa olur zaten.”</p>

  <p class="normal1">Kendimi daha iyi hissetmemi sağlamamıştı sözleri. Ona nasıl yardımcı olabileceğimi düşünüyordum.</p>

  <p class="normal1">Masamıza iki adam geldi. “Size katılabilir miyiz?” diye sordu daha uzun boylu olanı.</p>

  <p class="normal1">Önce Cary’ye, sonra da tekrar adamlara baktım. Kardeş gibiydiler ve çok çekiciydiler. İkisi de güler yüzlü ve güvenli, duruşlarıysa rahat ve doğaldı.</p>

  <p class="normal1">Tam <span class="ideitalik">Elbette</span> diyeceğim sırada sıcak bir el çıplak omzuma değdi sertçe sıktı. “Hanımefendi yalnız değil.”</p>

  <p class="normal1">Gideon Cross kanepenin etrafından dolanıp ona elini uzatırken Cary ağzı bir karış açık duruyordu karşımda. “Taylor. Gideon Cross.”</p>

  <p class="normal1">“Cary Taylor.” Yüzünde koca bir gülümsemeyle Gideon’ın elini sıktı. “Ama sen bunu biliyormuşsun zaten. Tanıştığımıza sevindim. Senin hakkında çok şey duydum.”</p>

  <p class="normal1">Onu öldürebilirdim. Bunu gerçekten aklımdan geçirdim.</p>

  <p class="normal1">“Duyduğuma sevindim.” Gideon yanıma yerleşip kolunu arkama attı ve sakin ve sahiplenen bir tavırla kolumu okşamaya başladı parmak uçlarıyla. “Belki hâlâ umut vardır benim için.”</p>

  <p class="normal1">Dönerek ona baktım ve öfkeyle fısıldadım: “Ne yapıyorsun?”</p>

  <p class="normal1">Sert bir bakış attı bana. “Ne gerekiyorsa onu.”</p>

  <p class="normal1">“Ben biraz dans edeceğim.” Muzır bir sırıtışla kalktı Cary. “Az sonra gelirim.”</p>

  <p class="normal1">Yalvaran bakışlarımı görmezden gelen sevgili arkadaşım, iki adamı da peşine takıp gitti. Kalbim deli gibi çarparak bakakaldım arkalarından. Öylece geçen bir dakikanın sonunda, Gideon’ı daha fazla yok saymanın ne anlamı kalmıştı ne de imkânı.</p>

  <p class="normal1">Bakışlarım ona doğru kaydı. Üzerindeki grafit grisi kumaş pantolon ile siyah, V yakalı süveter uğraşılmamış bir incelik etkisi yaratıyordu insanda. Tarzını ve bu giysilerin ona verdiği yumuşak havayı beğenmiştim. Bunun bir yanılsama olduğunu biliyordum ama. Birçok açıdan sert bir adamdı o.</p>

  <p class="normal1">Onunla muhabbet etmek için bir çaba harcamam gerektiğini hissederek derin bir nefes aldım. Şikâyet ettiğim şey bu değil miydi nihayetinde? Birbirini tanıma faslını es geçip doğrudan yatağa atlamak istemesi?</p>

  <p class="normal1">“Şey görünüyorsun...” Durakladım. <span class="ideitalik">Harika. Şahane. Muhteşem. Deli gibi seksi</span>... Sonunda yavan bir “Hoş görünüyorsun”da karar kıldım.</p>

  <p class="normal1">Kaşları kalktı. “Benimle ilgili bir şeyi hoş buldun demek. Genel olarak bütün paket mi hoşuna giden? Yoksa yalnızca giysiler mi? Süveter mi sadece? Belki de pantolondur?”</p>

  <p class="normal1">Sesindeki gerginlik sinirime dokunmuştu. “Yalnızca süveter dediğimi farz edelim.”</p>

  <p class="normal1">“Aynısından bir düzine alır, her gün giyerim.”</p>

  <p class="normal1">“Yazık olur o zaman ama.”</p>

  <p class="normal1">“Süveteri beğenmiyor musun?” Gıcık olmuştu, hızlı hızlı ve kesik kesik çıkıyordu sözcükler ağzından.</p>

  <p class="normal1">Ellerim huzursuzca kasıldı kucağımda. “Süvetere bayılıyorum ama takımlar da hoşuma gidiyor.”</p>

  <p class="normal1">Bir dakika yüzüme baktı ve sonra başını salladı. “Bay P.E.A. ile randevun nasıldı?”</p>

  <p class="normal1"><span class="ideitalik">Kahretsin</span>. Başımı çevirdim. Mastürbasyon konusunu telefonda konuşmak çok daha kolaydı. Bunu o delici mavi bakışların altında kıvranarak yapmaksa yerin dibine geçiriyordu insanı. “Sırlarımızı ifşa edemem.”</p>

  <p class="normal1">Parmaklarının arkasıyla yanağımı okşayıp mırıldandı: “Kızardın.”</p>

  <p class="normal1">Sesindeki memnuniyeti hissedip hızla konuyu değiştirdim. “Buraya sık gelir misin?”</p>

  <p class="normal1">Hay aksi. Bu klişe soru da nereden çıkmıştı şimdi?</p>

  <p class="normal1">Eli kucağıma düşüp benimkilerden birini yakaladı ve parmaklarını avucumun içine doğru kıvırdı. “Gerektiğinde gelirim.”</p>

  <p class="normal1">Aniden içime saplanan bir kıskançlık hançeriyle kasıldım. Aslında bunu umursadığım için kendime kızsam da öfkeyle baktım ona. “Bu da ne demek oluyor? Ava çıktığın zamanlarda mı yani?”</p>

  <p class="normal1">Gideon’ın dudakları, beni can evimden vuran sahici bir gülümsemeyle kıvrıldı. “Yüksek maliyetli kararlar verilmesi gerektiğinde, Eva. Ben bu kulübün sahibiyim.”</p>

  <p class="normal1">Tabii ya! Elbette öyleydi.</p>

  <p class="normal1">Güzel bir garson kız kare bardaklar içinde pembemsi iki içeceği masanın üzerine bıraktı. Gideon’a bakıp flörtöz bir gülüş attı. “Buyrun, Bay Cross. İki Stoli Elit, yabanmersinli. Başka bir emriniz var mı?”</p>

  <p class="normal1">“Şimdilik hepsi bu. Teşekkürler.”</p>

  <p class="normal1">Kızın önceden onaylanmışlar listesine dahil olmak istediğini apaçık görebiliyordum ve bu tüylerimi diken diken ediyordu; ama bize getirdikleri yüzünden dikkatim dağıldı birden. Kulüp gecelerimin favori içeceğiydi bu ve bütün gece de bundan içmiştim. Sinir uçlarım karıncalandı. Onun içkisinden bir yudum alışını, pahalı bir şarapmış gibi ağzının içinde dolaştırıp, sonra da yutuşunu seyrettim. İçkinin boğazından kayışı beni tahrik ediyordu ama bakışlarındaki ateşin üzerimde yarattığı etkinin yanında hiç sayılırdı bu.</p>

  <p class="normal1">“Fena değil” diye mırıldandı. “Doğru yapmışlar mı, söylesene.”</p>

  <p class="normal1">Öptü beni. Hamlesi hızlıydı ama ben de gelişini fark ettiğim halde başımı çevirmedim. Ağzı soğuktu ve alkollü yabanmersini tadındaydı. Enfes. İçimde patlayacak gibi olan heyecan ve enerji kontrol edilmez bir noktaya ulaştı birden. Elimi daldırıp o harikulade saçlarını sertçe kavradım ve bir yandan dilini emerken, bir yandan sımsıkı tuttum onu. İniltisi hayatımda duyduğum en erotik sesti ve bacaklarımın arasının şiddetle kasılmasına neden oldu.</p>

  <p class="normal1">Kendi tepkimin azgınlığından şoke olmuş bir halde geriye çekildim; soluk soluğaydım.</p>

  <p class="normal1">Gideon bana doğru geldi, bu kez yüzümün yan tarafını burnuyla okşadı; dudakları kulağıma değiyordu. O da hızla soluyordu ve bardağındaki buzların cama çarparak çıkardıkları sesler, tutuşmuş algılarımın üzerinde sekiyordu.</p>

  <p class="normal1">“Senin içinde olmaya ihtiyacım var, Eva” diye fısıldadı sertçe. “Senin için yanıp tutuşuyorum.”</p>

  <p class="normal1">Gözüm masadaki içkime takıldı ve düşünceler kafamın içinde dönüp durmaya başladı; izlenimler, anımsamalar ve şaşkınlık birbirine karıştı. “Nereden bildin?”</p>

  <p class="normal1">Dili kulağımın kepçesinde dolaşırken titredim. Vücudumdaki her bir hücre ona doğru gitmeye uğraşıyordu sanki. Ona direnmek inanılmaz bir enerji gerektiriyor, beni yoruyor, takatsiz bırakıyordu.</p>

  <p class="normal1">“Neyi bildim?”</p>

  <p class="normal1">“Hangi içkiyi sevdiğimi. Cary’nin adını.”</p>

  <p class="normal1">Derin bir soluk alıp geri çekildi. İçkisini bıraktı ve yana kayıp dizini aramızdaki mindere koyarak bana doğru döndü. Kolunu yine kanepenin sırtı boyunca uzatmış, parmak uçlarıyla omzumun yuvarlağı üzerinde halkalar çiziyordu. “Buradan önce benim kulüplerimden bir diğerine gittiniz. Senin kredi kartın çıktı sistemde ve içkileriniz kayda geçti. Cary Taylor’ın adı da kira kontratınızda yazıyor.”</p>

  <p class="normal1">Oda etrafımda dönmeye başladı. <span class="ideitalik">Yok artık</span>... Cep telefonum. Kredi kartım. Kahrolası apartman dairem. Soluk alamıyordum. Annemle Gideon’ın arasında klostrofobiye kapılmıştım.</p>

  <p class="normal1">“Tanrım, Eva. Kireç gibi bembeyaz oldun.” Elime bir bardak tutuşturdu. “İç.”</p>

  <p class="normal1">Yabanmersinli Stoli’ydi. Kafama dikip hızla boşalttım bardağı. Bir an midem bulanır gibi oldu ama sonra yatıştı. “Demek oturduğum bina senin?”</p>

  <p class="normal1">“Tuhaf ama öyle.” Kalkıp masaya oturdu; yüzü bana dönüktü ve bacakları benimkilerin iki yanındaydı. Bardağımı alıp kenara koydu ve üşüyen ellerimi kendi elleriyle ısıttı.</p>

  <p class="normal1">“Sen deli misin Gideon?”</p>

  <p class="normal1">Ağzı gerildi. “Ciddi bir soru mu bu?”</p>

  <p class="normal1">“Evet. Evet, öyle. Annem de sapık gibi takip ediyor beni ve bir psikiyatra gidiyor. Senin de psikiyatrın var mı?”</p>

  <p class="normal1">“Şu anda yok ama sen beni öyle çıldırtıyorsun ki olabilir de.”</p>

  <p class="normal1">“Yani bu davranışlar sence normal değil, değil mi?” Kalbim küt küt atıyordu. Kanımın kulak zarlarımın yanından akışını duyabiliyordum. “Yoksa normal mi?”</p>

  <p class="normal1">Elini saçlarına daldırarak benim az önce öpüşürken dağıttığım telleri yeniden düzene soktu. “Senin bana gönüllü olarak vermiş olduğun bilgilere ulaştım ben yalnızca.”</p>

  <p class="normal1">“Sana vermedim! Senin kullandığın amaç için de vermedim! Bu yaptığın özel hayatla ilgili birtakım yasaları ihlal ediyor olmalı.” Kafam hiç olmadığı kadar karışık, bakakaldım ona. “Neden yaptın ki bunu?”</p>

  <p class="normal1">Lütfedip biraz canı sıkılmış gibi göründü en azından. “Seni anlayabilmek için, neden olacak?”</p>

  <p class="normal1">“Bana neden sormuyorsun, Gideon? Bunu yapmak bu kadar zor mu geliyor artık insanlara?”</p>

  <p class="normal1">“Seninle ilgili olunca zor geliyor, evet.” İçkisini masadan alıp çoğunu dikti kafasına. “Seni hiçbir zaman bir iki dakikadan fazla tek başına yakalayamıyorum ki.”</p>

  <p class="normal1">“Çünkü konuşmak istediğin tek konu benimle yatabilmek için ne yapman gerektiği de ondan.”</p>

  <p class="normal1">“Tanrı aşkına, Eva” diye tısladı elimi sıkarak. “Alçak sesle konuş!”</p>

  <p class="normal1">Yüzünün her çizgisini, her yüzeyini inceleyerek dikkatle baktım ona. Detayların kataloğunu çıkarmak hayranlığımı biraz olsun azaltmıyordu ne yazık ki. Onun görünüşü karşısında büyülenmekten asla kurtulamayacağımdan şüphelenmeye başlıyordum.</p>

  <p class="normal1">Ve bu konuda yalnız değildim; başka kadınların onun yanındayken nasıl davrandığını görmüştüm. Üstelik deli gibi zengindi – ki bu, kel kafalı, koca göbekli yaşlı adamları bile çekici yapabiliyordu. Parmaklarını şıklattığı anda orgazma ulaşmaya alışmış olmasında şaşılacak bir şey yoktu.</p>

  <p class="normal1">Bakışları yüzümde dolaştı. “Neden öyle bakıyorsun bana?”</p>

  <p class="normal1">“Düşünüyorum.”</p>

  <p class="normal1">“Neyi?” Çenesi kasıldı. “Bak seni uyarıyorum, eğer delikler, önceden onaylamalar ya da sperm salımlarından filan bahsedersen yapacaklarımdan ben sorumlu olmam.”</p>

  <p class="normal1">Neredeyse gülümsetti bu beni. “Anlamak istediğim birkaç şey var, çünkü belki de sana haksızlık ediyorumdur.”</p>

  <p class="normal1">“Benim de anlamak istediğim bazı şeyler var” diye mırıldandı.</p>

  <p class="normal1">“Sanıyorum, bu ‘seni düzmek istiyorum’ yaklaşımının başarı oranı yüksek senin için.”</p>

  <p class="normal1">Gideon’ın yüzü tepkisizleşti. “O konuya hiç girmiyorum, Eva.”</p>

  <p class="normal1">“Pekâlâ. Demek beni yatağa atmak için ne gerektiğini anlamak istiyorsun. Bu yüzden mi burada, bu kulüptesin şu anda? Benim yüzümden mi? Ama benim duymak istediğimi düşündüğün yanıtı verme.”</p>

  <p class="normal1">Bakışı düz ve sabitti. “Buraya senin için geldim, evet. Bunu ben ayarladım.”</p>

  <p class="normal1">Sokakta bize mekânın kartını veren adamın üzerindeki giysilerin neden o kadar şık olduğunu anlamıştım birden. Cross Holding kadrosundan biri tarafından ayartılmıştık. “Beni buraya getirmekle yatağa atabileceğini mi düşünmüştün?”</p>

  <p class="normal1">Bastırmaya çalıştığı bir memnuniyetle seğirdi ağzı. “O umut her zaman var elbette ama tesadüfi bir karşılaşma ve birkaç içkiden daha fazlasının gerekeceğini bekliyordum.”</p>

  <p class="normal1">“Haklısın. O halde neden yaptın bunu? Neden pazartesi öğlene kadar beklemedin?”</p>

  <p class="normal1">“Çünkü sen evden çıktın, aranıyorsun. Bay P.E.A. konusunda yapabileceğim bir şey yok ama senin bir bardan kolunda hıyarın biriyle çıkmana engel olabilirim. Madem iş tutmak istiyorsun, Eva, ben hazırım işte.”</p>

  <p class="normal1">“Aranmıyorum. Yalnızca gergin bir günün ardından stres atıyorum.”</p>

  <p class="normal1">“Günü gergin geçen bir tek sen değilsin.” Sallantılı, büyük gümüş küpelerimden biriyle oynuyordu. “Demek sen gerildiğinde, içip dans ediyorsun. Bense doğrudan gerilmeme neden olan sorun üzerinde çalışıyorum.”</p>

  <p class="normal1">Sesi yumuşamıştı; insanı telaşlandıran bir arzu uyandırıyordu bu bende. “Demek ben buyum? Bir sorun ha?”</p>

  <p class="normal1">“Kesinlikle.” Ama bir gülümsemenin izi dolanıyordu dudaklarının etrafında.</p>

  <p class="normal1">Onun için asıl böyle olmasının olayı daha cazip kıldığını biliyordum. “Hayır” dendiğinde kibarca vazgeçen bir adam olsaydı, bu genç yaşında bulunduğu yere gelemezdi Gideon Cross.</p>

  <p class="normal1">“Flört etmenin tanımı nedir senin için?”</p>

  <p class="normal1">Yüzünün asılmasıyla birlikte kaşlarının arası çizgilendi. “Bir kadınla aktif olarak düzüşmeksizin geçirilen uzun sosyal zaman.”</p>

  <p class="normal1">“Kadınlarla vakit geçirmekten hoşlanmaz mısın?”</p>

  <p class="normal1">Kaşları çatıldı. “Abartılı beklentiler ve zamanım üzerinde aşırı talepler olmadıkça hoşlanırım tabii. Bunları önlemenin en iyi yolunun da seks ilişkileriyle arkadaşlıkları birbirinden ayrı tutmak olduğunu düşünüyorum.”</p>

  <p class="normal1">Yine o “abartılı beklentiler” çıkmıştı işte karşımıza. Besbelli onun için hassas konulardı bunlar. “Demek arkadaşın olan kadınlar var?”</p>

  <p class="normal1">“Elbette.” Bacaklarını bacaklarımın etrafında sıkarak araya hapsetti beni. “Buradan nereye varmaya çalışıyorsun?”</p>

  <p class="normal1">“Seksi hayatının geri kalanından ayrı tutuyorsun. Arkadaşlıktan, işten... her şeyden ayrı.”</p>

  <p class="normal1">“Böyle yapmak için iyi nedenlerim var.”</p>

  <p class="normal1">“Eminim öyledir. Pekâlâ, ben şöyle düşünüyorum.” Gideon’a bu kadar yakınken konsantre olmak zordu. “Flört etmek istemediğimi söylemiştim sana; hâlâ da istemiyorum. Benim bir numaralı önceliğim işim ve onun hemen ardından da –bekâr bir kadın olarak– kişisel hayatım geliyor. Bunlardan fedakârlık ederek ayırdığım zamanı bir ilişkiye harcamak istemiyorum ve zaten düzenli bir şeyi sığdıracak kadar fazla zaman da kalmıyor geriye.”</p>

  <p class="normal1">“Al benden de o kadar.”</p>

  <p class="normal1">“Ama seksi de seviyorum.”</p>

  <p class="normal1">“İyi işte. Yap benimle.” Erotik bir davetti gülümsemesi.</p>

  <p class="normal1">Omzunu ittim. “Yattığım adamlarla kişisel bir bağ kurmam lazım benim. Öyle çok yoğun ya da derin olmasa da olur ama benim için seks duygusuz bir alışverişten öte bir şey olmalı.”</p>

  <p class="normal1">“Neden?”</p>

  <p class="normal1">Dalga geçmediğinin farkındaydım. Ona ne kadar tuhaf gelse de ciddiye alıyordu Gideon bu konuşmayı. “De ki benim cinsliklerimden biri bu, ama bunu hafife al diye söylemiyorum. Seks için kullanıldığımı hissetmek canımı sıkar. Değersizleşmiş hissederim kendimi.”</p>

  <p class="normal1">“<span class="ideitalik">Sen</span> seks için <span class="ideitalik">beni</span> kullanıyormuşsun gibi bakamaz mısın buna?”</p>

  <p class="normal1">“Seninle bu mümkün değil.” Fazla güçlü, fazla talepkârdı bunun için.</p>

  <p class="normal1">Ona olan zaafımı bu şekilde açık edince yakıcı ve yırtıcı bir ışıltı belirdi gözlerinde.</p>

  <p class="normal1">“Ayrıca” diye devam ettim hızla, “bunlar laftan ibaret. Cinsel ilişkilerde, eşit taraflar arası bir alışverişe ihtiyacım var benim. Ya da ben üstün olmalıyım.”</p>

  <p class="normal1">“Tamam.”</p>

  <p class="normal1">“Tamam mı? Senin ayrı tutmak için o kadar uğraştığın iki şeyi birleştirme ihtiyacımdan söz ettiğim düşünülürse bayağı çabuk razı oldun.”</p>

  <p class="normal1">“Benim için kolay değil ve anladığımı da söyleyemem ama söylediklerini dikkate alıyorum – bu bir sorun. Nasıl aşacağımı anlat bana.”</p>

  <p class="normal1">Soluğum kesildi. Bunu beklemiyordum. O, seks hayatında karmaşa istemeyen bir adamdı, bense seksin kendisini karmaşık buluyordum ama onun yine de vazgeçmeye niyeti yoktu. Henüz.</p>

  <p class="normal1">“Birbirimize karşı dostça davranmalıyız, Gideon. Öyle en iyi arkadaşım ya da sırdaşım filan olmana gerek yok ama birbirimiz hakkında anatomilerimizden daha fazlasını bilmeliyiz. Aktif olarak düzüşmezken birlikte vakit geçirmek anlamına geliyor bu benim için. Ve korkarım aktif olarak düzüşmediğimiz bu zamanları, kendimize hâkim olmamız gereken yerlerde geçirmek zorunda kalabiliriz.”</p>

  <p class="normal1">“Şu anda yaptığımız da bu değil mi?”</p>

  <p class="normal1">“Evet. İşte demek istediğim de bu. Sana haksızlık ediyordum bu konuda. Gerçi sen de bunu daha az sapıkça bir şekilde yapsan daha iyi olurdu” –sözümü kesmeye kalkışınca parmaklarımla dudaklarını kapattım– “ama senin konuşmak için zaman yaratmaya çalıştığını ve benim bu konuda pek yardımcı olmadığımı da kabul ediyorum.”</p>

  <p class="normal1">Dişleriyle ufak bir ısırık aldı parmaklarımdan, çığlık atarak hızla çektim elimi.</p>

  <p class="normal1">“Niye yaptın bunu?”</p>

  <p class="normal1">Acıyan elimi alıp ağzına götürdü ve öptü, dilini kullandı acıyı dindirmek için. Ve tahrik etmek için.</p>

  <p class="normal1">Kendimi korumak için elimi geri çekip kucağıma koydum. Her şeyi açıklığa kavuşturduğumuzdan hâlâ emin değildim. “Bu arada için rahat etsin diye söylüyorum, abartılı beklentiler filan olmayacak – seninle aktif olarak düzüşmeksizin vakit geçirdiğimizde flört ettiğimizi sanmayacağım. Tamam mı?”</p>

  <p class="normal1">“Her şey tamam.” Gideon gülümsedi ve onunla birlikte olma kararım pekişmiş oldu benim için. Karanlıkta çakan bir şimşek gibi kör edici, güzel ve gizemliydi gülümsemesi ve ben onu öyle çok istiyordum ki canım yanıyordu.</p>

  <p class="normal1">Elleri baldırımın arkasını kavrayacak şekilde aşağı kaydı. Nazikçe sıkarak azıcık kendine çekti beni. Boyundan bağlı, kısa siyah elbisemin eteği neredeyse ahlaksızca yukarı sıyrıldı ve Gideon’ın bakışları kendi hareketiyle açılan ete perçinlendi. Diliyle dudaklarını ıslatışı öyle şehvet dolu ve akıl çeliciydi ki dokunuşunu tenimde hissettim sanki.</p>

  <p class="normal1">Duffy, aşağıdaki dans pistinden yukarı süzülen sesiyle merhamet dilenmeye başlamıştı. Göğsüme davetsiz bir sızı çöktü, elimi sızlayan yere koydum.</p>

  <p class="normal1">“Bir içki daha lazım bana” diyen kendi sesimi duyduğumda zaten yeterince içmiştim aslında.</p>
</body>
</html>
