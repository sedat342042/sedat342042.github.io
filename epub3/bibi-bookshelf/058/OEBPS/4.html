<html xmlns="http://www.w3.org/1999/xhtml">
	<head>
		<title>4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4.html" xml:lang="en-US">
			<div class="Basic-Text-Frame-1">
				<p class="split" xml:lang="tr-TR"><span class="regular-metin"><img alt="6.jpg" class="image" height="30" src="images/6_fmt.jpeg" width="66"/></span></p>
				<p class="paragraf" xml:lang="tr-TR"><span class="regular-metin char-style-override-11">Allah’ın yarattığı, şeytanın şaşırttığı bunca insandan sadece bir avucu keşfedebilmiş Arzın Merkezini – iyi ile kötünün, geçmiş ile geleceğin, ben ve sen ayrımı</span><span class="regular-metin char-style-override-11">nın kalmadığı; zamanın hep bu an olduğu, kavgasız savaşsız bir asude diyar. Buldukları yer öylesine güzelmiş ki dilleri tutulmuş. </span></p>
				<p class="paragraf" xml:lang="tr-TR"><span class="regular-metin char-style-override-11">Melekler hallerine acıyıp iki seçenek sunmuşlar. Şayet konuşma kabiliyetlerini geri almak istiyorlarsa, gördüklerini unutmaları</span><span class="regular-metin char-style-override-11"> gerekiyormuş. Her şey silinecek ama kalplerinde bir boşluk kalacakmış. Eğer gördüklerini hatırlamayı tercih ediyorlarsa, o zaman da zihinleri bulanacakmış. Böylece, kimsenin bilmediği o beldeye varanların yarısı, yüreklerinde bir eksiklik duygusuyla dönmüş. Yarı</span><span class="regular-metin char-style-override-11">sı da akılları karışmış halde. Hasret çekenlere “âşıklar” denmiş; kafasında sorular olanlara da “şâkirtler.” Birinciler aşkı öğrenenlermiş, ikinciler ise öğ</span><span class="regular-metin char-style-override-11">renmeye âşık. </span></p>
				<p class="paragraf" xml:lang="tr-TR"><span class="regular-metin char-style-override-11">Böyle derdi ustam Sinan, biz dört çırağına. Başını yana eğip gözlerimizin içine bakardı, ruhumuzu görmek istercesine. Biliyorum doğru değ</span><span class="regular-metin char-style-override-11">ildi böyle düşünmem; kimdim ki ben, cahil bir oğlan, ama ne vakit ustam bu hikâyeyi anlatsa, diğer üçünden ziyade bana hitap ettiği hissine kapılırdım. Sanki bir şey vardı benden, en genç çırağından beklediğ</span><span class="regular-metin char-style-override-11">i. Bakışları yüzümde oyalanırdı. Gözlerimi kaçırırdım onu hayal kırıklığı</span><span class="regular-metin char-style-override-11">na uğratmaktan korkarak. Kim bilir, belki de anlamıştı huyumu. Daha başından biliyordu ne kadar azimli bir öğrenci olacağımı ama iş sevmeye ve sevilmeye gelince hep geride, hep acemi kalacağımı. </span></p>
				<p class="paragraf" xml:lang="tr-TR"><span class="regular-metin char-style-override-11">Keşke geçmişe bakı</span><span class="regular-metin char-style-override-11">p diyebilsem ki, öğrenmeye sevdalandığım kadar sevmeyi de öğrendim şu hayatta. Ama yalan söylersem yarın bir gün cehennemde benim için de bir kazan kaynayabilir. Zira çok yaşlandım. Bir çınar ağacıyım; bir ayağı</span><span class="regular-metin char-style-override-11">m burada, bir ayağım çukurda. </span></p>
				<p class="paragraf" xml:lang="tr-TR"><span class="regular-metin char-style-override-11">Biz altı can idik: Usta, dört çırak ve beyaz fil. Beraber yaptık her şeyi. Köprüler, camiler, medreseler, kervansaraylar inşa ettik. O kadar uzun zaman önceydi ki hafızam hatıraları eritip som bir sızıya çevirdi. Yüzlerini bile unuttum. Ne tuhaf, sözleri hatı</span><span class="regular-metin char-style-override-11">rlıyorum oysa; verdiğimiz ve sonra tutamadığımız tüm sözleri. Etten kemikten yapılma suratları unutup, nefesten müteşekkil kelimeleri hatırlamak ne garip. </span></p>
				<p class="paragraf" xml:lang="tr-TR"><span class="regular-metin char-style-override-11">Hepsi gittiler. Tek tek. Bir ben kaldım geride. Neden onlar öldü, bense bu yaşa kadar durabildim Tanrı bilir. Her gün düşünüyorum maziyi. Geride bı</span><span class="regular-metin char-style-override-11">raktığım şehri. İnsanlar yürüyüp geçiyordur şimdi; görmeden, düşünmeden. Zannediyorlar ki etraflarındaki binalar ta Nuh Nebi’den beri orada. Halbuki biz yükselttik onları; günbegün, senebesene. İstanbul dediğin unutkanlıklar şehri. Orada her şey suya yazılmış. Ustamı</span><span class="regular-metin char-style-override-11">n eserleri hariç, onunkiler taşa kazınmış. O taşlardan birine bir sır sakladık. Çok zaman geçti üzerinden, nice alametler birikti ama hâlâ orada olmalı, bıraktığımız noktada. Bilmem bulan çıkar mı</span><span class="regular-metin char-style-override-11">? Bulsa bile anlar mı? Ustamdan geriye kalan yüzlerce eserden ve binlerce, binlerce taştan bir tanesi var ki, altında gizli Arzın Merkezi. </span></p>
				<p class="tarih" xml:lang="tr-TR"><span class="regular-metin char-style-override-11">Agra/Hindistan-1632</span></p>
			</div>
		</div>
	</body>
</html>