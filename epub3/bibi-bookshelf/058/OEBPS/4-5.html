<html xmlns="http://www.w3.org/1999/xhtml">
	<head>
		<title>4-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-5.html" xml:lang="tr-TR">
			<div class="Basic-Text-Frame-1">
				<p class="split"><span class="regular-metin"><img alt="6.jpg" class="image" height="30" src="images/6_fmt12.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin char-style-override-11">Prut Irmağı’nın kenarında durduk, geçemedik. Düşman ile aramızda hudut çizdi sular; aktı, çağlad</span><span class="regular-metin char-style-override-11">ı. Koca ordu çaresiz kaldı. Bir an evvel zafer ve ganimet isteyen yeniçeriler karşı kıyıya varmaya can atıyordu. Elden bir şey gelmiyordu. </span></p>
				<p class="paragraf"><span class="regular-metin char-style-override-11">Günlerden bir gün, baktım ki cebecibaşı telaşla koşturmakta. Bir şeyler döndüğünü anladı</span><span class="regular-metin char-style-override-11">m. Merak bu ya, peşine takıldım. Beni fark etti. Filden ötürü hemen tanıdı. Yavaşlamadan seslendi: “Hintli, mahluk nasıl?” Gayet iyi olduğunu söyledim. “Harp etmeye pek hevesli!” dedim. Başını salladı. “Tez vakitte, inşallah. Evvela şu deli nehri bir geçelim de.”</span></p>
				<p class="paragraf"><span class="regular-metin char-style-override-11">Adam bunu dedikten sonra iriyarı</span><span class="regular-metin char-style-override-11"> muhafızlarca korunan bir çadırın kapısından girerek kayboldu. Orada durmam lazımdı. Durmadım. Bu çadırı</span><span class="regular-metin char-style-override-11">n kime ait olduğunu düşünmeden öyle bir kararlılıkla yürüdüm ki muhafızlar beni cebecibaşının hizmetkârı zannederek geçmeme izin verdi.</span></p>
				<p class="paragraf"><span class="regular-metin char-style-override-11">İçerisi hayli kalabalık, herkes pek gergindi. Kimse beni mühimsemedi. Ben de fare gibi sessizce bir köşeye gidip, içoğ</span><span class="regular-metin char-style-override-11">lanların arasına karıştım. Kemha kumaşla kaplı duvarlar, sırmalı minderler, göz kamaştırıcı</span><span class="regular-metin char-style-override-11"> kilimler, gümüş tepsilerde yemişler, pirinç maltızlar, enfes kokular saçan tütsüler... Benim yattığım yer buranın yanında köstebek yuvası gibi kalıyordu. </span></p>
				<p class="paragraf"><span class="regular-metin char-style-override-11">Sarığına balıkçıl tüyü takı</span><span class="regular-metin char-style-override-11">lı Vezir-i Azam Ayas Paşa, yana yakıla bir şeyler anlatıyordu. Sultan en köşedeydi; nefti kaftanıyla bir heykel kadar dik ve vakur duruyordu. Boynu uzun, sakalı kısa ve biçimliydi. Sekilerin üzerine yerleştirilmiş tahtından herkesi izliyordu. Şeyhülislam, yeniçeri ağası ve diğ</span><span class="regular-metin char-style-override-11">er vezirler iki yanına dizilmiş, ara sıra fikir beyan ediyorlardı. Rotayı değiştirip nehir boyunca ilerleyerek köprü yapmaya elverişli bir mıntıka aramayı tartışıyorlardı</span><span class="regular-metin char-style-override-11">. Bu değişiklik orduya zaman kaybettirecekti; muharebenin belki bir ay gecikmesi, münasip havanın elden kaçması demekti. </span></p>
				<p class="paragraf"><span class="regular-metin char-style-override-11">Lütfi Paşa konuşmak için müsaade istedi. “Şevketli sultanım, muhkem bir köprü inşa edecek birini biliyorum.” Sultan kim olduğunu sorunca cevap verdi: “Haseki kullarınızdandır. İ</span><span class="regular-metin char-style-override-11">smi Sinan.”</span></p>
				<p class="paragraf"><span class="regular-metin char-style-override-11">Sultanın emriyle söz konusu asker bulundu, getirildi. Çadıra girer girmez, diz çöktü. Durduğum yerden birkaç adım ötede olduğu için yüzünü rahatlıkla görebildim. Alnı geniş, burnu keskin hatlı, kaşları</span><span class="regular-metin char-style-override-11"> kavisliydi; koyu renk gözlerinde ağırbaşlı bir ifade vardı. Sükûnet ve metanet yayıyordu. Öne çıkması söylendiğinde, rüzgâra karşı yürür gibi başı</span><span class="regular-metin char-style-override-11">nı eğerek ilerledi. Neden çağırıldığını işitince, “Şevketli padişahım, tez vakitte bir köprümüz olacak Allah’ın izniyle” dedi. Sultan sordu: “Âlâ, kaç gün alır?” Bir sessizlik oldu. Nihayet Sinan cevapladı</span><span class="regular-metin char-style-override-11">: “Hesaplarıma göre on gün kâfidir.”</span></p>
				<p class="paragraf"><span class="regular-metin char-style-override-11">“On! Bunca gayret boşa çıkmışken sen muvaffak olacağına nasıl kanaat getirdin?” diye sordu sultan. O vakit Sinan dedi ki: “Hünkârım, onlar, şüphesiz iyi niyetten, derhal işe koyuldular. Bense köprüyü evvela zihnimde yapacağım. Ondan sonra inşa edeceğim.”</span></p>
				<p class="paragraf"><span class="regular-metin char-style-override-11">Tuhaf bir cevaptı amma Sultan Süleyman’ı</span><span class="regular-metin char-style-override-11"> tatmin etmişe benziyordu. Vazife Sinan’a verildi. O da, tıpkı vardığı gibi, acele etmeden huzurdan çekildi. Aklıma cin gibi bir fikir geldi o anda. Sinan’a yaklaşmanın bir yolunu bulursam yöneticilerin çadırlarına girip çıkabilir, bir iki altın yürütebilirdim. Hemen fı</span><span class="regular-metin char-style-override-11">rladım peşi sıra. Biraz takip ettim, cesaretimi toplayıp seslendim. Ne istediğimi sorunca, beyaz filin bakıcısı olduğumu, hayvanın kendisine yardı</span><span class="regular-metin char-style-override-11">m edebileceğini anlattım. </span></p>
				<p class="paragraf"><span class="regular-metin char-style-override-11">Daha evvel inşaatta çalışıp çalışmadığımızı sordu. “Hint diyarından tecrübeliyiz” dedim. Gözlerini üzerimden ayırmadan beni dikkatle inceledi. Ruhumu görecek diye endişelendim. Vezirin çadı</span><span class="regular-metin char-style-override-11">rında ne aradığımı sordu. Bu kez doğruyu söyledim. Cebecibaşının peşine takılıp kendime yer açtığımı</span><span class="regular-metin char-style-override-11"> saklamadım. Suratından bir tebessüm geçti. “Kabına sığmaz bir oğlansın belli” dedi. “Şark’ta filler mimarların dostudur, bilirim. Senin gibi cesur bir filbaz da bize yardımcı olur.”</span></p>
				<p class="paragraf"><span class="regular-metin char-style-override-11">On dört yaşın</span><span class="regular-metin char-style-override-11">a basmıştım ama hayatta kimse bana güzel bir kelime etmemişti, anamla ablalarım dışında. Gayriihtiyari gülümsedim. Ve böylece kendimi Sinan nam bu yabancının emrinde, beyaz fille beraber köprü yapımında çalışır buldum. Dülger ve duvarcı</span><span class="regular-metin char-style-override-11"> taifesine dahil oldum. Nereden bilebilirdim bu bir anlık kararın bir ömür süreceğini?</span></p>
				<p class="Normal para-style-override-7" xml:lang="en-US"/>
				<p class="Normal para-style-override-7" xml:lang="en-US"/>
				<p class="Normal para-style-override-7" xml:lang="en-US"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt13.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Müsellemler işe koyulmaya hevesliydi ama ilk gün parmaklarını bile oynatmadan geçti. Keza ikinci gün de. Bu arada Sinan tek başına nehir kıyısında dolaşıyor, gözlerini uzaklara dikip dalıyor, suya çomaklar sokuyor, ölçü üstüne ölçü alıyor, taşıdığı tomar</span><span class="regular-metin">lara birtakım rakamlar yazıyordu. Remil döken falcılar, remiz okuyan kâhinler gibi tuhaf şekiller çiziyordu. Ne yaptığını anlamayan yeniçeriler homurdanmaya başlamıştı. Geceleri çadırlarda Sinan denen ne idüğü belirsiz</span><span class="regular-metin"> neferin bu görev için doğru adam olmadığı, boş yere vakit yitirildiği konuşuluyordu. </span></p>
				<p class="paragraf"><span class="regular-metin">Üçüncü günün sabahı, Sinan inşaata başlayacaklarını duyurdu</span><span class="regular-metin">. Dört buçuk fersah kuzeyde, nehrin yatağını genişletmeye başladığı bir nokta seçmişti. Kararı herkesi şaşırttı. Neden oraya gideceklerini soranlara bir köprünün kısa veya uzun, dar veya geniş olabileceğini ama temelinin muhakkak sağlam atılması gerektiğini söyledi. </span></p>
				<p class="paragraf"><span class="regular-metin">Çalışmaya başladılar. Evvela yapıyı akıntıdan korumak için bir bent yaptılar. Çota kalaslar taşıyor, çamura saplanan malzemeyi çıkarıyor, kayaların yerini değiştiriyordu. Suyun içinde kolay yürüyebilmesi gayet yararlı olmuştu. Hızlı akan ve adamların boyunu geçen nehirde kıymetli şeydi fil. İçleri alçıyla kaplanarak su geçirmez hale getirilmiş devasa fıçılar vasıtasıyla</span><span class="regular-metin"> derin çukurlar kazdılar. Bunların içine kazıklar çaktılar. Balçığa ve pisliğe bulanarak duvarcılar ve dülgerlerle beraber didindi Cihan. Acayip tiplerdi bunlar. Her ne kadar sert ve ketum görünseler de kendilerinden olana karşı da bir o kadar sevecen ve şefkatliydiler. Az konuşur, bir bakışta on cümle anlatırlardı. Ne vakit birileri, marangozların piri Hazreti Nuh, dülgerlerin piri Hazreti İbrahim yahut mimarların piri Muhammed İ</span><span class="regular-metin">bn Ebubekir’in adlarını anacak olsa, sağ ellerini kalplerinin üstüne koyar, “Selam ola!” derlerdi. Oğlan, onların yanında, hiç olmadığı kadar rahat hissetti kendini. Tıpkı onlar gibi, taş üstüne taş koymanın, tahtaları sırtlamanın ve zorluklara rağmen bir eser yaratmanın tadına vardı. Vazifenin Sinan’a tevdi edilmesinden tastamam on gün sonra köprüyü bitirdiler. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Karşıya </span><span class="regular-metin">ilk geçen Sultan Süleyman oldu. Atına binmiş, dizginleri tek eliyle sımsıkı tutmuştu. Onu Vezir-i Azam Ayas Paşa takip etti. Lütfi Paşa da köprüyü ilk kat edenler arasındaydı. Doğru mimarı bulduğu için kendiyle iftihar ediyordu. Sultan ve maiyeti öteki kıyıya varınca herkes bayram etti. Tekmil ordu, altışar kişilik ekipler halinde köprüden yürümeye başladı. En kanlı savaşlardan korkmayan ama yüzme bilmedikleri gibi sudan ödleri kopan koca koca adamlar, dualar mırıldanarak gittiler. Sıra onlara geldiğinde fil ve filbaz hareketlendi. Ama sancakbeyi onları </span><span class="regular-metin">durdurdu. “Hayvan beklesin. Ağırdır. Yıkıverir yanlışlıkla.” </span></p>
				<p class="paragraf"><span class="regular-metin">Neyse ki Sinan yetişti imdatlarına. “Efendi, lüzumu halinde elli fil bile taşır bu yapı.”</span></p>
				<p class="paragraf"><span class="regular-metin">Sancakbeyi gönülsüz razı oldu. “Eh, madem mimarıdır bunu diyen...”</span></p>
				<p class="paragraf"><span class="regular-metin">“Haydi” dedi Sinan, Cihan’a dönerek. “Ben de seninle geçeceğim.”</span></p>
				<p class="paragraf"><span class="regular-metin">Sinan ve Cihan köprüden yürürken, fil de olanca ağırlığıyla peşlerinden geldi. Karşı kıyıya ayak basar basmaz</span><span class="regular-metin"> birisi Sinan’a seslendi. “Efendi, gel hele. Bize lazımsın.”</span></p>
				<p class="paragraf"><span class="regular-metin">Sinan adımlarını hızlandırdı. Kimse ona durup beklemesini söylemediği için Cihan, Sinan’ı takip etti, Çota da aynen Cihan’ı. </span></p>
				<p class="paragraf"><span class="regular-metin">Az ileride, açıklık bir mevkide, birtakım muteberler, ordu ayrıldıktan sonra köprüye ne olacağını tartışıyorlardı. Yüz ifadelerine bakılırsa anlaşmazlık çıkmıştı. Lütfi Paşa bir gözetleme kulesi inşa edip bir de müfreze bırakmayı öneriyordu. Vezir-i Azam Ayas Paşa ile Budin Beylerbeyi Sofu Mehmed Paşa razı olmuyordu. Bir orta yol bulamayınca mimara danışmaya karar vermişlerdi. </span></p>
				<p class="paragraf"><span class="regular-metin">“Muhterem efendiler, şayet bir kule inşa edersek, düşman hem kuleyi hem köprüyü ele geçirir” dedi Sinan. “İki misli olur kazançları. Arkamızı sarıp pusuya düşürürler.”</span></p>
				<p class="paragraf"><span class="regular-metin">“Ya sen ne tavsiye edersin?” diye sordu vezir-i azam.</span></p>
				<p class="paragraf"><span class="regular-metin">“Kendi ellerimizle yaptık, gene kendimiz yıkalım” dedi Sinan. “Dönüşte yeni bir tane yaparız.”</span></p>
				<p class="paragraf"><span class="regular-metin">Sinan’ı divana önermiş olan ve dolayısıyla ondan mutlak itaat ve sonsuz minnet bekleyen Lütfi Paşa küplere bindi. “Şu ödleğe bakın! Kuleyi kollamak için </span><span class="regular-metin">seni muhafız bırakırız diye korktun zaar! Bilseydim fıtratının böyle çiğ olduğunu, boşuna seni tavsiye etmezdim.” </span></p>
				<p class="paragraf"><span class="regular-metin">Cihan endişeyle baktı Sinan’a. Onun da beti benzi atmıştı ama konuşmaya başladığında sesi sakindi. “Efendiler, sultanım bana kule inşa etmemi ve başında nöbet tutmamı emrederse harfiyen yaparım. Lakin siz bana kanaatimi sordunuz, ben de dürüstçe söyledim.”</span></p>
				<p class="paragraf"><span class="regular-metin">Sessizliği </span><span class="regular-metin">beylerbeyi bozdu: “Eh, Araplar da gemilerini yakıyor.”</span></p>
				<p class="paragraf"><span class="regular-metin">“Gemiden bahsetmiyoruz. Bedevi miyiz biz!” diye çıkıştı Lütfi Paşa, Sinan’a ters ters bakarak.</span></p>
				<p class="paragraf"><span class="regular-metin">Bir uzlaşma sağlanamadan tartışma bitti. Olanlardan haberdar edilen Sultan Süleyman ikindiye doğru kararını ilan etti. Köprü yıkılacaktı.</span></p>
				<p class="bosluk" xml:lang="en-GB"/>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Yıkmanın yapmaktan çok daha kolay olduğunu böyle öğrendi Cihan. Bu kadar uğraşıp dizdikleri taşların paldır küldür düştüğünü görmek içini acıttı. İçerledi Sinan’a. O kadar hamallıktan sonra nasıl yerle bir edebilmişti</span><span class="regular-metin"> eserini? Alın terinin hiç mi kıymeti yoktu gözünde? </span></p>
				<p class="paragraf"><span class="regular-metin">Bulduğu ilk fırsatta sordu: “Efendi, bağışla ama neden böyle yaptık anlamadım. O kadar emek vermiştik.”</span></p>
				<p class="paragraf"><span class="regular-metin">“Bir dahaki sefere gene emek veririz” dedi Sinan.</span></p>
				<p class="paragraf"><span class="regular-metin">“Bu köprünün nesi vardı ki?” </span></p>
				<p class="paragraf"><span class="regular-metin">“Bir kusuru yoktu. İşimizi gördü, miadını doldurdu.”</span></p>
				<p class="paragraf"><span class="regular-metin">“Anlamıyorum” dedi Cihan. “</span><span class="regular-metin">Tamam, düşmanın eline geçmesin ama insan nasıl eserini gözden çıkarır?”</span></p>
				<p class="paragraf"><span class="regular-metin">Sinan bir nefes aldı. “Benim ilk ustam babamdı. Yörenin en iyi marangozuydu, beni de o yetiştirdi. Zadik evveli kırk gün oruç tutardı. Ben de ona eşlik etmek istediğimde “Sen çalış, tahtadan bir kuzu oy bize” derdi. Dinlerdim. Fakat her seferinde yaptığıma bakar, iyi olmadığını söyler</span><span class="regular-metin">, elimden alırdı. Attım derdi, hadi git yenisini yap. Darılır, kızardım ama kuzularım giderek daha âlâ oldu.” Bir an durakladı. “Babam ölünce bir sandık bulduk. İçinde çocukluğumdan beri oyduğum bütün kuzular duruyordu. Meğer her birini saklamış rahmetli.”</span></p>
				<p class="paragraf"><span class="regular-metin">“O zaman ne demeye attım diyormuş?”</span></p>
				<p class="paragraf"><span class="regular-metin">“Çünkü zanaatında ustalaşmak isteyen, yaptıklarını geride bırakmayı </span><span class="regular-metin">da bilmeli. Eserinden ziyadesiyle memnun olursan öğrenmeyi kesersin. ‘Ben artık oldum’ dersin. Oracıkta kalır, yerinde sayarsın. En iyisi her seferinde yeniden hevesle işe koyulmak, sil baştan.” </span></p>
				<p class="paragraf"><span class="regular-metin">“Tuhaf iş” dedi Cihan, kafası karışmış halde. </span></p>
				<p class="paragraf"><span class="regular-metin">“Vakti gelince, belki gene konuşuruz bunları” dedi Sinan, usulca. </span></p>
				<p class="paragraf"><span class="regular-metin">Böylece geride bıraktılar</span><span class="regular-metin"> gayretlerinin meyvesini; hem de öyle yıkık dökük bir harabe halinde terk ettiler ki, bir zamanlar ne denli şahane bir köprü olduğunu kimse hayal bile edemezdi.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt14.jpeg" width="66"/></span></p>
				<p class="paragraf"><span class="regular-metin">Savaştan sonraki değil, önceki gecedir insanın ruhunda iz bırakan. Hani hâlâ sen, sandığın insan iken; dünya, alıştığın mekân. Bulaşmamışken henüz ellerine hiç tanımadığın kişilerin kanı; zihninde kimselere anlatamayacağın </span><span class="regular-metin">suçlar birikmemişken daha. Cihan, ottan döşeğinde yatmış Mihrimah’ı düşünüyordu. İstese de istemese de aklı kendiliğinden kayıyordu. Gözleri prensesi hayal ediyor, ne yana baksa onu görüyordu. Kulakları kadife sesini işitiyordu, durup dururken. Parmakları saçlarına dokunuyordu, kendi buna asla cüret edemese de. Hisleri tek başına harekete geçmiş, adeta yoktan var ediyordu Mihrimah’ı. </span></p>
				<p class="paragraf"><span class="regular-metin">Güneş battıktan sonra ordugâha hâkim olan hava değişmiş, bir </span><span class="regular-metin">tedirginlik çökmüştü. Karanlık arttıkça, kasvet neredeyse elle tutulacak hale geldi. Rütbesi ne olursa olsun her asker biliyordu ki şu yıldızlı semaya son defa bakıyor olabilirdi. Belki de bu, gördüğü en son hilaldi. Bir daha olmayacaktı. Ne böyle bir gök, ne böyle bir toprak. Burada noktalanacaktı fani ömürleri. Sinirler gerilmişti. Bu uğursuz vadide ölüp, cesetlerini akbabalar didiklesin istemiyorlardı. Bir mezar taşından mahrum</span><span class="regular-metin"> kalacak, hayaletleri ilelebet feryat figan ortada dolanacak diye kaygı duyuyorlardı. Sakin bir mezarlıkta, servi ağaçları ve sarmaşık güller altında, aşina oldukları topraklarda gömülmeyi tercih ederlerdi. Etrafta isimlerini bilenler olsun, ruhlarına fatiha okunsun, daha iyi değil miydi? Pek çoğu gizliden gizliye bir ata atlayıp kaçmayı aklından geçirdi. Ertesi gün, güneş doğduğunda, düşman</span><span class="regular-metin">la burun buruna geldiklerinde yapmaları gereken neyse harfiyen yerine getirmekte tereddüt etmeyeceklerdi, fakat şimdi... İnanç ile şüphe, cesaret ile ödleklik, sadakat ile ihanet arasında bir eşikteydiler. Her an bir tarafa meyledebilecek bir hacıyatmaz olmuştu yürekleri. Savaştan bir önceki gece en derin kararsızlıkların yaşandığı, en uzun geceydi. </span></p>
				<p class="paragraf"><span class="regular-metin">Yat borusu çalmıştı ama uykuya dalmak zor geliyordu. Paylaşılan hikâyeler, ifşa edilen sırlar, verilen sözler, edilen dualar fısıltılar halinde süzülüyordu çadırlardan dışarı. Humbaracılar ocağına ait iki direkli </span><span class="regular-metin">koca çadırın yanından geçerken, yabancı bir dilde şarkılar mırıldanan bir askere rastladı Cihan. Bin bir menşeden gelirdi yeniçeriler; kimi Anadolu evladıydı, kimi Rumeli. Evvelki hayatlarını bir sandığa koymuş, anahtarını uzağa atmışlardı. Ama böyle fevkalade anlarda, ölümle karşılaştıklarında, o sandıklar kendiliğinden açılır</span><span class="regular-metin"> ve çocukluklarına, ailelerine dair hatıralar etrafa saçılırdı. Vaktiyle gördükleri ama toparlayamadıkları bir rüyanın kırık parçaları gibi. </span></p>
				<p class="paragraf"><span class="regular-metin">File yiyecek bulma bahanesiyle, elinde bir kova, ordugâhta dolandı Cihan. Semaya açılmış sağ elleri ve toprağa çevrilmiş sol elleriyle çemberler çizen semazenlere rastladı. Namaz kılan askerler gördü. Düşmanın eline düştüğü takdirde, kuşağının içindeki kutuda taşıdığı akrebe kendini sokturacağını anlatan bir cebeciyi dinledi. Küfürler savuran, kavga arayan cebelilere kulak misafiri oldu; denkler arasında yaşanan, ertesi sabah unutulacak türden münakaşalardı bunlar. Cenkten evvel çıkmaları yasak olduğu halde çadırlar arasında dolanan fahişeler</span><span class="regular-metin">i fark etti. Bu en kazançlı geceleriydi.</span></p>
				<p class="paragraf"><span class="regular-metin">Az ileride, yüzlerini harmanileriyle kısmen kapatmış üç fahişe vardı. Her zamanki gibi merakına yenik düştü Cihan, peşlerine takıldı. Kadınlardan biri –esmer, endamlı ve kıyafetine bakılırsa Yahudi olan– durup arkaya baktı.</span></p>
				<p class="paragraf"><span class="regular-metin">“Cesur asker” dedi ipeksi bir sesle. “Ne o uyku tutmadı mı?”</span></p>
				<p class="paragraf"><span class="regular-metin">“Ben asker değilim” dedi Cihan.</span></p>
				<p class="paragraf"><span class="regular-metin">“Ama cesursundur eminim.”</span></p>
				<p class="paragraf"><span class="regular-metin">Ne cevap vereceğini bilemeyen Cihan omuz silkti. </span></p>
				<p class="paragraf"><span class="regular-metin">“Bir bakayım hele sana. Pek de gençsin.”</span></p>
				<p class="paragraf"><span class="regular-metin">Kadın ona dokununca irkildi Cihan. Gene de koluna girmesine izin verdi. Parmakları yumuşaktı fahişenin; vücudu odun ateşi ve ıslak çimen kokuyordu. Cihan, içini saran titremeyi belli etmemeye çalıştı. </span><span class="regular-metin">Bilmiyordu nasıl bir şeydir bir kadının sinesinde uyumak ve uyanmak. Bunu düşünür düşünmez Mihrimah geçti aklından. Utandı. Çırılçıplak yakalanmışçasına kızardı. Çekip kurtardı kendini kadının elinden.</span></p>
				<p class="paragraf"><span class="regular-metin">“Gitme” dedi fahişe, boynu bükük bir sevgili gibi.</span></p>
				<p class="paragraf"><span class="regular-metin">Cihan hareketlenince beriki de peşi sıra seğirtti. Eteklerinin hışırtısı, saçak altında tüylerini kabartan güvercinleri çağrıştırıyordu. Gecenin içinde çözmesi gereken bir bilmece varmış gibi kaşlarını çatarak yürüdü oğlan. Vakit geçti; ordugâhın içinde peşinde bir orospuyla dolaşmak tehlikeliydi. Ça</span><span class="regular-metin">rnaçar çadırına yöneldi gönülsüzce.</span></p>
				<p class="paragraf"><span class="regular-metin">Üç seyis kalıyordu içeride. “Hey, Hintli, ne getirdin bize?” diye sordu içlerinden biri pis pis sırıtarak. “Bir ceylan, ha?”</span></p>
				<p class="paragraf"><span class="regular-metin">“Kendi geldi” dedi Cihan, sertçe. </span></p>
				<p class="paragraf"><span class="regular-metin">Bir an durakladı herkes. Seyislerden birinin bir çift deri çizmesi vardı, para yerine vereceği. O götürdü kadını yatağına.</span></p>
				<p class="paragraf"><span class="regular-metin">Cihan, köşeye çekilip ot döşeğine uzandı. Uyuyamadı. Dinledi inlemeleri, giderek hızlanan</span><span class="regular-metin"> nefes almaları. Nihayet bittiğine hükmedince dirseğinin üstünde kalkıp etrafa bakındı. Mum ışığında gördü onları; adam kadının üstünde gidip geliyordu hâlâ, kadınsa bakışlarını gaipte bir gölgeye dikmiş, bezden bir bebek gibi hareketsiz yatıyordu. Başını yana çevirdi fahişe. Göz göze geldiler. Kadının kâinatını gördü gözbebeklerinde, onun yalnızlığında kendi ıssızlığını buldu. Hasta hissetti birdenbire Cihan kendini; başı döndü, zemin, ağırlığının altında eğil</span><span class="regular-metin">di. İçinde, henüz tanışmadığı vahşi bir kuvvet olduğunu işte orada anladı. Tabiatında esrarlı bir yan vardı; ruh evinin altında, henüz inip görmediği karanlık bir mahzen.</span></p>
				<p class="paragraf"><span class="regular-metin">Ayağa fırladığı gibi seyise doğru ilerledi. Adamı kadının üstünde</span><span class="regular-metin">n iterek yüzüne beceriksizce bir yumruk indirdi. Her ne kadar seyisi yere devirdiyse de esasen kendi elini acıtmıştı. Kızmaktan ziyade şaşıran adam, gözlerini kırpıştırarak baktı bu acemi, bu duygusal oğlana. Alaylı alaylı büküldü dudakları, gülmeye başladı. Diğerleri ona katıldılar. Cihan orospunun da güldüğünü gördü. Çadırdan dışarı çıktı hışımla</span><span class="regular-metin">; fili göresi gelmişti. Şefkatliydi Çota; insanların aksine, ne kibir bilirdi, ne kabalık. </span></p>
				<p class="paragraf"><span class="regular-metin">Her zamanki gibi ayakta uyukluyordu fil. Cihan suyunu değiştirdi, yemini tazeledi, pisliğini kürekle temizledi. Ardından yere oturdu, çamura bir çomakla çizmeye başladı. Prut Nehri üzerine inşa ettikleri köprüyü resmetti; sonra sildi, yeniden denedi. Nasıl yapmıştı acaba Sinan? Evvela zihninde tasarlamıştı</span><span class="regular-metin">. Cesaretlendi, birkaç denemeden sonra bambaşka bir şey çizdi. Hayali bir nehri aşan yedi kemerli bir taş köprü. Ayaklarını suyun tazyikinden koruyacak bentler, yukarıda yaya ve hayvanların yürüyeceği kaldırımlar olacaktı. Eğer fazlaca büyük bir öküz arabası geçerse, herkesin kenara çekilebileceği melceler yapacaktı. Açılıp kapanan kısmı sayesinde, altından gemiler seyredebilecek, emtia ve yolcu akışı idare edilecekti. Keyiflendi bunu hayal ederken. </span></p>
				<p class="paragraf"><span class="regular-metin">Nihayet yorgun argın gidip bir saman yığınının tepesine uzandı. Gözlerini kapayınca fahişeyi gördü; k</span><span class="regular-metin">irli bir döşek üstünde yarı çıplak... Onu düşlerken kadının yüzü silindi, yerini Mihrimah’ın çehresine bıraktı. Telaş içinde doğruldu. O zavallı aşüfteyle asil bir prenses nasıl iç içe geçebilirdi zihninde? Fakat ne kadar gayret etse de, ne fahişeyi hor görmek geldi elinden, ne Mihrimah’ı arzu etmemek. Uyanan erkekliğinden utanarak yüzünü saman</span><span class="regular-metin">ların arasına gömdü. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Şafakta ezan sesiyle gözünü açtı. Beş vakti bildirmek için orduya eşlik eden müezzinler vardı. Çadırına döndüğünde öteki seyisleri çoktan hazırlanmış, fahişeyi de gitmiş buldu. Adamların yüzlerinde herhangi bir suçluluk emaresi aradı; yoktu. Evvelki gece hiç yaşanmamış gibiydi.</span></p>
				<p class="paragraf"><span class="regular-metin">Sava</span><span class="regular-metin">ş öncesi ne denli yavaşsa, savaşın kendisi o kadar hızlıydı. Bir gümbürtü duyuldu evvela; önce uzaktan, derken fazlasıyla yakından. Düşman bir ihtimal değildi artık. Bir yüzü vardı – zırhlarının altından bakan, nefret dolu binlerce yüz. Cihan, filin sırtına oturup harp meydanını inceledi. </span><span class="regular-metin">Uzakta, iki ordunun çarpıştığı hat boyunca bütün renkler eriyerek gri bir çağlayana dönüyordu. Kılıçlar birbirine çarptıkça kıvılcımlar parlıyordu. Ölümü kutlayan havai fişekler gibi. Nereye dönse metal ve et, et ve metal gördü – mızraklar, kılıçlar, en sağlam zırhları bile parçalayabilen gürz ve topuzlar... Savrulan, tökezleyen, devrilen bedenler...</span></p>
				<p class="paragraf"><span class="regular-metin">Gürültü kulakları sağır edecek raddedeydi. Nal takırtıları arasında kaya ve ateş fırlatan mancınıkların gıcırtısı; ilanihaye tekrarlanan </span><span class="italik">Allah Allah </span><span class="regular-metin">nidaları. Sultan için savaşıyorlardı</span><span class="regular-metin">. Din için keza. Ama aynı zamanda, çocukluklarından beri onlara fena muamele eden herkese, canlarını yakmış her şeye karşı. Kan üstüne kan döküldükçe toprak koyulaştı. Burun delikleri genişlemiş, ağızları köpürmüş atlar sahipsiz, dörtnala koşuyordu. Her yandan duman yükseliyordu. Henüz gündüz olduğu halde ziya ferini yitirmiş, sema siyah bir pelerin gibi kapanmıştı</span><span class="regular-metin"> üstlerine. </span></p>
				<p class="paragraf"><span class="regular-metin">Çota, şaşkınlık içinde sağa sola dönüp duruyordu; hâlâ alışamadığı zırhlı örtünün altında rahatsızdı. Törpülenen fildişleri keskin bıçak gibiydi. Cihan onunla konuşmaya çalıştıysa da sözleri hengâmede kayboldu. Derken göz ucuyla bir hareketlilik fark etti. Bir elinde tüfeği, bir elinde kılıcıyla iriyarı bir Frenk, tökezleyip kargısını düşürmüş bir yeniçeriye saldırıyordu. Yeniçeri ilk kılıç hamlesini savuşturduysa da ikincisi omzuna saplandı. Fili o tarafa yönlendirdi Cihan. Bağırdı avazı çıktığı</span><span class="regular-metin"> kadar: “Çota, saldır!” Neden böyle dediğini kendi de bilmeden ekledi: “Kaplan bu, kaplan!” </span></p>
				<p class="paragraf"><span class="regular-metin">Her şey bir anda oldu. Fil ileri atılıp Frenk askerini havaya kaldırdı. Sivri dişlerinden birini adamın böğrüne geçirdi. Kan fışkırdı üzerlerine. </span></p>
				<p class="paragraf"><span class="regular-metin">“Yeter Çota!” diye haykırdı Cihan korkuyla. “Bırak artık!”</span></p>
				<p class="paragraf"><span class="regular-metin">Fil önce dinler gibi yaptı. Saldı adamı</span><span class="regular-metin">, toprağa attı. Ne var ki hemen ardından, ön ayağını kaldırıp kurbanının üstüne indirdi olanca ağırlığıyla. İstanbul’da bir meydanda Leyli’yi öldüremeyen o masum fil gitmiş, bambaşka bir mahluk gelmişti. Saldırganlaşmıştı. Askerin ağzından kıpkırmızı bir yol sızdı; gözbebeklerinde sonunun bir hayvan elinden olduğuna inanamayan bir nazarla can verdi. Deminden beri kendisinin Çota’ya değil, aslında Çota’nın ona kumanda etmekte olduğunu daha yeni anlayan Cihan dehşet içindeydi. </span></p>
				<p class="paragraf"><span class="regular-metin">O andan itibaren sadece bir seyirciydi Cihan. Çota düşma</span><span class="regular-metin">n saflarına doğru koşmaya başladı; karşısına çıkanları tek tek topluyor, havaya kaldırıyor, yere atıyor, üzerlerine basıyordu. İki Frenk askerini altına aldı. Kurbanlarından biriyle daha fazla uğraştı; fareyle oynayan kedi gibi, adeta acı çekmesini istedi. Kim düşman, kim dost bilmediğinden bir de yeniçeriye saldırdı. Adam şans eseri kurtuldu ezilmekten.</span></p>
				<p class="paragraf"><span class="regular-metin">Süratliydi savaş; durup düşünmeye fırsat yoktu. Nice sonra olanları kafasında binlerce kez canlandıracaktı Cihan. Şahit olduğu halde görmediği ölümler, duyup da işitmediği feryatlar birer birer gelecekti aklına. İhtiyar bir adam olduğunda bile hatırlayacaktı o öğleden sonrayı; çamurun içinde kanlı oklar, ucundan etler sallanan kargılar, karnı yarılmış </span><span class="regular-metin">bir at, bütün vücudu yanmış kavrulmuş, artık hangi taraftan olduğunu kendi de bilmeyen neferler ve bu deryanın ortasında bir yerlerde, fahişenin gülen yüzü... </span></p>
				<p class="paragraf"><span class="regular-metin">İleride sendeleyen bir asker gördü; karnına bir mızrak saplanmıştı. Biraz yaklaşınca Cihan, yolda tanışıp konuştuğu azap eri olduğunu anladı. </span></p>
				<p class="paragraf"><span class="regular-metin">“Dur Çota!” diye bağırdı. “İndir beni.”</span></p>
				<p class="paragraf"><span class="regular-metin">Fil gene emre itaat etmedi. Cihan hiç düşünmeden hayvanın sırtından aşağı attı kendini. Yanına vardığında</span><span class="regular-metin"> azap eri dizlerinin üstüne çökmüştü. Görünmez bir halata tutunur gibi birbirine dolanmıştı parmakları. Burnundan akan kan boynundaki muskaya sıçramıştı. Cihan, ceketini çıkarıp adamı sardı. Azap erinin yüzünde bir tebessüm belirdi, ama bunun sebebi tanıdık birini görmenin verdiği rahatlama mıydı, yoksa Cihan’ı başkasıyla mı karıştırmıştı, bilmek imkânsızdı. Dişleri</span><span class="regular-metin"> birbirine vururken anlaşılmaz bir şeyler geveledi. Cihan askerin üzerine eğilerek dinledi; nefesi karıştı nefesine. </span></p>
				<p class="paragraf"><span class="regular-metin">“Işığı... gördün... mü?”</span></p>
				<p class="paragraf"><span class="regular-metin">Cihan başını salladı, yalan söyledi. “Gördüm ya, ne güzelmiş.”</span></p>
				<p class="paragraf"><span class="regular-metin">Bir teselli pırıltısı gezindi askerin yüzünde. Vücudu ağırlaştı, nabzı yavaşladı, gözleri çoktan geçip gitmiş bir buluta takılmış gibi açık kaldı.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Nice sonra, her şey bitip de Osmanlı ordusu muzaffer olduğunda, cümbüşe katılmak gelmedi Cihan’ın içinden</span><span class="regular-metin">. Ayaklarını sürüye sürüye harp meydanı boyunca yürüdü. Akılsızca bir işti yaptığı. Ölülerin arasına saklanmış bir düşman erinin saldırısına uğrayabilirdi. Kullanabileceğinden emin olmadığı bir kama dışında, silahı bile yoktu. Gene de dönmedi. Sise bürünmüştü vadi. Sadece birkaç saat önce birilerinin oğulları, kocaları veya kardeşleri olan, sevilen ve özlenen insanların cesetleriyle kaplıydı ortalık. Bir an öyle geldi ki Cihan’a, gölgeler ve küllerle dolu bu alan dünyanın sonuydu</span><span class="regular-metin">; şayet yürümeye devam ederse kâinatın kenarından aşağı düşecekti. Boşluğa, yokluğa. Bu arada Çota, su, yiyecek ve ilgi bekliyordu muhtemelen. Ama oğlanın en son istediği şeydi beyaz fili görmek. Bir katilden kaçar gibi kaçıyordu bunca sevdiği varlıktan. </span></p>
				<p class="paragraf"><span class="regular-metin">Birkaç kez oynak ya da kaygan bir şeyin üstüne bastı – ölü bir adamın bacağı ya da kopuk bir el olduğunu fark etti dehşet içinde. Kan ve leş kokuyordu</span><span class="regular-metin"> her yer. Tekinsiz sesler vardı etrafta: yanan odunların çıtırtısı, binicisiz kalmış atların nal tıkırtıları, can çekişen askerlerin, nereden geldiğini tespit edemediği iniltileri... Daha önce hissettiği hiçbir şeye benzemeyen bir acı duydu. Sağını solunu muayene ettiyse de kesik filan bulamadı. Kafasının içindeydi yarası; kolunda, karnında değil, ruhundaydı</span><span class="regular-metin">. Kâh kemiklerini kemiriyor, kâh içini sıkıştırıyor, kâh vicdanını burkuyordu. İki büklüm olup kustu.</span></p>
				<p class="paragraf"><span class="regular-metin">Ne yaptığını düşünmeden koştu, hem de ne çok; ayaklarında sızı, alnında ter, en nihayetinde bir ağaç bularak dibine çöktü. Lağımcı ocağından bir alay asker ileride koca bir çukur kazmakla meşguldü. İşleri bitince ölüleri ayıracak ve kendilerinden olanları buraya gömeceklerdi. Frenklerin cesetlerinin akıbetini kestirmek zor değildi. Akbabalar dolaşıyordu gökyüzünde. Mutlu ve besili. Öyle dalmıştı ki Cihan düşüncelerine, arkasından yaklaşan adamı fark ede</span><span class="regular-metin">medi.</span></p>
				<p class="paragraf"><span class="regular-metin">“Hintli” dedi bir ses. “Ne yapıyorsun burada?”</span></p>
				<p class="paragraf"><span class="regular-metin">Nefesi kesilen Cihan korkuyla döndü. “Efendi Sinan!”</span></p>
				<p class="paragraf"><span class="regular-metin">“Burada olmamalısın evlat.”</span></p>
				<p class="paragraf"><span class="regular-metin">Esasında Sinan’ın da olmaması lazım gelirdi ama bunu söyleyemedi Cihan. Onun yerine, dedi ki: “Geri gidesim yok efendi.” </span></p>
				<p class="paragraf"><span class="regular-metin">Sinan oğlanın şişmiş gözlerine, allak bullak yüzüne baktı. Usulca oturdu yanına. Güneş, ufukta al lekeler bırakarak batıyordu. Kanıyordu sema. Sıcak diyarlara giden bir leylek sürüsü geçti tepelerinden. Cihan ağlamaya başladı. </span></p>
				<p class="paragraf"><span class="regular-metin">Kuşağından bir çakı çıkararak yakındaki bir kütükten parça kopardı </span><span class="regular-metin">Sinan. Başladı yontmaya. Bir yandan da doğduğu köyden, Ağırnas’tan bahsetti – kayaların içine yontulmuş kadim mabetleri; Ermeni ve Rumların çansız kiliselerini; kederli türküler mırıldanan sabah yelini; anasının yaptığı ve yazın soğuk, kışın sıcak içilen yoğurt çorbasını; en ufak tahta parçasının bile nefes aldığını ona öğreten babasını anlattı. Yirmi birinde devşirilip Müslüman olmuş, yeniçeri ocağına girmişti. Peş</span><span class="regular-metin"> peşe pek çok cephede görev almıştı: Rodos seferine yeniçeri, Mohaç seferine atlı sekban olarak katılmıştı. Viyana, Irak, Pulya ve Korfu’da savaşmıştı. Van Gölü’nde üç kadı</span><span class="regular-metin">rga yapıp askerlerin karşı sahile geçmelerini sağlamıştı. Bütün bu savaşlar boyunca en cesurların kuyruğu kıstırıp kaçtığına, en korkakların kaplan kesildiğine tanıklık etmişti. Artık hiçbir şeye şaşırmıyordu. </span></p>
				<p class="paragraf"><span class="regular-metin">“Beyaz fil...” dedi Cihan sesi yeniden çıktığında. “Sarayın aslanbazı Olev’le beraber </span><span class="regular-metin">ona öldürmeyi öğrettik. O da bugün öldürdü işte. Ben sebep oldum.”</span></p>
				<p class="paragraf"><span class="regular-metin">Sinan yontmayı durdurdu. “Kızma hayvana. Kendine de kabahat bulma. Savaşta kim masum kalır?”</span></p>
				<p class="paragraf"><span class="regular-metin">Oğlan titredi, üşüyordu. Sayıklarcasına konuştu: “O köprüyü yaptık ya, ne güzeldi. Keşke orada kalsaydık, hiç gelmeseydik buraya.”</span></p>
				<p class="paragraf"><span class="regular-metin">“Yaptığın işi gönlünde hissedersen, ırmaklar çağlar içinde.” </span></p>
				<p class="paragraf"><span class="regular-metin">“Kimin lafıdır bu?”</span></p>
				<p class="paragraf"><span class="regular-metin">“Bir şair demiş, bir arif</span><span class="regular-metin">” dedi Sinan. Elini çocuğun alnına koydu. Ateşi vardı Cihan’ın. “Söyle bakalım, gene inşaat yapmak ister misin?”</span></p>
				<p class="paragraf"><span class="regular-metin">“Hem de nasıl. İsterim elbet.”</span></p>
				<p class="paragraf"><span class="regular-metin">“Ama çok çalışman gerek.”</span></p>
				<p class="paragraf"><span class="regular-metin">“Çalışırım efendi. Gocunmam ki.”</span></p>
				<p class="paragraf"><span class="regular-metin">Karanlık çökünce ordugâha doğru yürümeye koyuldular. Y</span><span class="regular-metin">arı yolda tek başına dolanan eyerli bir at çıktı karşılarına. Kim bilir binicisine ne olmuştu? Sinan, Cihan’ı ata bindirdi, kendi de yuları çekti. Nihayet kampa varınca Cihan’ı çadırına götürdü; seyislere oğlanın dinlenmesi gerektiğini söyleyip fille alakadar olmalarını tembihledi. </span></p>
				<p class="paragraf"><span class="regular-metin">Cihan’ın ateşi f</span><span class="regular-metin">ırladı o akşam. Cayır cayır yanıyordu alnı, vücudu. Sayıklıyordu. Istıraplı uykulara battı çıktı. Bir ara üst üste mırıldandı: “Sümbül Oğlan... Sümbül Oğlan.”</span></p>
				<p class="paragraf"><span class="regular-metin">Bu arada Sinan onun yüzüne, koltukaltlarına sirkeli bezler </span><span class="regular-metin">yerleştirdi. Bir yandan da tahta parçasını yontmaya devam etti. Ancak sabaha karşı, delikanlının badireyi atlattığından emin olunca ayrıldı yanından. </span></p>
				<p class="paragraf"><span class="regular-metin">Ertesi sabah Cihan, sırılsıklam ter içinde ama ateşi düşmüş halde uyanınca, yumruk yaptığı sol elinde bir şey tuttuğunu fark etti. Açtı baktı, tahtadan bir fildi. Yüzünde, sivri ve kanlı fildişleri yerine iki çiçek vardı. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt15.jpeg" width="66"/></span></p>
				<p class="paragraf"><span class="regular-metin">Şehr-i şehir orduyu bekliyordu. İnsanlar sabah ezanından beri evlerine girmemiş, yollara, meydanlara akın etmişti. Muzaffer askerleri karşılamak hevesiyle ağaçlara tırmanmış, çatılara çıkmış, Edirnekapı’dan Topkapı Sarayı’na uzanan yol boyunca buldukları her boşluğa sıkışmışlardı. </span><span class="regular-metin">Sebilleri ve sarnıçlarıyla, bedestenleri ve bostanlarıyla İstanbul bayramlık esvaplarını giymiş, gülücükler saçıyordu.</span></p>
				<p class="paragraf"><span class="regular-metin">“Askerler geliyooor!” diye bağırdı, bir çeşmenin tepesine tünemiş bir velet. Sözleri, bir havuzun sathındaki çemberler gibi yayılarak kalabalığın kıyılarına ulaştı ve oradan dönerek tekrar merkeze vardı – yolda hayli değişmiş olarak. </span><span class="regular-metin">Kendi nidasının yankısını duyduğunda bambaşka geldi sözler çocuğun kulağına: “Sultan altın dağıtıyooor!”</span></p>
				<p class="paragraf"><span class="regular-metin">Kalpleri iftiharla dolu ihtiyarlar, eteklerinin içine dikilmiş keseleriyle tüccarlar, çubuklardan sarkan etleri ve peşlerinde sokak kedileriyle ciğerciler, Allah’ın doksan dokuz adını dillerinden düşürmeyen dervişler, parmak uçları mürekkep lekeli kâtipler, boyunlarına çanak asmış dilenciler, sincap gibi çevik yankesiciler, Frenk diyarından seyyahlar ve Venedik casusları... herkes yanaştı, daha </span><span class="regular-metin">yakından görebilmek hevesiyle.</span></p>
				<p class="paragraf"><span class="regular-metin">Az sonra, sultanın muhafızları, süvari alayının önünde, merasime uygun bir tırıs tutturmuş atlarının sırtında, tam teçhizatlı olarak kemerli kapının altından geçtiler ve kenarlarında akasya ağaçları dizili caddeye girdiler. Hemen arkalarından, üzerinde gök mavisi bir kaftan, başında yuva yapacak yer arayan leyleklerin aklını çelecek kadar kocaman bir sarıkla, </span><span class="regular-metin">saf kan bir Arap atına binmiş Kanuni Sultan Süleyman zuhur etti. Seyircilerin ağızlarından dualar ve methiyeler döküldü. Yüzlerce pencere ve balkondan saçılan gül yaprakları havada raks etti. Sıra halinde, kimi yürüyerek, kimi at sırtında, kimi bineğini yularından çekerek geçti askerler. </span></p>
				<p class="paragraf"><span class="regular-metin">Arkalarından fil ile filbaz belirdi. Bir alkış koptu. İlk başta Cihan’a filin ensesinde oturup, mahfeyi yeniçeri ağasına bırakması emredilmişti. Ama bu şekilde birkaç adım atmak bile adamın benzinin kül gibi olm</span><span class="regular-metin">asına yetmişti. Siyasi çalkantının her türlüsüne alışık olsalar da, fil yürüyüşü fazlaydı Osmanlı eşrafına. Böylece mahfe Cihan’a kalmıştı. O da sürgünden dönen bir şehzade edasıyla yerine kurulmuştu. Ahalinin file ve kendisine gösterdiği sevgiyle allak bullak olmuştu. Öyle hoş bir histi ki sevilip el üstünde tutulmak, bir an için de olsa, </span><span class="regular-metin">harp meydanını ve hâlâ teninden yayılan ölüm kokusunu unuttu.</span></p>
				<p class="paragraf"><span class="regular-metin">Beyaz filin bütün alakaya mazhar olacağı çabuk anlaşıldı. Sultan hariç kimse bu kadar tezahürat almamıştı. Her yerde insanlar Çota’yı işaret ediyor, el sallıyordu. Bir kadın kurdeleler fırlattı üzerlerine, bir kız gizliden öpücük yolladı; hayvanın dişlerine dokunmaya çalışan bir serseri tünediği daldan aşağı yuvarlandı. Bunca muhabbetten keyiflendiği aşikâr olan </span><span class="regular-metin">Çota kuyruğunu sallayarak ilerlerken, Cihan da hülyalara dalmıştı. Adeta bir mânâ kazanmıştı bu şehirdeki mevcudiyeti. Belki de sadece onun doldurabileceği bir boşluk vardı. Kendini daha evvel hiç olmadığı kadar mühim hissetti. Gören de bütün bu insanlar onun için toplanmış sanırdı. Yanakları kızarmış, ha </span><span class="regular-metin">bire el sallıyordu. </span></p>
				<p class="paragraf"><span class="regular-metin">Sarayın hayvanat bahçesine vardıklarında Çota bir kahraman gibi karşılandı. Fildamı’na gönderilme vakti geldiği halde, burada tutulmasına karar verildi. Günlük tayını iki katına çıkarıldı; haftada birkaç defa avlunun beri tarafındaki, nilüferlerle kaplı havuzda yıkanmasına izin çıktı. Diğer vahşi hayvanların hiçbirinin bahçe hudutları dışına geçmesine</span><span class="regular-metin"> müsaade edilmediği düşünülürse büyük bir imtiyazdı bu. Cihan tam olarak affedemese bile, unutmaya başladı filin harp meydanındaki saldırganlığını. Hayvanın dişlerini ipekli kumaşlarla sardı ki kimseyi yaralamasın. Ona kendi elleriyle bir örtü yaptı. Uçlarını gümüş çanlarla süsleyip üzerine nazar boncukları dikti. Günler ağır ve sakindi. Bahtiyar demlerdi – kıymeti ancak geçip gidince idrak edilecek türden. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Salı sabahı, Cihan ahırda temizlik yaparken, aslanbaz Olev bel</span><span class="regular-metin">irdi yanında. “Hintli, biri sana mektup bırakmış.”</span></p>
				<p class="paragraf"><span class="regular-metin">“Kim?” dedi Cihan, sesinde bir tedirginlikle.</span></p>
				<p class="paragraf"><span class="regular-metin">“Görmedim. Kapıdaki muhafızlara teslim etmiş, sana versinler diye.” Böyle diyerek Olev kuşağından bir parşömen çıkardı. </span></p>
				<p class="paragraf"><span class="regular-metin">“Ben okuma bilmem” dedi Cihan, bu bahaneyle savuşturmayı umarak. Doğru değildi. Sibiryalı Taras sayesinde harfleri epeyce bellemişti. </span></p>
				<p class="paragraf"><span class="regular-metin">“Okuyacak bir şey yok zaten. Bakınca anlarsın” dedi Olev. </span></p>
				<p class="paragraf"><span class="regular-metin">Cihan </span><span class="regular-metin">tirşeyi aldı, korkarak açtı. Orada, hassas yüzeyde bir resim vardı. Bir fil, hayli kötü çizilmiş; üzerinde de bir oğlan, koca kulaklı, kabarık saçlı. Hayvanın ağzı yayvan ve kocamandı. Bir şeye güler gibi. Oğlan ise tam kalbinden bir mızrakla yaralanmıştı. Üç damla kan damlıyordu mızrağın ucundan. Bir tek bunların rengi farklıydı; hem rengi, hem dokusu. Zira hakiki kan kullanılmıştı. Belli ki bu tatsız mektubu Delibozuk Reis yollamıştı. Varlığını hatırlatıyor, bir an evvel hırsızlık yapmaya başlamasını istiyordu. </span></p>
				<p class="paragraf"><span class="regular-metin">“Bu... ne demek bilmiyorum” dedi Cihan</span><span class="regular-metin"> telaşla. </span></p>
				<p class="paragraf"><span class="regular-metin">“Pekâlâ” dedi Olev durgun bir ifade, ama babacan bir edayla. “Madem öyle dersin, yok edelim gitsin. Kimseye bahsetme, ben de söylemem. Fakat her kimse seni tehdit eden bu herif, bir daha gelirse ne yapacağını düşünsen iyi olur evlat. Sarayın duvarları kalındır ama seni iblisten koruyacak kadar değil.”</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt16.jpeg" width="66"/></span></p>
				<p class="paragraf"><span class="regular-metin">Çıktı geldi Hürrem Sultan günlerden bir gün. Gene Cihan kendini yerlere attı; yüreği ağzında. Kadının etekleri hışırdadı</span><span class="regular-metin">; maiyeti kenarda bekledi, yine öyle sessiz, munis. Bir kez daha Mihrimah muzip bir tebessümle seyretti olan biteni. Her şey aynı gibi görünse de Hürrem’in file karşı davranışlarında bariz bir değişiklik vardı. Daha sevecen bakıyordu hayvana, hani neredeyse saygı</span><span class="regular-metin">yla.</span></p>
				<p class="paragraf"><span class="regular-metin">“Duyduk ki beyaz fil cephede cesaret göstermiş” dedi Hürrem, Cihan’a bakmaya tenezzül etmeden.</span></p>
				<p class="paragraf"><span class="regular-metin">“Evet sultanım, Çota kahramanca cenk etti.”</span></p>
				<p class="paragraf"><span class="regular-metin">“Hımm, senin için öyle demiyorlar ama. Korkup kaçtın mı sahiden?”</span></p>
				<p class="paragraf"><span class="regular-metin">Cihan bembeyaz kesildi. Mihrimah’ın önünde bu laflara maruz kalmaktan iki misli utandı. Kim böyle bir şey demiş olabilirdi arkasından? Aklından geçen soruyu okumuşçasına “Kuşlar” dedi Hürrem. “Kuşlar bana havadis taşır.”</span></p>
				<p class="paragraf"><span class="regular-metin">Cihan inanmamaya çalışsa da etkilenmişti. Tabiattaki tekmil kuşların –papağanlar, şahinler, atmacalar, saksağanlar, hatta o masum serçeler– her yerden Hürrem’e haber getirdiğini düşünüp ürperdi. </span></p>
				<p class="paragraf"><span class="regular-metin">“Yine işittim ki savaş sonrası ahali mahluka büyük sevgi göstermiş” dedi Hürrem. Sözlerinin tesir etmesini beklercesine bir an durdu. “Oğullarımız, iki </span><span class="regular-metin">can şehzademiz, tez vakitte sünnet olacak. Şenlikler yapılacak.”</span></p>
				<p class="paragraf"><span class="regular-metin">Konunun nereye gittiğini merak eden Cihan huzursuzlandı.</span></p>
				<p class="paragraf"><span class="regular-metin">“Şevketli sultanın ve ben, beyaz filin halkı eğlendirmesini arzu ederiz.”	</span></p>
				<p class="paragraf"><span class="regular-metin">“Fakat efendim...”</span></p>
				<p class="paragraf"><span class="regular-metin">“Fakat ne, Hintli?”</span></p>
				<p class="paragraf"><span class="regular-metin">Ses yerine boncuk boncuk ter çıktı Cihan’dan. Hürrem buz gibi bir nazarla süzdü oğlanı</span><span class="regular-metin">. “Senden hazzetmeyenler var, bilesin. Senin de, yaratığın da artık Fildamı’na gönderilmesi gerektiğini söylüyorlar, haksız da değiller hani. Fakat ben sana güveniyorum.”</span></p>
				<p class="paragraf"><span class="regular-metin">Cihan yutkundu. “Lütfedersiniz sultanım.”</span></p>
				<p class="paragraf"><span class="regular-metin">Cihan’ın bunu anlamasına imkân yoktu ve ancak zamanla öğrenecekti ama böyle yarı kollayan, yarı</span><span class="regular-metin"> tehditkâr bir dil kullanmak Hürrem’in huyuydu. İnsanı evvela korkutup, istese ezip geçebileceğini ima eder, ardından bir iki tatlı kelam düzüp, şaşkın ve kendine borçlu bırakırdı. Peşinden koşturan hizmetkârlarla uzaklaştı Hürrem. İki</span><span class="regular-metin"> kişi geride kaldı: Mihrimah ile dadısı.</span></p>
				<p class="paragraf"><span class="regular-metin">“Baktım da, savaş seni değiştirmemiş” dedi Mihrimah. “Gene o eski şaşkın Sümbül Oğlan...”</span></p>
				<p class="paragraf"><span class="regular-metin">Bu lafı neye yoracağını bilemeyen Cihan iltifat duymuş gibi teşekkür etti. </span></p>
				<p class="paragraf"><span class="regular-metin">“Validem filden memnun” dedi Mihrimah. “Şayet </span><span class="regular-metin">ahaliyi eğlendirebilirsen gözüne girersin. Ve annemin gözüne girersen asla sırtın yere gelmez, bilesin.” </span></p>
				<p class="paragraf"><span class="regular-metin">“Fakat... Çota’nın böyle kabiliyetleri yok” dedi Cihan. Sesi o kadar alçak çıkmıştı ki sanki konuşmamış, hayal etmişti konuştuğunu. </span></p>
				<p class="paragraf"><span class="regular-metin">“Hatırlıyorum, daha evvel demiştin. Hazırlıklı geldik.” Mihrimah dadısına işaret etti. Hesna Hatun elbisesinin geniş kollarından birkaç halka çıkardı. </span></p>
				<p class="paragraf"><span class="regular-metin">“Al, bunlarla başla. </span><span class="italik">Dada</span><span class="regular-metin"> ile ben her gün gelip bakarız ne haldesiniz diye.” </span></p>
				<p class="paragraf"><span class="regular-metin">Cihan sevindi. Yeni bir sebep vardı Mihrimah’ı görebilmek için. Bir hevesle görevine asıldı. Bütün hafta Çota’ya çemberler atıp durdu, fil oralı olmasa da. Çemberlerin yerini yumaklar, yumakların yerini toplar aldı. Fil bunları da yakalamaya yanaşmayınca, ayn</span><span class="regular-metin">ı numarayı elma ve armutlarla denedi. Bu sefer oldu. Yakaladığı gibi her birini havada, midesine indiriveriyordu Çota. </span></p>
				<p class="paragraf"><span class="regular-metin">Öyle ya da böyle Mihrimah sözünü tuttu. Dadısıyla beraber her gün uğradı. Çota yeni bir numara öğrense, sevinip alkışladı. Beceremediğinde cesaretlendirdi. Bir kez daha beyaz fil, başka türlü birbirlerini görme ihtimalleri dahi olmayan prenses ile filbazı birbirine yakınlaştırdı. Ne var ki artık çocuk değillerdi. İkisi de serpilmiş, uzamıştı. Her ne kadar bakmamaya gayret etseler de, pekâlâ farkındalardı hem kendilerindeki, hem berikinin vücudundaki değişimlerin. Eskiden </span><span class="regular-metin">onları bir araya getiren tek sebep beyaz fildi. Prensesin hayvana olan merakından başka bir neden yoktu buralara gelmesi için. Oysa şimdilerde fil, hâlâ pek seviliyor olsa da, adeta bahaneydi. Esas filbazdı, Mihrimah’ın görmek istediği. Bu arada Hesna Hatun, tüm bu yaşananların sessiz ve somurtkan şahidiydi. </span></p>
				<p class="paragraf"><span class="regular-metin">Dadının huylarına aldırmayacak kadar mutluydu Cihan. Mihrimah varken canlanıyor, o yokken hayaliyle avunuyordu. Hayvanat bahçesine geldiği günden beri öğrendiklerini Mihrimah’</span><span class="regular-metin">la paylaştı. Haremde büyümüş, hep el üstünde tutulmuş, tabiattan kopuk bu kıza, hayvanlara ve bitkilere dair bildiklerini anlattı – ağaçların içindeki halkalara bakarak yaşlarını tahmin etmeyi; ölü kelebekleri bozulmadan muhafaza etmeyi; reçinenin nasıl damla damla kehribara dönüştüğünü; devekuşlar</span><span class="regular-metin">ının atlardan hızlı koşup, aslanlardan iyi kükreyebildiğini; nasıl ki parmak izlerimiz farklıysa, kaplanların derilerindeki çizgilerin de biricik olduğunu; zürafaların dillerinin siyaha çaldığını; kaplumbağaların konuşmalarından dişi mi,</span><span class="regular-metin"> yoksa erkek mi olduklarının anlaşılabileceğini... Yavaş yavaş prenses de kendisiyle ilgili bölük pörçük şeyler anlatmaya başladı. Kardeşlerinden, çocukluğundan, hatta hem sevip saydığı, hem çekinip korktuğu annesinden bahsediyordu. </span></p>
				<p class="paragraf"><span class="regular-metin">Hakkında konuşmadığı, tek kelime dahi sarf etmediği bir insan vardı: Sultan babası. </span><span class="regular-metin">İkisi de, nedense, hayatlarının ortasında böyle bir abide yokmuş gibi davranmaktaydı. Halbuki ikisi de biliyordu ki padişahın kulağına bir gitse hayvanat bahçesindeki bu kaçamak buluşmalar, Cihan –o da en iyi ihtimalle– ya derdest edilip saraydan uzaklaştırılır, ya da zindanı boylardı.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt17.jpeg" width="66"/></span></p>
				<p class="paragraf"><span class="regular-metin">Şenlikleri beklerken veba geldi şehre. Üsküdar’ın kenar mahallelerindeki viranelerde boy gösterdi evvela. Evden eve</span><span class="regular-metin"> sıçradı, dört bir yana yayıldı. Kalkmayan bir sis gibi İstanbul’un üstüne çöktü ölüm; en ufak delikten, en ince çatlaktan içeri sızdı. Denizden esen yelde, ekmeğin mayasında, kahvenin koyu kıvamındaydı. İnsanlar sokaklara çıkmaz oldu; her nevi cemden sakınarak yalnızlığa gömüldüler. Akşamları kürek sesleri işitilmiyordu artık. Kimse mecbur olmadıkça bir kıyıdan diğerine geçmek istemiyordu. Hiç bu kadar ürkmemişlerdi </span><span class="regular-metin">dışarıda dolaşmaktan, görünür olmaktan. Ve hiç bu kadar korkmamışlardı Allah’ın gücüne gidecek bir kabahat işlemekten. </span></p>
				<p class="paragraf"><span class="regular-metin">Hırçındı zira salgının ilk demlerindeki Tanrı. Öyle anlatıyordu din adamları. Ahali kendi gölgesinden çekinir olmuştu. A</span><span class="regular-metin">ğızlarından yanlış bir laf kaçar, elleri bir günah işler diye endişe içindeydiler. Güneş ışınlarının bu marazı yaydığına inandıkları için kapılarını sürgüleyip, perdelerini sımsıkı örtüyorlardı. Her mahalle kutu gibi kendi içine kapandı; her sokak, sa</span><span class="regular-metin">kinlerinin dışarı çıkmadığı bir kaleye dönüştü. İnsanlar alçak sesle konuşuyor, ayaklarını sürüyerek yürüyor, pespaye kıyafetler giyiyordu. İpekliler kaba kumaşlarla tebdil edilmiş, süslü serpuşlar bir kenara bırakılmıştı. Altın sikkeler küplere, sandıklara doldurulup çukurlara gömülmüştü. Zenginlerin zevceleri mücevheratını saklamış, Allah’ın gözüne girmek ümidiyle hizmetkârlarının esvabını donanmıştı. Şu illeti atlatırlarsa, seneye hacca gidip Arabistan’daki tekmil fakir fukarayı doyuracaklar</span><span class="regular-metin">ına ant içiyorlardı. Herkes biteviye pazarlık halindeydi Yaradan’la. Kurbanlar kesiyor, dualar ediyor, adaklar adıyorlardı. Gene de durmuyordu veba; her akşam onlarca ceset kağnılara yüklenip mezarlıklara götürülüyordu. </span></p>
				<p class="paragraf"><span class="regular-metin">Yumrucuk diyorlardı adına – kurbanların koltukaltlarında, kasıklarında ve boyunlarında çıkan ve bazılarının, yakından bakıldığında Azrail’in çehresini taşıdığına inand</span><span class="regular-metin">ıkları şişlikler için, gereğinden sevimli bir isim. Hapşırmak hayra alamet değildi; hapşırık duyunca irkiliyordu herkes. Böyle başlıyordu zira. Basit ve masum bir aksırıkla. Arkasından ateş, kusma, ishal geliyor ve hızla kabarıp koyulaşan çıbanlar vücudu sarıyordu. </span></p>
				<p class="paragraf"><span class="regular-metin">Havadan geçiyor</span><span class="regular-metin">, diyorlardı; zehir yüklüydü lodos. Hastaların can verdikleri odalar sirkeyle yıkanıyor, kireçle kaplanıp zemzem suyuyla kutsanıyordu. Bir erkek hastalandığında zevceleri ona kimin bakacağı konusunda kavgaya tutuşuyordu. Ekseriyetle en yaşlı zevce –veya kısır ya da kız annesi olan– üstlenmek zorunda kalıyordu onun bakımını. Bazen de zavallı bir cariyeye veriliyordu vazife. Dört zevcesi ve bir düzine cariyesi olduğu halde yine de son nefesini yalnız veren adamlar </span><span class="regular-metin">vardı.</span></p>
				<p class="paragraf"><span class="regular-metin">Kimi kodamanlar Büyükada’ya kaçtı, kimileri Karadeniz sahillerine. Kimilerine çok yaklaştı ama ilişmedi; kimilerinin peşlerinden yetişti ölüm. Varlık ve kudret sahiplerinin de sapır sapır dökülüyor olması, bazılarına teselli verirken, bazıları için ümitsizlik işaretiydi. Gene de kimse isyan etmedi. Nasıl olsa alnında yazılıydı her insanın ne vakit göçeceği. Kadercilikten ötürü önlem almakta gecikti ahali. Veba bunu fırsat bilip her yere sirayet etti. </span></p>
				<p class="paragraf"><span class="regular-metin">Sokaklar kağnı gıcırtılarıyla yankılanıyor, koku gi</span><span class="regular-metin">derek ağırlaşıyordu. Kilise avlularındaki mezarlar, tekke bahçelerindeki vâdî-i hâmûşân hepten dolmuş, Kurban Bayramı’nda kesilip derisi yüzülen ve ağaca asılan koyunlar gibi şişmişti şehirdeki kabristanlar. Mezarcı taifesi her yeni çukuru daha derin kazıyor, bazen yarım düzine cesedi aynı yere gömüyordu. Ölülerin çoğu ne yıkanmış,</span><span class="regular-metin"> ne kefenlenmişti ama bunu kimse konuşmuyordu. Keder, çok az kişinin gücünün yettiği bir ayrıcalıktı. Ölenlerin mateminin tutulabilmesi için, evvela Azrail’in hayatta kalanların yakasını bırakması gerekiyordu. Ancak veba gittikten sonra, gönlünce gözyaşı döküp dövünebilecekti hısım akraba. Şimdilik kederin turşusunu kurup kaldırıyorlardı bir kenara; vakti ge</span><span class="regular-metin">lince çıkarmak üzere koyuyorlardı kilerlere; pestillerin ve biber kurularının yanına. </span></p>
				<p class="paragraf"><span class="regular-metin">Gemiler yüklerini boşaltamadan geri gönderiliyor; kervanlara yollarını değiştirmeleri buyruluyordu. Bütün musibetler gibi bu illet de Batı’dan, Frenk diyarından sıçramış diyorlardı. Nereden geliyor olursa olsun, her yabancıya şüpheyle bakılıyordu. İster firari, ister abdal; bedevi, serseri, seyyah, Çingene veya kalenderi... kök salmamış kimse istenmiyordu İstanbul’da.</span></p>
				<p class="paragraf"><span class="regular-metin">Yaz ortasında, </span><span class="regular-metin">Ayas Paşa –koskoca vezir-i azam– hastalığın pençesine düştü. Onun akıbeti saraylıları huzursuz etti. Demek ne duvarlar yeterince yüksek, ne kapılar ölümü engelleyecek kadar sağlamdı. Aynı hafta dört cariye hastalandı. Rastık karasından koyu bir korku dolaştı haremin koridorlarında. Hürrem çocuklarıyla birlikte dairesine kapandı. Sultan hariç kimseyle görüşmüyor; hizmetkârlara</span><span class="regular-metin"> güvenmediği için kendi yemeğini yapıp, kendi suyunu kaynatıyor, hatta kendi çamaşırlarını yıkıyordu.</span></p>
				<p class="paragraf"><span class="regular-metin">Hayvanat bahçesinde seyislerden dördü can verdi; hepsi de hayatının baharında. Buna mukabil, ihtiyarlığına ve zayıflığına rağmen hâlâ hayatta olan Sibiryalı Taras, herkesin nefretine nail olduğu için günlerce kulübesinde saklandı. İnsanların sokaklara çıkmaktan imtina ettiği günler geride kalmış, o çekingen kadercilik elden bırakılmıştı. Ahali camilere, havralara, kiliselere koşuyordu şimdi; dua ve tövbe, tövbe ve dua etmeye. Allah’ın gazabıydı. Cezaydı hastalık, müsta</span><span class="regular-metin">haktı, zira hepsi günahkârdı. Nefs iradesizdi madem, beden zayıftı; o günah yuvası tenlerde şimdi kara güller açıyor olmasında şaşacak bir şey yoktu... Cihan bu sözleri hayretle dinliyordu. Allah insanları hem zaaflar ve kusurlarla</span><span class="regular-metin"> yaratmıştı, hem de zayıf ve çelişkili oldukları için onları vebayla cezalandırıyordu, öyle mi? Aklı da, yüreği de bunu almıyordu. </span></p>
				<p class="paragraf"><span class="regular-metin">“Günah işledik” diyordu imamlar. “Musibeti hak ettik” diyordu papazlar. “Tövbe edelim” diyordu hahamlar. Söylenenleri harfiyen yaptı İstanbullular; binlerce insan, yana yakıla, feryat figan yalvararak, bir başlarına veya cemaatler halinde camileri, kiliseleri, havraları doldurdular. Geceleri gene ceset topladı kağnılar. </span></p>
				<p class="paragraf"><span class="regular-metin">Pek çok kişi sofu kesildi birdenbire; en başta da Sultan Süleyman. Şarap yasaklandı, müzik aletleri yakıldı, meyhaneler kapatıldı, kerhaneler mühürlendi, yeni açılan kahvehaneler içi geçmiş cevizler gibi bomboş kaldı. Bütün vaazların konusu hastalık ile ahlaksızlığın nasıl iç içe geçtiğiydi; bir odalığın saç örgüleri gibi. </span></p>
				<p class="paragraf"><span class="regular-metin">Derken, sanki sözleşmişçesine, vazgeçtiler kabahati kendilerinde aramaktan. Bu illeti şehrin başına saran </span><span class="italik">başkaları</span><span class="italik"> </span><span class="regular-metin">olmalıydı. Korkunun yerini kızgınlık, kızgınlığın yerini garez aldı. Ve garez öyle bir ateş topuydu ki kimse tutamazdı elinde; birine fırlatmak gerekirdi, bir hedefe.</span></p>
				<p class="paragraf"><span class="regular-metin">Temmuz sonuna doğru bir güruh Galata yakınlarındaki Yahudi mahallesine daldı. Kapılar işaretlendi, insanlar katrana bulandı, direnen bir haham dövüldü. Yahudi bir tüccarın vebayı</span><span class="regular-metin"> yaydığı söyleniyordu. Hastalık tohumunu getirip şehrin sularına bırakmıştı. Onlarca insan tutuklandı ve suçlarını kabul etti. İtirafların işkence altında alınmış olması kimsenin dikkatini çekmedi. Zaten Yahudiler İspanya diyarından kovulmamış mıydı? Hatta Frengistan’ın muhtelif şehirlerinde diri diri yakılmamışlar mıydı? Bir sebebi vardı demek. Hıristiyan çocukları kaçırıp kanlarını ayinlerinde kullanıyorlardı</span><span class="regular-metin">. Suçlamalar öylesine arttı ki, en sonunda Sultan Süleyman bir ferman yayınladı. Kadılara emretti ki bu tür vakalarda hüküm vermeyip, meseleyi saray yetkililerine bıraksınlar. Onlar da kan iftirasının asılsız olduğunu beyan ettiler. Böylece haftalar süren saldırılardan sonra, Yahudi taifesinin bu tuhaf iddialardan zarar görmesi az biraz engellendi. Peyderpey dindi hezeyan. </span></p>
				<p class="paragraf"><span class="regular-metin">Bu sefer dendi ki, kabahat Yahudilerde değil, aslında Hıristiyanlardaydı. Hamama gitmiyorlardı</span><span class="regular-metin"> bir kere; içleri dışları pisti. Şarap içtikleri yetmezmiş gibi, bir de bunun Hazreti İsa’nın kanı olduğunu iddia ediyorlardı. Her türlü musibeti taşıyan domuz etini utanmadan afiyetle yiyorlardı. Onlardı sebep. Veba domuz yiyenlerden geçmiş olmalıydı. Yani İsevilerden. Yahudi mahallelerine dalan öfkeli simalar bu sefer Hıristiyanların evlerine hücum ederken görüldü.</span></p>
				<p class="paragraf"><span class="regular-metin">Günler sonra Eyüp’te bir urgancı, güruhun başına geçti. Yahudiler ile Hıristiyanların ehl-i kitap olduklarını, hataya düşmüş olsalar da veba taşımadıklarını beyan etti. Esas kusurlu, abdalan ve dervişan tabakasıydı</span><span class="regular-metin">. Ha bire terennüm ve sema eden batınilerdi. Kendine Müslüman deyip de Müslümanlıkla alakası olmayanlardan daha tehlikeli kim olabilirdi? İçlerinde ne cehennem korkusu ne cennet arzusu olmadığını söyleyen onlar değil miydi? Allah’la sanki denkleriymiş gibi hasbıhal etmeye kalkanlar, hatta özlerinin O’nunla bir olduğunu iddia edenler gene bunlardı. Rafızîlerin küfrüydü felaketi davet eden. Eli sopalı kalabalıklar sokaklarda Sufi avına çıktı. Dergâhları basıp, tuttuklarını patakladılar. Buldukları Kızılbaşları da fena halde hırpaladılar. Subaşı ile muhafızları </span><span class="regular-metin">bir kenardan izledi olan biteni. </span></p>
				<p class="paragraf"><span class="regular-metin">Ardından, bunca zaman yanlış insanları döverek vakit kaybettiklerine hükmetti güruh. Vebaya sebep veren pislik, ahlaksızlık ve kokuşmuşluk neredeyse orada aranmalıydı. Cuma namazından sonra Karaköy sokaklarına daldılar. Yol boyunca başka erkekler ve kimisi taş çatlasa on yaşında oğlanlar, ellerinde meşalelerle onlara katıldılar. Adı çıkmış </span><span class="regular-metin">yerleri bastılar, orospuları dışarı sürüklediler, evleri ateşe verdiler. Şişmanlıktan kıpırdayamayan bir fahişeyi bir direğe bağlayıp kırbaçladılar; kadının bıngıl bıngıl etlerinde kan kırmızı izler meydana geldi. Hünsanın</span><span class="regular-metin"> tekini, yani yarı kadın yarı erkek birini çırılçıplak soyup üzerine tükürdüler; saçını kaşını tıraş edip boka batırdılar. Fakat nedense kabak, bir cüce kadının başına patladı. Ak hadımların başı Karanfil Kâmil Ağa’ya yakınlığıyla bilinen</span><span class="regular-metin">, sarayda dönen dolaplarda parmağı olduğu ve emrinde düzinelerce fahişenin çalıştığı söylenen cüce beter dayak yedi. Ertesi gün sokak köpekleri onu perişan halde, kanlar içinde buldu; dişleri dökülmüş, burnu kırılmış, kaburgaları ezilmiş, bir kulağı kesilmişti ama bir şekilde hâlâ, inadına, hayattaydı. </span></p>
				<p class="paragraf"><span class="regular-metin">Önüne gelene haddini bildirmenin tadına varan güruh saraya yürümeye kalkıştı</span><span class="regular-metin">. Ancak o zaman müdahale etti subaşı ve muhafızları. On beş kişi tutuklandı. Aynı gün asıldılar; ibreti âlem olsun diye meydanlarda sallandırıldılar. Rüzgârda usulca döndü cesetleri. Veba şehirden nihayet ayrıldığında İstanbul’un nüfusu sekiz bin yedi yüz kırk iki kişi eksilmişti. Cihan, Kaptan Garreth’in de ölenler arasında olduğunu işitti</span><span class="regular-metin">. Kimseye söylemese de rahat bir soluk aldı. Artık özgürdü. </span></p>
				<p class="paragraf"><span class="regular-metin">Veba sonrası, rahmetli Ayas Paşa’nın yerine Lütfi Paşa –Prut Nehri’nde orduya köprü yapacak doğru mimarı öneren muteber– atanarak yeni vezir-i azam oldu. Birkaç hafta sonra bu sefer mimarbaşı vefat etti. Boşalan makama Sinan getirildi. Ne tuhaftır ki bu iki adam, kaderin cilvesiyle, aynı tarihlerde yükselmişlerdi. Bundan böyle beraber çalışacaklardı. </span><span class="regular-metin">Oyunbaz felek görmek istiyordu Lütfi Paşa ile Sinan’ın anlaşıp anlaşamayacaklarını ve şayet anlaşamazlarsa, içlerinden hangisinin gidip, hangisinin kalacağını.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt18.jpeg" width="66"/></span></p>
				<p class="paragraf"><span class="regular-metin">At Meydanı. Bin yıl zarfında tanık olduğu cümbüşün haddi hesabı yoktu – hep tıka basa dolu, gürültülü. Eğlenceleri seyre gelenler her yaştan erkeklerdi. </span><span class="regular-metin">Şayet gösterileri beğenirlerse kahkahayı basar, bunda kendi payları varmış gibi gerinirlerdi. Gördükleri hoşlarına gitmezse ayaklarını yere vurur, küfürler savurur, ellerine ne geçerse fırlatırlardı. Seyirci kısmı, Bizans’tan bu yana pek değişmemişti; güldürmesi kolay, memnun etmesi zordu.</span></p>
				<p class="paragraf"><span class="regular-metin">Uzakta, tahta sıraların ortasında, parlak kumaşlar ve altın püsküllerle süslenmiş bir set kurulmuştu. Üstünde Sultan Süleyman Han, herkesi görüp herkesçe görülebileceği yükseklikte bir tahta oturmuştu. Yanında, kız kardeşiyle evlenmiş olan Vezir-i Azam Lütfi Paşa ile divan azaları vardı. Hükümdarın bulunduğu yerden </span><span class="regular-metin">sırmalı perdelerle ayrılmış kısımda Haseki Hürrem Sultan ve maiyeti oturuyordu. Kafesli paravanlar, onları kalabalığın gözlerinden saklıyordu. Sultanın kadınları haricinde cins-i latif yoktu ortalıkta. </span></p>
				<p class="paragraf"><span class="regular-metin">Yabancı sefirler yakınlardaki bir locaya alınmıştı. Venedik doçunun elçisi dimdik oturuyordu yüzünde dalgın bir ifadeyle. Adamın </span><span class="italik">zimarra’</span><span class="regular-metin">sına iliştirilmiş bro</span><span class="regular-metin">ş Cihan’ın gözünden kaçmadı. Muhteşem bir safirdi, ceviz büyüklüğünde. Ragusa temsilcisi, Floransalı Medici’lerin ve Ceneviz </span><span class="italik">podesta</span><span class="regular-metin">’sının vekilleri, Lehistan kralının sefiri ve Frengistan’dan gelmiş seyyahlar... Onları </span><span class="regular-metin">seçmek kolaydı – sadece kıyafetleriyle değil, yarı şaşkın yarı mağrur halleriyle de hemen dikkat çekiyorlardı. </span></p>
				<p class="paragraf"><span class="regular-metin">Şenlikler günlerdir devam ediyordu. Geceleri ışığa boğulan İstanbul genç bir gelinin gözleri gibi parlıyordu. Lambalar, fenerler karanlığa geçit vermiyordu. Süslenmiş</span><span class="regular-metin"> kayıklar, kayan yıldızlar misali yarıp gidiyordu Haliç’in sularını. Sokaklar boyunca devasa nahıllar sergileniyordu. Öyle çok kurban kesilmişti ki mezbahaların arkasından geçen çay kıpkırmızı akıyordu. İçoğlanları, kenarlarından kuyrukyağı damlayan pilav tepsileriyle sağa sola koşturuyorlardı. Karınlarını doyurup şerbetlerini içenlere zerde ikram ediliyordu. Zengin fakir demeden herkes aynı yemeklere yumulmuştu. </span></p>
				<p class="paragraf"><span class="regular-metin">Şehzadelerin yanı sıra</span><span class="regular-metin"> yüz yoksul çocuk sünnet edilmişti. Boyacıların, hallaçların, nalbantların ve aylakların oğulları, dev­let­li ve ne­ca­bet­li şehzadelerle birlikte feryadı basmıştı. Şimdi toplam yüz iki oğlan, sırtlarında sünnet entarileriyle uzanmış, </span><span class="regular-metin">kâh kederle içlerini çekiyor, kâh Hacıvat’la Karagöz’e gülüyorlardı. </span></p>
				<p class="paragraf"><span class="regular-metin">Cihan, kocaman açılmış gözlerle bu çılgınlığın orta yerinde yürüyordu. Ürkmüştü. Saray memurları Çota’nın, şenliklerin son gününde marifetlerini icra etmesini istemişlerdi. Cihan sabah erkenden fili At Meydanı yakınındaki ahırlara getirmişti. Yol boyu ayaklarına geçirilen zincirlerden ş</span><span class="regular-metin">ikâyet eden Çota nihayet sakinleşmiş, önüne konan yaprakları atıştırmaktaydı. Cihan ondaki bu rahatlığa gıpta ediyordu. Keşke o da gamsız olabilseydi. Gece boyunca yatakta kendini oradan oraya atmış, kemirmekten dudaklarını kanatmıştı.</span></p>
				<p class="paragraf"><span class="regular-metin">Diğer hayvanlar onlardan önce gösterilerini tamamladı: aslanlar, kaplanlar, maymunlar, devekuşları, dağ keçileri ve Mısır’dan getirilmiş yeni bir zürafa. Ardından </span><span class="regular-metin">yılanbaz, bir çıngıraklıyılanı rakkas gibi oynattı; şemşirbaz bıçak ve kılıçlarla nefes kesen bir gösteri yaptı; perendebaz öne arkaya taklalar attı; çemberbaz boy boy halkalardan geçti; ateşbaz yutmadık alev bırakmadı; cambaz yükseğe gerilmiş palamarın üstünde yürüdü ve deli bakışlı bir zorbaz, tıka basa insan</span><span class="regular-metin"> ve erzak dolu bir at arabasını dişleriyle çekti. Derken sıra loncalara geldi. Ellerinde varyos ve murçlarıyla sengtraşlar; güllerle dolu el arabalarını iten bahçıvanlar; inşa ettikleri camilerin minyatür maketleriyle mimarlar... Bunların önünde Sinan vardı. Kakım kürklü bir kaftan giymişti. Cihan’ı fark edince gülümsedi. Bu kadar gergin olmasaydı, Cihan da aynen mukabele ederdi.</span></p>
				<p class="paragraf"><span class="regular-metin">Nihayet sıra beyaz file geldi. Cihan kapıları açarak Çota’yı dışarı çıkardı. Onlarca insanın ve hayvanın aşındırdığı</span><span class="regular-metin"> patikadan yürüdüler. Çota’nın üzerinde, Hürrem Sultan’ın lütfuyla dikilmiş mor desenli yeşil kadife pelerin vardı. Yüzeyindeki ufacık aynalardan ışıklar aksediyordu etrafa. Seyirciler onları görür görmez sevinçle bağırıştı. Cihan, Çota’nın yularından tutmuş önden gidiyordu ama esasında fil kendi hızını kendi tespit ediyordu. Bu şekilde </span><span class="regular-metin">ilerlediler. Saray erkânının bulunduğu sete vardıklarında durdular. Cihan, Sultan Süleyman’ı selamladı. Hürrem’i göremese de onun delici bakışlarını üzerinde hissediyordu. Ağzı kurudu, midesine ağrı saplandı; tir tir titriyordu.</span></p>
				<p class="paragraf"><span class="regular-metin">Filbaz kuşağından bir yün yumağı çıkardı. Bunu Çota’ya fırlattı. Fil, yumağı hortumuyla yakalayarak ona geri attı. Bu oyunu birkaç defa tekrarladılar. Bilahare Cihan, Mihrimah’ın verdiği halkaları çıkardı. Onları</span><span class="regular-metin"> da birer birer Çota’ya attı. Hayvan her birini yakaladıktan sonra hiç umurunda değilmiş gibi sallayıp kenara bırakıveriyordu. Seyircileri güldürdü bu hareket. Cihan sopasını kaldırarak yalandan azarladı Çota’yı. Fil mahcup, kafasını eğdi. Her şey gibi bu da müsamerenin bir parçasıydı. Barışmak için bir elma uzattı oğlan. Buna mukabil, Çota da seyisin esvabına takılı bir çiçeği çekip ona takdim etti. Yine kahkahalar yükseldi kalabalıktan.</span></p>
				<p class="paragraf"><span class="regular-metin">Cihan başının üstüne bir külah yerleştirdi. Onun tepesine bir tane daha... bir daha ekleyerek sekiz külahı üst </span><span class="regular-metin">üste dizdi. “Yukarı!” diye bağırdı. </span></p>
				<p class="paragraf"><span class="regular-metin">Fil hortumunu filbazın beline dolayarak oğlanı dikkatlice kaldırdı, ensesine koydu. Külahlardan bir tanesi bile düşmedi. Cihan kollarını açarak bir nara attı. Çota muzaffer bir ses çıkardı kendi dilinde; seyirciler keyiften mest, alkışladılar. </span></p>
				<p class="paragraf"><span class="regular-metin">“Aşağı!” buyurdu Cihan.</span></p>
				<p class="paragraf"><span class="regular-metin">Bin bir zahmetle, ağır ağır yere çöktü Çota. Hâlâ filin sırtında olan Cihan sıkıca tutundu; yüzünden süzülen terleri rüzgâr kuruttu. Fillerin dizkapakları olmadığından, eğilmek bir külfetti. Sultan Süleyman’ın bunu anlayıp takdir edeceğini ümit ediyordu filbaz. Nitekim küt diye bir kese düştü yanlarına. Cihan derhal atlayıp yerden aldı. Altın doluydu. Filbaz eğilerek teşekkür etti; gene bir alkış</span><span class="regular-metin"> koptu. </span></p>
				<p class="paragraf"><span class="regular-metin">Sıra sonuncu gösteriye geldi. İslamiyeti temsil eden Çota, Hıristiyanlığı temsil eden yabandomuzuyla çarpışacaktı. Şimdiye değin bu oyunda hep bir ayı kullanılmıştı ama halkın beyaz file olan sevgisinden dolayı son anda vazife Çota’ya verilmişti. </span></p>
				<p class="paragraf"><span class="regular-metin">Cihan, keskin dişlerini sallayıp ayaklarını sürterek saldıracak yer arayan</span><span class="regular-metin"> yabandomuzunu görünce endişeyle yutkundu. Çota’dan küçüktü hayvan küçük olmasına da, delice bir hal, nereden geldiği meçhul bir hınç vardı üzerinde. Zincirleri çıkarılır çıkarılmaz ok gibi fırladı yaratık onlara doğru. Cihan son anda kenara çekilmese uyluğunu parçalıyordu az kalsın. Seyirciler kıkırdadı. O vakit Cihan anladı ki izleyici milleti, şayet hayal kırıklığına uğrarsa, pekâlâ domuzun tarafını tutabilir, </span><span class="regular-metin">filin aleyhine dönebilirdi. </span></p>
				<p class="paragraf"><span class="regular-metin">Eli ayağı boşalan bir tek Cihan değildi. Çota da olduğu yere çakılıp kalmıştı. Cihan bağırarak sopasıyla hayvanı dürttü. Dil dökmeyi denedi; fıstık ikram etti, çamur banyosu vaat etti. Hiçbir şey fayda etmiyordu. Harp meydanında düşman askerlerini gözünü kırpmadan öldüren fil, bu kadar seyircinin önünde uyuşmuş kalmıştı aniden. </span></p>
				<p class="paragraf"><span class="regular-metin">At Meydanı’nın üstüne kaya gibi çöktü sessizlik. Herkes nefesini tutmuş, bekliyordu. Domuz, bir daire çizerek döndü; fili bırakıp Cihan’a hücum etti. Filbaz yere devrildi. Tam domuz Cihan’a yeniden saldırmak üzereydi ki bir ses yükseldi: “Hey ucube, buraya bak!”</span></p>
				<p class="paragraf"><span class="regular-metin">Ayı terbiyecisi Mirka bir köşeden çıkmış</span><span class="regular-metin">, domuzun ilgisini çekmeye çalışıyordu. Elinde bir mızrak vardı, arkasında da koca bir ayı. Hayvan da, terbiyecisi de aşinaydı oyuna. Mirka’nın teşvikiyle ayı, domuza yöneldi. Domuz, ayıya hücum etti. Çıkan sesler kimsenin kulaklarından gitmeyecekti kolay kolay. Cihan olanları bir perdenin arkasından seyrediyordu sanki. Kalabalık coştukça coştu. İstedikleri olmuştu; kan revan içindeydi hayvanlar. Yetmezdi ama. Birinin ölüsü çıkmadan bu eğlence bitmezdi. </span></p>
				<p class="paragraf"><span class="regular-metin">Ayı </span><span class="regular-metin">daha evvelden sivriltilmiş pençeleriyle rakibinin karnını deşti. Domuzun bağırsakları dışarı döküldü. Yere düştü mahluk. Arka ayakları seğiriyor, tekmeler atıyordu. Bir daha saldırdı ayı. Burnunu kopardı bu kez düşmanının. Mirka, can çekişen domuzun üstüne çizmesiyle basarak seyircileri selamladı. Bir tezahürat koptu, delice bir alkış. Derhal bir keseyle mükâfatlandırıldı Mirka. Ödülünü alırken</span><span class="regular-metin">, Cihan’a dönüp baktı; suratında saklamaya gerek görmediği bir küçümsemeyle. Fare kadar küçülmüştü Cihan; yer yarılsa da içine girseydi. </span></p>
				<p class="paragraf"><span class="regular-metin">Filbaz sırra kadem basmayı düşünedursun, fil yavaş yavaş öfkeleniyordu. Zira seyircilerden bazıları kimse görmeden hayvana taş atmıştı. Bunlardan birkaç tanesi hortumuna gelmiş, canını fena yakmıştı. Çota kulaklarını salladı homurdanarak. Bu kadar büyü</span><span class="regular-metin">k bir mahluku sinirlendirebildiklerini fark eden izleyiciler ne bulurlarsa fırlatmaya başladılar: tahta kaşıklar, çarıklar... Cihan Çota’yı sakinleştirmeye çalıştı ama sesi bir sinek vızıltısı gibi kaldı o şamatada.</span></p>
				<p class="paragraf"><span class="regular-metin">Birdenbire fil koşmaya başladı. Hem de seyircilerin bulunduğu sıralara doğru. Cihan kollarını sallayıp bağırarak peşinden fırladı. Kalabalıktakilerin surat ifadelerinin hayretten dehşete dönüştüğünü gördü. İnsanlar sağa sola kaçışı</span><span class="regular-metin">yor, yere düşenlerin üstüne basıyorlardı. Ezilenler, bayılanlar oldu. Cihan nihayet yetişip Çota’yı kuyruğundan çekti. Hayvan onu ezebilirdi ama o an bunu düşünmedi. Gerçi bir işe yaramadı müdahalesi. Çota’yı durdurmak kabil değildi. Muhafızlar, ellerinde mızraklarla etraflarını sardı ama kimse ne yapacağını bil</span><span class="regular-metin">miyordu. O karmaşada Çota süslemeleri yırttı, nahılları ezdi. Yabancı sefirlerin locasına daldı. Venedik elçisi kaçmaya çalışırken tepe üstü devrildi; birisi adamın fiyakalı </span><span class="italik">zimarra</span><span class="regular-metin">’sına basarak kıyafetini yırttı. O kargaşada safir broşu yere yuvarlandı. Cihan fırsatı kaçırmadı. Etrafı hızla kolaçan edip mücevheri kuşağının içine attı. </span></p>
				<p class="paragraf"><span class="regular-metin">Fakat o, hırsızlık yapayım derken, fil sultanın bulunduğu yere yönelmişti. Cihan korkuyla arkasından baktı. Sultan Süleyman yerinden kımıldamamıştı. Dimdik duruyordu;</span><span class="regular-metin"> yüzünde anlaşılmaz bir ifadeyle. Vezir-i Azam Lütfi Paşa ise tam tersine. Ağzından köpükler saçarak emirler yağdırıyordu. Çota aniden Lütfi Paşa’ya doğru seğirtti. Öyle bir hızla tosladı ki setin duvarına, adamın sarığı yuvarlandı kafasından. O zaman anlaşıldı filin niye böyle yaptığı. Vezirin yanında duran fıstıkları gözüne kestirmişti. Afiyetle hepsini mideye indirdi. </span><span class="regular-metin">Ardından, yerdeki sarığı hortumuyla kaptığı gibi onu da yutuverdi.</span></p>
				<p class="paragraf"><span class="regular-metin">İşte tam o lahzada filbaz, okçulardan birinin Çota’ya nişan aldığını fark etti. Hayvanın padişaha saldıracağını sanmış olmalıydı. Cihan haykırarak askere doğru atıldı ancak yay, ondan atak davranmıştı. Okun önüne geçen Cihan sendeleyerek yere yığıldı. Sağ omzunda keskin bir ıstırap duydu. Bir feryat ç</span><span class="regular-metin">ıktı ağzından, farkında olmadan. Bakıcısının sesini işiten fil döndü, baktı. Ön sıralardaki insanlar da durdu. Kaçışanlar yavaşladı. Sesleri solukları kesildi. Yerde yatan filbaza bakıyordu herkes. Az sonra, padişah sakin adımlarla öne çıkarak kimsenin beklemediği bir şey yaptı. Bütün bunlar gösterinin parç</span><span class="regular-metin">asıymış gibi gülümseyerek alkışladı. Hükümdar beğenisini ifade eder de ahali durur mu, başladı onlar da tezahürata.</span></p>
				<p class="paragraf"><span class="regular-metin">Şayet Çota vezire değil de, Sultan Süleyman’a hücum etmiş olsaydı neler olabileceğini hayal bile edemiyordu Cihan. Fakat şu haliyle, olan bitenler sultanı keyiflendirmişti. Bu durumda bir şey diyemeyen Lütfi Paşa, öfkeyle koltuğuna oturdu. Seyirciler de köşelerine döndüler. Sebep olduğu rezaletin farkında bile olmayan Çota çıkış kapısına yöneldi</span><span class="regular-metin">. Bir Cihan kaldı geride, toprakta boylu boyunca. Omzundan bir okla vurulmuş vaziyette, kan revan içinde. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">“Ah Çota ne yaptın, mahvettin bizi” diye haykırdı Cihan yattığı sedyeden. “Dişlerini kesip seni mezbahaya gönderecekler. Beni de zindana atacaklar!”</span></p>
				<p class="paragraf"><span class="regular-metin">Ayağa kalkabilseydi kovalara, fıçılara tekme atmak isterdi. Lakin aklı fırıl fırıl işlerken, vücudu külçe gibi ağırdı. Hissettiği acıy</span><span class="regular-metin">a baskın gelen tek şey siniriydi. En çok da kendine kızıyordu. Bir filin peşine takılıp saraya gelmek aptallıktı, nasıl yapabilmişti?</span></p>
				<p class="paragraf"><span class="regular-metin">“Budala!” diye bağırdı – ya kendine ya hayvana ya her ikisine.</span></p>
				<p class="paragraf"><span class="regular-metin">“Kapa çeneni!” dedi bir hizmetkâr. </span></p>
				<p class="paragraf"><span class="regular-metin">Ama Cihan işitmedi bile. Acıdan bayılmıştı. Bir at arabasına yerleştirilerek saraya getirildi. Hayvanat bahçesine vardığında baygındı. Suratı bembeyaz; alnı ter içinde; dudakları buzdan farksızdı. Aslanbaz Olev ve Sibiryalı Taras şöyle bir baktılar yaralıya. Yapılacak şey belliydi. Olev, Çinli ikizlere başıyla işaret verdi</span><span class="regular-metin">. İki adam ortadan kayboldu; az sonra ellerinde bir torba afyonla geri döndüler. </span></p>
				<p class="paragraf"><span class="regular-metin">“Ahh... ölüyorum...” diye bağırdı bilinci gidip gelen Cihan. Derken etrafındaki hazırlıkları fark etti. “Ne yapıyorsunuz? O bıçaklar ne için?” </span></p>
				<p class="paragraf"><span class="regular-metin">“Meraklı oğlan” diye mırıldandı Olev, muhtelif ebattaki aletleri bir tepsiye dizerken. “Oku çıkaracağız evlat. Yoksa öteki âlemi boylarsın.”</span></p>
				<p class="paragraf"><span class="regular-metin">“Yok... çıkarmayın, istemem.” </span></p>
				<p class="paragraf"><span class="regular-metin">Kimse kale almadı. Onun yerine</span><span class="regular-metin">, adına </span><span class="italik">maslak</span><span class="regular-metin"> denen, kurutulmuş kenevir yapraklarından elde edilen yemyeşil bir çay içirdiler Cihan’a. Tadı o kadar kötüydü ki ağzına almasıyla tükürmesi bir oldu. Çenesini zorla açarak, burnunu sıkarak, çayı boğazından aşağı boca ettiler. Son yudumda başı dönmeye başladı. Garip bir ışık çöktü; ka</span><span class="regular-metin">tı cisimler macun gibi eridi. Yaprakların geri kalanını ezip lapa haline getirerek yaranın üstüne sürdüler. Sonra gün ışığından faydalanmak için avluya taşıdılar delikanlıyı.</span></p>
				<p class="paragraf"><span class="regular-metin">“Isır şunu!” dedi Olev.</span></p>
				<p class="paragraf"><span class="regular-metin">İyice sersemlemiş olan Cihan, dişlerini ağzına tıkılan bez parçasına geçirdi. Bir mancınığa oturtulmuş, boşluğa fırlatılmıştı sanki. Ne bedeni kendi bedeniydi, ne bilinci yerindeydi. Ok etinden çekilirken öyle bir feryat etti ki kuşhanedeki kuşlar tüneklerinden havalandılar.</span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">O akşam Cihan</span><span class="regular-metin"> sızılar içinde döşeğinde yatarken Sinan belirdi kapıda. Tıpkı savaş sonrası o korkunç gece cesetlerle dolu vadide olduğu gibi şefkatle yanı başına oturdu oğlanın. </span></p>
				<p class="paragraf"><span class="regular-metin">“İyi misin evlat?”</span></p>
				<p class="paragraf"><span class="regular-metin">Cihan bir initiyle cevap verdi. Ağlamamak için kendini zor tutuyordu. </span></p>
				<p class="paragraf"><span class="regular-metin">“Seyirci eğlendirmekte mahir değilsin galiba” dedi Sinan gülümseyerek. “Fakat file olan sevgin takdire şayan.”</span></p>
				<p class="paragraf"><span class="regular-metin">“</span><span class="regular-metin">Zindanı boylar mıyım?”</span></p>
				<p class="paragraf"><span class="regular-metin">“Kâfi derece acı çekmedin mi? Sultan hazretleri bunun farkında şüphesiz.”</span></p>
				<p class="paragraf"><span class="regular-metin">“Ama... Lütfi Paşa benden nefret eder.”	</span></p>
				<p class="paragraf"><span class="regular-metin">“Laf aramızda, benden de pek hazzetmez” dedi Sinan sesini alçaltarak.</span></p>
				<p class="paragraf"><span class="regular-metin">“Prut Nehri’ndeki köprüyü yıktığın için mi?”</span></p>
				<p class="paragraf"><span class="regular-metin">“Muhalefet ettiğim için. Affetmedi zaar. Etrafını her dediklerine ‘evet’ diyen dalkavuklarla dolduranlar, fikrini dürüstçe söyleyen adamı hain zanneder.” </span></p>
				<p class="paragraf"><span class="regular-metin">Sinan oğlana ailesini sordu. Cihan </span><span class="regular-metin">kız kardeşlerini, üvey babasını, anasının ölümünü anlattı. Hikâyesinin tamamını aktarmasa da, bu şehre geldiğinden beri ilk defa yalan söylemeksizin kendinden bahsetti. Karanlık çöktü.</span></p>
				<p class="paragraf"><span class="regular-metin">“Geri dönmek istiyor musun?” diye sordu Sinan.</span></p>
				<p class="paragraf"><span class="regular-metin">“Döneceğim ya. Zengin olunca. Amcam olacak herife gününü göstereceğim.”</span></p>
				<p class="paragraf"><span class="regular-metin">“Demek hayattaki gayen amcana acı çektirmek?”</span></p>
				<p class="paragraf"><span class="regular-metin">“Beter olsun, sürünsün. Allah şahidimdir, burnundan getireceğim.”</span></p>
				<p class="paragraf"><span class="regular-metin">Sinan düşünceye daldı. “Savaştan dönünce sen bana birkaç resim yolladın. Bir tanesi bir evdi, kimindir?”</span></p>
				<p class="paragraf"><span class="regular-metin">“Ha o mu? Şeyhülislam efendinin konağı. Mecnun Şeyh’in mahkemesinin olduğu gün oraya gittik. Bu evi resmedeyim diye içimden geçti. Ama çizerken değiştirdim bir parça.”</span></p>
				<p class="paragraf"><span class="regular-metin">“Neden?”</span></p>
				<p class="paragraf"><span class="regular-metin">“Baktım o bölge çok rüzgâr</span><span class="regular-metin"> alır. Evin pencerelerini ufacık yapmışlar o sebepten. Ama bu sefer yeterince ışık gelmez. Pencereler yan cephede değil, daha yukarıda olsa, çatıya doğru, hem yelden korunur, hem güneş alır, hem yıldızları seyrederler...”</span></p>
				<p class="paragraf"><span class="regular-metin">Sinan başını salladı. “Beğendim yaptığın resmi.”</span></p>
				<p class="paragraf"><span class="regular-metin">“Sahi mi?” dedi Cihan. </span></p>
				<p class="paragraf"><span class="regular-metin">“Fakat hendese bilmeden olmaz. İlmini tahsil etmelisin. Köprüyü yaparken seni izledim. </span><span class="regular-metin">Azimlisin, meraklısın, tez kavrarsın. Çok çalışırsan bir gün sen de bizim gibi olabilirsin. Kabiliyetin var.” </span></p>
				<p class="paragraf"><span class="regular-metin">Cihan o kadar sevindi ki bunu duyduğuna, çektiği acıya rağmen kocaman bir gülümseme yayıldı suratına. “Sizinle çalışmak ne iyiydi, efendi. Çota da memnundu</span><span class="regular-metin">. Her daim ahırda kapalı kalmaktan hazzetmez zaten. Ne olur gene inşaatlarda yardım edelim, olmaz mı?”</span></p>
				<p class="paragraf"><span class="regular-metin">“Olur elbet... Fakat şayet bir işi başarmak istiyorsan, onu neden bir başkasının değil, senin yapman gerektiğine kâinatı ikna etmen lazım. Bunun da tek yolu çalışmaktır.”</span></p>
				<p class="paragraf"><span class="italik">Amma tuhaf laf!</span><span class="regular-metin"> d</span><span class="regular-metin">iye düşündü Cihan. Devam etti Sinan: “Etrafına bak. Şevketli padişahımız hariç, saraydaki herkes basit bir âdemoğlunun evladı. Kimse unvanlarla, payelerle doğmuyor. Bizim burada, öyle Frenk diyarındaki gibi doğuştan asilzade olman gerekmez. Herkes bulunduğu makama öyle ya da böyle vardı, geride ne hayatlar bırakarak. Geçmişini sırtında taşıyan adam tez tükenir, yol gidemez. Buraya nasıl geldin, bilmiyorum. Fakat </span><span class="regular-metin">şimdi bizimlesin. Yapabileceğinin en âlâsını yap. Olabileceğinin en iyisi ol.”</span></p>
				<p class="paragraf"><span class="regular-metin">Cihan başını eğdi. </span></p>
				<p class="paragraf"><span class="regular-metin">“Kabiliyetlisin. Zekân kıvrak. Şayet azmedeceğine söz verirsen, içoğlanı odalarında ders alman için uğraşırım. Sadrazamların, sancakbeylerinin çıktığı okul. Herkese nasip olmaz. Ders alır, yetişirsin. Ama misliyle emek vermen gerek. Senelerce. Becerebilir misin?”</span></p>
				<p class="paragraf"><span class="regular-metin">Cihan hiç düşünmeden hevesle başını salladı. “Söz veririm, efendi.”</span></p>
				<p class="paragraf"><span class="regular-metin">“Kızma artık geçmişe. Kabiliyetin kuş gibi tutsak kalmış. Maziyle uğraşmaktan, ona buna kızmaktan fırsat olmamış ki çıksın. Eğer cehalet kafesinden kurtulursa kuş özgür kalır, gönlünce uçar, yükselir. İyi bir talebe olursan hayatın kapıları önünde açılır. Ama evvela karar vermen gerek. Öğrenmeye hazır mıs</span><span class="regular-metin">ın?”</span></p>
				<p class="paragraf"><span class="regular-metin">“Efendi, inan olsun hazırım ama anlamadığım bir şey var... Ben kimim ki? Neden yardım edersin?”</span></p>
				<p class="paragraf"><span class="regular-metin">“Farz et ki biri de bana yardım etmişti vaktiyle. Gördüğüm iyiliği göstermeye mecburum” dedi Sinan. “Doğrusu bir an bile inanmadım hayvan bakıcısı olduğuna. Anlatmadığın şeyler var kanımca. Beyaz fille yolunuz kesişmiş ama sen filbaz değilsin.”</span></p>
				<p class="paragraf"><span class="regular-metin">Cihan titremeye başladı. Sesi çıkmadı.</span></p>
				<p class="paragraf"><span class="regular-metin">“Haydi dinlen biraz. Sabah ola hayrola.” </span></p>
				<p class="paragraf"><span class="regular-metin">Sinan barakadan çıkarken bir damla gözyaşı düştü Cihan’ın eline. Hayretle baktı. O ana kadar ağladığının bilincinde değildi. İnsan bilmeden, hani adeta kendinden saklanarak, hüzün duyabilir miydi? Kalp ağlarken, akıl farkında bile olmayabilir miydi?</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt19.jpeg" width="66"/></span></p>
				<p class="paragraf"><span class="regular-metin">Zamanla Enderun mektepleri ismini alacak olan içoğlanı odaları titizlikle düzenleniyordu. Yanı sıra Galata Sarayı, Edirne Sarayı ve İbrahim Paşa Sarayı’nda da acemioğlan odaları mevcuttu. Buradaki öğrenciler hiç dışarı çıkmadan yatılı kalıyor, saraydaki okul için hazırlanıyordu. En parlak devşirme oğlanlar bu kurumlarda ders alır, devlet adamı olacak surette yetişirlerdi. Kelam, hadis, tefsir, peygamberler tarihi ve Kuran’ı</span><span class="regular-metin">n yanı sıra riyazi ilimler, hikmet, belagat, hitabet, edebiyat, coğrafya, hendese, astronomi, mantık ve Babil Kulesi’nin her katına inip çıkabilecek kadar çeşitli diller öğrenirlerdi. Ayrıca yetenek ve eğilimlerine göre tezhip, ebru, şiir, musiki, cilt sanatı</span><span class="regular-metin">, oymacılık, kakmacılık, deri işlemeciliği, ok atma, güreş, cirit, kılıç kuşanma, binicilik, kuyumculuk ve hat sanatı</span><span class="regular-metin">nda ustalaşırlardı. Kimisi de inşaata ve mimariye yönelirdi. </span></p>
				<p class="paragraf"><span class="regular-metin">Hocaların hepsi erkek, bazıları hadımdı. Uzunca sopaları ve falakaları vardı, talebelerinin üzerinde kullanmaktan hiç çekinmedikleri. Koridorlar sessiz, kurallar katıydı. Öğrenciler arası</span><span class="regular-metin">nda Arnavut, Yunan, Bulgar, Sırp, Boşnak, Ermeni kökenliler vardı. Türklerin, Kürtlerin, Acemlerin ve Çingenelerin oğulları devşirme olarak alınmadıklarından burada yoklardı</span><span class="regular-metin">. </span></p>
				<p class="paragraf"><span class="regular-metin">Sinan sayesinde ders almaya başlayan Cihan ilk başlarda anlatılanları takip etmekte o kadar zorlandı ki defalarca kaçış yolları aradı. Şimdiye değin tattığı hiçbir şeye benzemiyordu mektep hayatı. Madem kaçamıyor</span><span class="regular-metin">du, atılmayı bekledi. Fakat bol bol azarlansa ve birkaç kez kızılcık sopasının tadına baksa da atılmadı. Haftalar geçti. O sene ramazan yaz sonuna denk geldi. Günler ağırlaştı; geceler sesler ve kokularla doldu taştı</span><span class="regular-metin">. Dükkânlar geç saatlere kadar açık kalıyor, panayırlar kuruluyor, şenlikler yapılıyordu. Yeniçeriler, ulema, eşraf, tüccarlar, hatta müptelalar –gerçi ekserisinin kızıl-kahve bir macun yuttuğu ve bunun midelerinde çözülmesi sayesinde açlıkla baş edebildikleri malumdu– herkes oruç tutuyor ya da tutar gibi yapıyordu. Bayram bitti. Cihan derslerine devam etmekle birlikte endişe içindeydi. </span><span class="regular-metin">Sadrazam Lütfi Paşa’nın, At Meydanı’nda olanlar yüzünden Çota’yı affetmediğini, diri diri derilerini yüzmek için fırsat kolladığını düşünüyordu. Oysa bilmiyordu ki, o kafasında evhamlar üretirken, bunca çekindiği Lütfi Paşa, memleketin en kudretli ikinci adamı, Sultan Süleyman’ın kız kardeşiyle evli saltanat damadı, çetin bir nefs sınavından geçmekteydi.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Her şey Galata Kulesi yakı</span><span class="regular-metin">nlarında adı çıkmış bir hanede başladı. Orada teninin renginden dolayı Pembeşeker lakabıyla anılan bir fahiş</span><span class="regular-metin">e, müşterilerden biriyle yatmayı reddetti. Zira adamı tanıyordu. Biliyordu ki parası var, vicdanı yoktu. Kadın ters çıkınca, adam onu fena halde dövdü. Hıncını</span><span class="regular-metin"> alamadı, bir de ağaca bağlayıp kırbaçlamaya kalktı. Ancak bu, İstanbul kerhanelerinin kadim ahlakına aykırıydı. Bir fahişeyi odada, dört duvar arasında</span><span class="regular-metin"> pataklasan kimse oralı olmazdı ama sokaklarda, kamuya açık alanda kırbaçlamaya ahali karşıydı. Genelevdeki herkes Pembeşeker’in yardımına koştu. Müşteriyi tezek yağmuruna</span><span class="regular-metin"> tuttular. Kafasından aşağı dışkı dolu kova boşaltıp geldiğine geleceğine pişman ettiler. Ne var ki adam kindardı. İntikam almaya ant içti. Öfkeden köpürerek kadı</span><span class="regular-metin">ya başvurdu, şikâyetçi oldu. Kadı, pezevenklerin tepkisinden korktuğundan bir orta yol bulup meseleyi sessizce kapatma yanlısıydı. Halbuki bu arada olay Vezir-i Azam Lütfi Paşa’nın kulağına gitmişti.</span></p>
				<p class="paragraf"><span class="regular-metin">Paşa zaten nicedir ahlaksızlığın</span><span class="regular-metin"> kökünü kurutmaya niyet etmişti. Umumhaneleri hepten kapatmak maksadıyla, bu izbe yerlerin sapkın sakinlerini uzaklara sürgün etmeye azmetmişti. Dövülen fahişe vakası tam da beklediği fırsattı. Bir kaltağa ceza verirken bütün kaltaklara ve yardakçılarına ders vermiş olacaktı. Kadının uzlaşmacı kararını yok saydı. Onun yerine kendi uygun gördüğü cezayı açıkladı. Fahiş</span><span class="regular-metin">enin cinsel organı kesilecek; kadın bu vaziyette bir eşeğin sırtına ters bindirilecek ve kafasına öküz bağırsakları dolanmış halde sokak sokak dolaştırılacaktı. Böylece onun gibilerin sonunun ne olduğunu görmeyen kalmayacaktı.</span></p>
				<p class="paragraf"><span class="regular-metin">Böyle gaddar bir ceza ne duyulmuş, ne görülmüştü. </span><span class="regular-metin">Vezir-i azama yalakalık edenler, kararından dolayı onu kutlarken, evlerde analar, bacılar, velhasıl kadınlar hoşnutsuzdu. Nitekim Sultan Süleyman’ın kız kardeşi Şah Sultan, zevcinin bu kadersiz fahişeye nasıl bir ceza verdiğini öğrenince dehşete düştü. Bir dediğinin iki edilmemesine alışkın olan hatun, vezir ile konuşarak onu kararından döndürebileceğine inandı. Akşam kocasının sırtındaki giysilerden ve rütbelerden sıyrılacağı anı bekledi. Gün boyu aşçılar ve yamaklar harıl harıl çalışmıştı. Güneş batarken mutfaktan enfes kokular yayılı</span><span class="regular-metin">yordu: işkembe çorbası, sülün yahnisi, Özbek pilavı ve Lütfi Paşa’nın en sevdiği tatlı olan cevizli baklava. Şah Sultan şayet kocasının midesini memnun ederse, öfkesini de yatıştırabileceğini ummuştu. </span></p>
				<p class="paragraf"><span class="regular-metin">Yemek sonrası hizmetkârlar yer sofrasını kaldırdı; karıkocanın ellerini gül suyuyla yıkadı; kahveleri ikram ederek ortalıktan çekildi. Konuyu açmak için o ana kadar beklemiş </span><span class="regular-metin">olan Şah Sultan, kendi kendine mırıldanır gibi, “Şu zavallı fahişe herkesin dilinde” dedi.</span></p>
				<p class="paragraf"><span class="regular-metin">Vezir-i azam hiçbir şey demedi. Duvardaki lambadan süzülen ışık hüzne boyuyordu her şeyi.</span></p>
				<p class="paragraf"><span class="regular-metin">“Öyle korkunç şekilde mi cezalandırılacak sahi?” diye sordu Şah Sultan.</span></p>
				<p class="paragraf"><span class="regular-metin">“İnsan ne ekerse onu biçer” dedi Lütfi Paşa. </span></p>
				<p class="paragraf"><span class="regular-metin">“Ama haddinden sert bir ceza değil mi?”</span></p>
				<p class="paragraf"><span class="regular-metin">“Sert mi?” dedi vezir. “Yoo, gayet münasip.”</span></p>
				<p class="paragraf"><span class="regular-metin">“Sende hiç mi merhamet yok bey?” diye sordu hatun; sesi titredi. </span></p>
				<p class="paragraf"><span class="regular-metin">“Merhamet, hak edene gösterilir.”</span></p>
				<p class="paragraf"><span class="regular-metin">Şah Sultan hızla ayağa kalktı. Sadece onun söylemeye cüret edebileceği sözler döküldü ağzından: “Bu gece yatağıma gelme. Yarın ve ertesi gece</span><span class="regular-metin">ler de.”</span></p>
				<p class="paragraf"><span class="regular-metin">Lütfi Paşa’nın benzi attı. Bu izdivaç başa belaydı. Ona gıpta edenler enayilik ediyordu! Padişahın kız kardeşiyle evli olmak ne zordu. Hatta lanetti. Şah Sultan’ı eş alabilmek için kaç senelik hayat arkadaşından –çocuklarının anasından– boşanmak zorunda kalmıştı; zira padişahın bacısı kimsenin üstüne kuma gitmezdi. Buna mukabil herhangi bir şükran emaresi görmüş müydü? Aksine. Karısı yaptığı her şeye dudak büküyor, onu her daim aşağılıyordu</span><span class="regular-metin">, hizmetkârların yanında bile. Vezir-i azam ağzını açtığında, bunca zaman içinde birikmiş bütün hırsı dile geldi bir anda. “Hiçbir vakit düşkün olmadım zaten sizin yatağınıza!”</span></p>
				<p class="paragraf"><span class="regular-metin">“Bu ne densizlik!” diye bağırdı Şah Sultan. “Sen kimsin ki? Ağabeyim sultan hazretlerinin kulusun!”</span></p>
				<p class="paragraf"><span class="regular-metin">Lütfi Paşa sakalını çekiştirerek birkaç tel kopardı.</span></p>
				<p class="paragraf"><span class="regular-metin">“Şayet cezadan vazgeçmeyip o kadıncağıza ıstırap çektirdiğini işitirsem, yemin ediyorum seni kocalıktan</span><span class="regular-metin"> azlederim!” Şah Sultan bunu söyledikten sonra öfkeden köpüren kocasını yalnız bırakarak hışımla odadan çıktı.</span></p>
				<p class="paragraf"><span class="regular-metin">Esasında birçokları gibi Şah Sultan da, vezir-i azamın mahkûmu son anda affetmesini bekliyordu. Böyle yaparak Lütfi Paşa bir taşla iki kuş vurmuş olacaktı. Hem kerhane ehlinin yüreklerine korku salacak, hem merhamet göstererek ahaliden hürmet toplayacaktı. Ancak tam tersi oldu. Serin bir sabah, mahkûmun cezası önce ilan, sonra infaz edildi. Fahişe sokaklarda yuhalanarak dolaştırıldı. Aynı günün akşamı kadın kan kaybından öldü. Bunu duyan Şah Sultan</span><span class="regular-metin"> küplere bindi. Lütfi Paşa eve geldiğinde, zevcesini bir barut fıçısı gibi onu bekler vaziyette buldu. </span></p>
				<p class="paragraf"><span class="regular-metin">“Ayıptır bu yaptığın” dedi Şah Sultan, hizmetkârların duvarlar arkasından dinlediklerini bile bile. “Taş kalpli bir adamsın!”</span></p>
				<p class="paragraf"><span class="regular-metin">“Ağzından çıkanı kulağın duysun. İnsan kocasıyla böyle konuşmaz.”</span></p>
				<p class="paragraf"><span class="regular-metin">“Sen kendine koca mı diyorsun? Kudreti ancak bahtsız kadınlara yeten adamdan koca mı olur?”</span></p>
				<p class="paragraf"><span class="regular-metin">Kendinden geçen paşa, karısını çini kaplı duvara doğru itti ve bir tokat attı.</span></p>
				<p class="paragraf"><span class="regular-metin">“Senin gibi iblisle evli kalamam” diye bağırdı Şah Sultan ağlayarak. Ve öyle ağır laflar saydırdı ki, ertesi gün en kıdemli dedikoducular ve kemdiller bile utançlarından tekrarlayamadı duyduklarını. </span></p>
				<p class="paragraf"><span class="regular-metin">Hiddetten ne yaptığını bilmeyen Lütfi Paşa bir koşu gitti, bir topuz getirdi. Bununla eş</span><span class="regular-metin">inin üstüne yürüdü. Anında ev ahalisi odaya daldı. Önde siyah bir hadım ağa, peşinde halayıklar, köleler, bulaşıkçılar, aşçıbaşı ve yamaklar, hep beraber Şah Sultan’a yardıma koştular. Elbirliğiyle paşanın ellerini ağzını bağlayıp, hanımefendinin müsaadesiyle bir güzel patakladılar.</span></p>
				<p class="paragraf"><span class="regular-metin">Sultan Süleyman başvezirinin, kız kardeşini topuzla dövmeye kalktığını</span><span class="regular-metin"> duyunca öfkeden çılgına döndü. Bu, Lütfi Paşa’nın sonu oldu. Öyle çarçabuk mevkiinden indirildi ve tüm malı mülkü elinden alınarak Dimetoka’ya sürgün edildi ki kimseyle vedalaşmaya vakti olmadı.</span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Hayvanat bahçesinde, Cihan bütün bunları hayretler içinde dinledi. Nasıl da tepetaklak olabiliyordu hayat ve ne fena düşebiliyordu en tepelere yükselenler bile. Sanki sultan olsun, seyis olsun, herkes için iki kavis vardı hayatta. Kendi amellerimiz ve kelamlarımızla yukarı çıkarken, yine kendi amellerimiz ve kelamlarımızla aşağı yuvarlanıyorduk.</span></p>
				<p class="paragraf"><span class="regular-metin">Bunları düşünerek</span><span class="regular-metin"> içoğlanı odalarından hayvanat bahçesine dönüyordu. Filin kaldığı ahıra yaklaşınca aralık duran kapıdan bir öksürük sesi işitti. Tepeden tırnağa ürperdi. Ayaklarını sürüyerek tedirgin bir edayla yaklaştı; omuzları</span><span class="regular-metin"> bir ağırlığın altında ezilmişçesine büküldü. Kapıdan içeri daldığında korktuğu başına geldi. Kaptan Garreth’i kendisini beklerken buldu.</span></p>
				<p class="paragraf"><span class="regular-metin">“Bak sen, kimler gelmiş!” dedi Delibozuk Reis. “Ne o, şaşırmış bir halin var? Deryadan döndüm. Uzun bir seferden. Neler geldi başımıza. Geberiyorduk az kalsın. Geleyim de bir bakayı</span><span class="regular-metin">m benim küçük hırsız ne âlemde dedim. Özlemiştir beni herhalde.”</span></p>
				<p class="paragraf"><span class="regular-metin">Cihan, sesi korkusunu ele verir diye bir şey demedi. Adamın nefesindeki içki kokusunu alabiliyordu. </span></p>
				<p class="paragraf"><span class="regular-metin">Kaptan gözlerini kıstı. “Konuşsana ulan. Dilin mi tutuldu? Hayalet görmüş gibisin.” </span></p>
				<p class="paragraf"><span class="regular-metin">“Ben seni vebada öldü bilirdim de” dedi Cihan. </span></p>
				<p class="paragraf"><span class="regular-metin">“Tam on adamımı hastalı</span><span class="regular-metin">k aldı. Sekizi çatışmada gitti. Ama veba sakalımın teline değmedi. Niye sordun? Sevinmedin mi gördüğüne?”</span></p>
				<p class="paragraf"><span class="regular-metin">“Ta... tabii sevindim” diye kekeledi Cihan. </span></p>
				<p class="paragraf"><span class="regular-metin">“Kaç zamandır buradasın. Hadi göster, ne çaldın. İşittim ki</span><span class="regular-metin"> sultanın kızı seni kollarmış. Sohbet edermişsiniz. Aferin, gözüme girdin valla.”</span></p>
				<p class="paragraf"><span class="regular-metin">Cihan irkildi. Kimden duymuştu acaba bahçedeki buluşmaları? Etraf casus doluydu. “Efendi, fazla şey çalamadım, kolay değil. Her yerde muhafız var. Bir iki ufak tefek alabildim sadece.”</span></p>
				<p class="paragraf"><span class="regular-metin">“Oyun oynama, beter ederim!” Delibozuk Reis’in sesi yükseldi; yüzü kıpkırmızı kesildi. Al zemin üstünde yara izi daha belirgindi şimdi. </span></p>
				<p class="paragraf"><span class="regular-metin">Cihan çarnaçar gidip zulasında sakladıklarını getirdi</span><span class="regular-metin">. Venedik sefirinden yürüttüğü safir broşa derhal el koydu kaptan. Geri kalanına küçümseyerek baktı. “Bu mu lan? Topu topu bu kadar mı? Sen beni aptal mı sandın? Dünkü çocuk muyum?”</span></p>
				<p class="paragraf"><span class="regular-metin">“Vallahi billahi doğruyu söy...”</span></p>
				<p class="paragraf"><span class="regular-metin">Hızla atıldı adam. Hançerini çı</span><span class="regular-metin">kardığı gibi Cihan’ın boğazına dayadı. “Bana bak, yalancıları sevmem. Bana ihanet edeni hiç sevmem. Bir şey söyle yoksa derini yüzerim.” </span></p>
				<p class="paragraf"><span class="regular-metin">Hançerin sivri ucu etine batarken Cihan yutkundu. “Efendi, dur... haberlerim var. Sermimar ile çalışmaya başladım.”</span></p>
				<p class="paragraf"><span class="regular-metin">“Ee, yani?”</span></p>
				<p class="paragraf"><span class="regular-metin">“Sultan için camiler yapacağız</span><span class="regular-metin">. Çok para var. Hem de çok.”</span></p>
				<p class="paragraf"><span class="regular-metin">Metal bir parça gevşedi. Kaptan Garreth oğlana ilk defa görüyormuşçasına baktı. “Öt bakalım!”</span></p>
				<p class="paragraf"><span class="regular-metin">“Demem o ki padişah bu işe çok önem verir. Efendi bi düşün, bu sultan taşa tahtaya, mücevherden bile fazla öder.”</span></p>
				<p class="paragraf"><span class="regular-metin">Bir an durakladı</span><span class="regular-metin"> kaptan. “İyi tamam” diye homurdandı. “Saraydan çalamadın, inşaattan arakla o zaman. Bana bak, bu son şansın.”</span></p>
				<p class="paragraf"><span class="regular-metin">“Tamam efendi.”</span></p>
				<p class="paragraf"><span class="regular-metin">“Gemide tayfaların elinden seni ben kurtardım. İyiliğimi söke söke geri alırım.”</span></p>
				<p class="paragraf"><span class="regular-metin">“Yemin billah, bu sefer kotaracağım</span><span class="regular-metin">. Sinan’ın inşaatlarında yolumu bulurum gayrı. Az buçuk zaman ver, hele bir güvensin sermimar bana...” dedi Cihan ve işin kötüsü o an, söylediklerine kendi de inandı. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt20.jpeg" width="66"/></span></p>
				<p class="paragraf"><span class="regular-metin">Bir bela musallat oldu memlekete. Su toplayan kabarcıklar, kusma, ateş, ölüm. İblisin tükürüğü diyorlardı o kızıl beneklere. Birkaç günde götürüyordu insan</span><span class="regular-metin">ı; niceleri telef oldu. Ölenler arasında Süleyman ile Hürrem’in gözbebeği, Manisa sarayındaki yirmi iki yaşında oğulları Şehzade Mehmed de vardı. </span></p>
				<p class="paragraf"><span class="regular-metin">Perişandı sultan. Sırtında kaba çuhadan kıyafetlerle inzivaya çekildi; kendini ibadete verdi. İstanbul da onunla birlikte mateme girdi. La</span><span class="regular-metin">mbalar kısıldı, sesler alçaldı. Dükkânlar erkenden kapandı; Katolikler ergenlik ayinlerini, Yahudiler Bar Mitzvalarını, Müslümanlar sünnetlerini erteledi. Kimse evlenmedi o ay; çöpçatanlar gayesiz, düğünlerden geçinen çalgıcılar ekmeksiz kaldı. Keder uyandırılmaması gereken bir bebekmiş gibi, sessizce geçti balıkçı tekneleri Sarayburnu’ndan. Kahvehanelerde meddahların, hanlarda ozanların, sokaklarda bezirgânlar</span><span class="regular-metin">ın, nağmelerle yatıp nağmelerle kalkan âşıkların sesleri kesildi. Sessizliğe halel getiren tek şey dinmeyen yağmurdu. Gören, semanın gözyaşı döktüğünü sanırdı. İşte böyle bir günde sultan ilk defa beyaz fili ziyaret etti. </span></p>
				<p class="paragraf"><span class="regular-metin">Yanakları çökük, benzi sarı, omuzları düşüktü. Cihan’ın At Meydanı’nda selamladığı heybetli </span><span class="regular-metin">adamdan o kadar farklıydı ki, arkasında muhafızlar olmasa onu neredeyse tanımayacaktı. Apar topar eğildi.</span></p>
				<p class="paragraf"><span class="regular-metin">“Bildim seni, hatırladım” dedi Sultan Süleyman.</span></p>
				<p class="paragraf"><span class="regular-metin">O berbat günün hatırasıyla yanakları kızardı Cihan’ın.</span></p>
				<p class="paragraf"><span class="regular-metin">“Omzun nasıl oldu?”</span></p>
				<p class="paragraf"><span class="regular-metin">“İyileşti hünkârım.”</span></p>
				<p class="paragraf"><span class="regular-metin">“Bana şu mahluktan bahset bakalım. Ne yer, ne içer? Huyları nasıldır?”</span></p>
				<p class="paragraf"><span class="regular-metin">Cihan, s</span><span class="regular-metin">ultanın ihtiyacının bilgiden ziyade kederini unutturacak bir avuntu olduğunu hissetti. Başladı gelişigüzel anlatmaya. Çota’nın çamuru, suyu, yemeyi ne kadar sevdiğinden bahsetti. Hortumun önemini anlattı. Erkeklerin aksine dişiler yirmi yaşlarına gelince büyümeleri duruyordu. Oysa bir erkek filin boyu altı arşını, ağırlığı 120 kantarı aşabiliyordu</span><span class="regular-metin">. İnsanlar nasıl sağ veya sol ellerini daha iyi kullanıyorlarsa filler de sağ veya sol dişlerini tercih ediyorlardı. Çota solaktı. </span></p>
				<p class="paragraf"><span class="regular-metin">“Ne ihtişamlı hayvan ama kuyruğu pek uyduruk” diye mırıldandı padişah, kendi kendine konuşur gibi. “Allah bize kudretlilerin bile zayıf yanları olduğunu hatırlatmak istemiş.”</span></p>
				<p class="paragraf"><span class="regular-metin">Ne diyeceğini bilemedi Cihan. Neyse ki sultan bir yorum beklemeden devam etti: “Sermimarın dediğine göre fil inşaatlarda faydalı olurmuş.”</span></p>
				<p class="paragraf"><span class="regular-metin">“Evet efendim. Çalışkandır Çota.”</span></p>
				<p class="paragraf"><span class="regular-metin">“O halde hazır ol. Yakında mahluku tekrar işe koşacaksın.”</span></p>
				<p class="paragraf"><span class="regular-metin">Sultanın ne demek istediğini sonradan anlayacaktı Cihan. Padişah, vefat eden oğlu için bir cami yükseltmesini buyurmuştu Sinan’a. Bugünden yarına ne olacağı belirsiz bu gölgeler âleminde şehzadenin hatırası yekpare mermerle sabitlenecekti. Böylece, eylül ayının yedinci gününde –Müneccim Takiyeddin tarafından tespit edilen </span><span class="regular-metin">en hayırlı vakit– Cihan ve Çota kendilerini Şehzade Camii’nin yapımında buldu. İlk kazmanın toprağa vuruluşunu seyrettiler. Kırk koyun, kırk koç kurban edildi; kanları dört köşeye serpildi, etleri devasa kazanlarda pişirilerek fakir fukaraya ve cüzamlılara dağıtıldı. Cihan, koca sarığı ve dökümlü kaftanıyla Ebussuud Efendi’yi gördü kalabalığın içinde. Şeyhülislam olmuştu. Ürperdi. Mecnun Şeyh’i</span><span class="regular-metin"> hatırladı. Unutmamıştı.</span></p>
				<p class="paragraf"><span class="regular-metin">Sonra hepsi gitti: sultan, divan azaları, seyirciler. Sadece ameleler kaldı. Yüzlercesi. Cihan iki çeşit işçi olduğunu fark etti – birinciler, insanın gözünün içine bakmayanlar; ikinciler, ara sıra bakanlar. İlk küme kürek mahkûmlarıydı. Ayaklarından prangalanmış, badireler atlatmış, kırbaç</span><span class="regular-metin"> zoruyla boyun eğdirilmişlerdi. Bir vakitler denizci, köylü, hekim ya da hoca olan bu adamların hayatları aniden bitmişti; şu yaşadıkları bir rüya mıydı, yoksa mazi miydi hayal olan, kendileri bile bilmiyordu artık. Kuru pide ve yavan çorbayla doyurdukları karınlarıyla sabahtan akşama kadar kazma kürek sallayarak Müslüman mabetleri inşa eden Hıristiyan esirlerdi bunlar. Bir de Cihan gibi kendi rızalarıyla gelenler vardı. </span><span class="regular-metin">Onlara günde iki akçe veriliyor, önlerine daha leziz yemekler konuyor, daha iyi muamele ediliyordu. Duvarcılar, kazmacılar, dülgerler, doğramacılar, demirciler, kurşuncular, camcılar, hamallar, atlı hamallar, çıkrıkçılar, nakışçılar, altın yaldızcılar, pirinç telciler... hepsinin kendi loncası vardı. Her masraf bir kâtip tarafından kaydediliyor ve bina emini tarafından denetleniyordu. </span></p>
				<p class="paragraf"><span class="regular-metin">Ne yana dönse telaşlı bir faaliyet gördü Cihan. Çelik makaralar, bocurgatlar, çarklar, palamarlar... Sinan daha evvelden dev bir çember yaptırmıştı. Ameleler küme küme bu dolabın içine giriyor, kâh yürüyüp kâh koşarak en ağır taşları kaldıran çarkı döndürüyorlardı. Cihan, inşaat sahaları ile gemi güverteleri arasında </span><span class="regular-metin">benzerlikler buldu. İkisinde de en ufak hata herkese mal oluyordu. Gerek bina inşa ederken, gerek sefer halindeyken, yanındakini kollamayı öğreniyordu insan; kuvvetli bir beraberlik hissi, bir nevi kardeşlik doğuyordu. Yol alabilmek için ahenkle çalışmak şarttı. Kimse kimseyi sevmeye mecbur değildi. Ama herkes herkesi saymak zorundaydı. Kazdıkça toprağın altından çok şey çıkıyordu: dehlizler, sarnıçlar, testiler, sandıklar, kemikler, kurukafalar... İstanbul’un altında bir İstanbul daha vardı, keşfedilmeyi bekleyen.</span></p>
				<p class="paragraf"><span class="regular-metin">Amelelerin batıl itikat hususunda denizcilerden geri kalır yanı yoktu. Çivi çakarken ıslık çalmaz, uğursuz kelime sarf etmezlerdi. Bunlar şeytana davetiye çıkarmak demekti </span><span class="regular-metin">– ki bir kez olsun davete icabet etmediği görülmemişti. Şayet şeytan çivinin duvarı deldiği anda gelirse ayak izi binaya işlenirdi. Hem de ebediyen. Bunlara inananlar sadece Müslümanlar değildi. Hıristiyanlar ve Yahudiler de aynı kanıdaydı. Nazar değmesin diye, en yüksek taşın üzerine tuz serperlerdi. İnşaatın hiçbir safhasında kızıl saçlı, mavi gözlü veya tavşandudaklı birinin olmasını istemezlerdi. Bir keresinde saçları</span><span class="regular-metin"> alev rengi bir duvar ustası çıkagelmişti. Sinan bile kurtaramamıştı adamcağızı dışarı atılmaktan. </span></p>
				<p class="paragraf"><span class="regular-metin">Kimi mahlukattan hoşlanmıyorlardı: kurbağalar, domuzlar, varsa üç bacaklı keçiler. Kimilerini dert etmiyorlardı: yılanlar, akrepler, çıyanlar, kırkayaklar, solucanlar. Şafiler hariç, ameleler etrafta köpek olmasından </span><span class="regular-metin">memnundu. Peygamberi kurtardıkları için baş tacı edilirdi örümcekler. Cihan’ın şansına, uğurlu saydıkları bir diğer hayvan da fildi. Tabiatta olan biten her şeye alamet diye bakıyorlardı. Her geçen kuşa, kazmaların çarptığı her ağaç köküne dikkat ediyor, yerde gökte emareler görüyorlardı. Şayet havada garip bir koku varsa birilerinin büyü hazırladığından şüpheleniyorlardı. Gönüllüler derhal mıntıkayı tarıyor, büyücülükle itham ettikleri bir dilenci veya acuzeyi tutup getiriyorlardı. Sinan her seferinde müdahil olup zavallıları bırakmalarını emrediyordu. </span></p>
				<p class="paragraf"><span class="regular-metin">İnşaat sahasında böbürlenmek </span><span class="regular-metin">hoş karşılanmazdı. Senalar yutulmalıydı; methiye düzmek onlara düşmezdi. İnsan yaptıklarını sayıp dökmemeli, her daim </span><span class="italik">inşallah</span><span class="regular-metin"> demeliydi, çünkü Allah her şeye kadirdi. Ne vakit birileri meydanlarda asılsa, bazı işçiler gidip darağacından parçalar keser, bunlardan muska yapardı. Cihan’ın aklı almıyordu. Bir adamın acısı bir başkasına nasıl hayır getirebilirdi? </span></p>
				<p class="paragraf"><span class="regular-metin">Ustabaşılar</span><span class="regular-metin">dan biri Lübnan dağlarından Hıristiyan bir Arap’tı. Adı Karlı Gabriel’di. Saçları, kaşları, kirpikleri bembeyazdı. Gözleri güneşte tavşan gözü gibi pembeye dönerdi. Bazen işe yeni başlayan biri, uğursuzluk getireceğinden korkup onunla çalışmayı reddederdi. Sinan o vakit araya girer, onun memleketin en iyi zanaatkârlarından</span><span class="regular-metin"> olduğunu söyler, kefil olurdu. Yatışırdı ortalık. </span></p>
				<p class="paragraf"><span class="regular-metin">Karlı Gabriel sokaklarda rahat dolaşamazdı. Anneler haylaz evlatlarına onu gösterir; hamile kadınlar, bebekleri ona benzemesin diye yere tükürür; çocuklar bağırarak peşine düşerdi, kâh meraktan kâh zalimlikten. İşte bu adam, Gabriel, aralarında en fazla batıl itikadı olandı. Hiçbir amelenin alet edevatı sol eliyle kavramasına izin vermezdi. Solaklar dahil. Her sabah inşaata giren</span><span class="regular-metin">leri tek tek sayar, kırkıncıya tekmil peygamberlerin adlarını söyletirdi. Tepelerinde dönen bir kartal veya akbaba görecek olsa, derhal işi bırakıp dua etmeye başlardı.</span></p>
				<p class="paragraf"><span class="regular-metin">Cihan zamanla Sinan’ın da kendince itikatları olduğunu fark etti. Boynundan hiç çıkarmadığı bir tılsımı vardı. Deriden yapılmış iç içe iki daireden müteşekkildi; biri açık, diğeri koyu. Yeni bir inşaata başlamadan evvel üç gün oruç tutardı. Bitirirken, bina ne kadar görkemli olursa olsun geride muhakkak bir kusur bırakırdı – ya ters döşenmiş bir çini, ya başaşağı bir taş veya kenarı kırık bir mermer. Hata orada, avamın algısından uzak ama bilen gözlere ayan dururdu. Zira mükemmellik Allah’a mahsustu.</span></p>
				<p class="paragraf"><span class="regular-metin">Beyaz fil halatlara asılarak, kalas, kereste, taş taşıyarak yardım ediyordu. </span><span class="regular-metin">Çota’yla Cihan her sabah saraydan çıkıp yeniçeri kışlası yakınlarındaki inşaat sahasına geliyor, akşam vakti yine aynı yoldan dönüyorlardı. Başta çocuklar olmak üzere, ahali yol kenarına dizilerek onların geçmesini bekliyordu. Filin bastığı toprağın şifalı olduğuna inanıp arkalarından toprak topluyordu kimileri.</span></p>
				<p class="paragraf"><span class="regular-metin">Sinan’ın üç çırağı vardı. Birincisi Nikola’ydı; ince yapılı, buğday tenli bir Anadolu çocuğuydu; küçükken geçirdiği bir hastalık yüzünden topallardı. Bir binaya bakar, gözlerini kapatır ve tafsilatıyla resmedebilirdi. Evvela ailesinden, sonra Rum mektebinden sağlam bir temel almıştı. Hafızası müthişti. Uzun boylu ve topluca olan ikincisi, İran hududu yakınlarında bir köyde doğmuş, ana-babası eşkıyalarca katledilince dedesinin yanında büyümüştü. Bir tesadüf eseri Sinan tarafından keşfedilmiş, eğitilmişti. Adı Davud’du; bıçak gibi keskin bir zekâsı vardı. Varlığı hemen hissedilir, sözüne itibar edilirdi. Üçüncüsü ise Yusuf adında bir dilsizdi; bu delikanlı </span><span class="regular-metin">hesaplara o kadar vâkıftı ki Sinan bütün ölçüleri bir de ona teftiş ettirirdi. İri, yeşil gözleri vardı; köseydi. Çocukken geçirdiği kazadan ötürü elleri feci yanmıştı; sürekli eldiven takardı. Sinan’dan korkmasalar Yusuf’a sataşacak tipler vardı ameleler arasında. Bunu bildiğinden, dilsiz oğlan yerden kaldırmazdı gözlerini. </span></p>
				<p class="paragraf"><span class="regular-metin">Cihan her fırsatta sıvışıp bu üç çırağın yanına gelir, çizimlerine bakardı. Hayvanat bahçesine döndüğünde gördüklerini aynen taklit eder, kile veya ıslak kuma yahut yürütebildiyse tirşeye, kâğıda resmederdi. Bir yanı çok çalışıp bir g</span><span class="regular-metin">ün onlar gibi olmak istiyor, bir yanı inşaat sahasını sadece hırsızlık mekânı olarak görüyordu. Henüz bilmese de içinde mevcut olan bu iki zıt eğilim er ya da geç kapışacaktı. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt21.jpeg" width="66"/></span></p>
				<p class="paragraf"><span class="regular-metin">Ocak ayıyla beraber acı soğuklar başladı. Saçaklardan sarkan buzkandillerinin tehlikeli bir güzelliği vardı. Fazla kar almayan İstanbul</span><span class="regular-metin"> bu sefer beyaz bir battaniyenin altına kıvrılıp uyumuştu. İnşaat buna rağmen devam ediyordu. Kürek mahkûmları ayaklarına çul çaput sarmıştı. Paçavralar arasından, iltihaplanıp şişmiş parmak uçları görünüyordu. </span></p>
				<p class="paragraf"><span class="regular-metin">Bir sabah fille bakıcısı, yine mutat saatte saraydan çıktı. Yolun yarısına vardıkları sırada bir köpek koşarak yanlarına geldi; onlara bir şey anlatmak ister gibi delice havlıyordu. </span></p>
				<p class="paragraf"><span class="regular-metin">“Gidip bakalım ne ister!” dedi Cihan, filin ensesinde oturduğu yerden. </span></p>
				<p class="paragraf"><span class="regular-metin">Köpeğin peşine takıldılar. Hayvan, arzu ettiği alakayı bulmaktan </span><span class="regular-metin">memnun, kuyruğunu sallaya sallaya sahile doğru seğirtti. Az ötede su içerilere girerek ufak bir koy oluşturmuştu. Kenarları buz tutmuştu. Fil süratlendi.</span></p>
				<p class="paragraf"><span class="regular-metin">“Hey, yavaş ol!”</span></p>
				<p class="paragraf"><span class="regular-metin">Cihan’ın sözünü bitirmesine fırsat kalmadan Çota buzu kırdı, karnına kadar sulara gömüldü. Birkaç arşın ileride, suyun içinde bir ceset vardı. Teni morarmıştı, dalgalar saçlarını tarıyordu. Kıyafetine ve boynundaki mücevhere bakılırsa zengin bir evden</span><span class="regular-metin"> geliyordu. Belki de saraydandı.</span></p>
				<p class="paragraf"><span class="regular-metin">Cihan file yaklaşmasını emretti; kolyeyi gözüne kestirmişti. Şunu Delibozuk Reis’e verip herifin çenesini kapasa ne iyi olurdu. Çota biraz daha yürüdü. Sonra pat diye durdu. Filbaz ne dese fayda etmedi. Hayvan ileriye gitmediği gibi, geriye de dönemiyordu. Filin sırtında, buz gibi sularda, cesede bakmamaya çalışıp gene de bakarak, “İmdat” diye bağırmaya başladı Cihan. Neyse ki az sonra bir eşeğin</span><span class="regular-metin"> çektiği bir araba zuhur etti. Üzerinde beş Çingene vardı. Durup sessizce seyrettiler bu tuhaf sahneyi. </span></p>
				<p class="paragraf"><span class="regular-metin">“Yardım etsek mi Balaban?” diye sordu adamlardan biri, uzun boylu olana.</span></p>
				<p class="paragraf"><span class="regular-metin">“Evvela kıza. Sonra mahlukla delikanlıya” oldu cevap. </span></p>
				<p class="paragraf"><span class="regular-metin">“Salak mısınız?” diye feryat etti Cihan. “Kız ölü zaten. Bizi kurtarın.”</span></p>
				<p class="paragraf"><span class="regular-metin">Balaban adlı adam, arabanın üstünde usulca ayağa kalktı. Yüzü keskin hatlıydı, teni yanıktı; defalarca kırılmış olan burnu yamuktu; saçı bir münzevininki kadar uzundu ve yarı açık ağzında altın</span><span class="regular-metin"> kaplama bir diş görünüyordu. Serpuşuna takılı rengârenk kuş tüyleriyle hem zırdeli, hem cezbedici bir hali vardı; kendi de bunun farkındaydı. “Benimle bir daha böyle konuş, o dilini keser, balık pazarındaki kedilere yediririm” dedi.</span></p>
				<p class="paragraf"><span class="regular-metin">Cihan hemen sustu. Çingenelerin iki kement yapışını seyretti. Fili hortumundan, cesedi de bileğinden yakaladılar ve ikisini birden kıyıya çektiler. Karaya vardıklarında rahat bir nefes alarak aşağıya atladı </span><span class="regular-metin">filbaz. </span></p>
				<p class="paragraf"><span class="regular-metin">“Valla canımızı kurtardınız. Sağ olun efendiler” dedi Cihan. </span></p>
				<p class="paragraf"><span class="regular-metin">“Ne demeye girdin ki suya?” dedi Balaban, bir cevap beklemeden. Sonra Çota’yı işaret etti kafasıyla. “Bunlar iyi mahluklar. Bizde de dişisi var.”</span></p>
				<p class="paragraf"><span class="regular-metin">Kulaklarına inanamadı Cihan. “Fil mi beslersiniz?”</span></p>
				<p class="paragraf"><span class="regular-metin">“He ya. Seninkinin rengi bi tuhafmış” dedi Balaban gözlerini kısarak.</span></p>
				<p class="paragraf"><span class="regular-metin">O arada Cihan’ın bakışları arkadaki adamlara takıldı. Boynundaki gerdanlığı almış, </span><span class="regular-metin">cariyeyi yeniden suya bırakıyorlardı. “Ölüyü ne yapıyorsunuz?” diye isyan etti. “Mezarlığa götürsenize. Usulünce gömülsün zavallı.”</span></p>
				<p class="paragraf"><span class="regular-metin">Balaban acı acı gülümsedi. “Bir avuç Çingene yanlarında bir cesetle çıkagelince, sanıyor musun bize teşekkür ederler? Derler ki, siz yaptınız. Zindana atılırız. Burada bıraksak köpekler parçalar, yazık. Su daha emin onun için.” Bir an durdu. “Şayet gerdanlıksa aklını kurcalayan, o da zahmetimizin karşılığıdır</span><span class="regular-metin">. Hem kızcağızın ihtiyacı yok artık.”</span></p>
				<p class="paragraf"><span class="regular-metin">“Acaba öldürülmüş mü?” diye sordu Cihan sesini alçaltarak. “Kim yapmış olabilir?”</span></p>
				<p class="paragraf"><span class="regular-metin">Balaban, Cihan’ı taklit ederek sesini fısıltıya çevirdi. “O dilini kessem senin için daha hayırlı olurmuş” dedi. “Benden sana nasihat, cevabını taşıyamayacağın sorular sorma. Git, mahlukla ilgilen. Soğuk çalmış</span><span class="regular-metin"> bak, donuyor.”</span></p>
				<p class="paragraf"><span class="regular-metin">“Ne?” Cihan, Çota’ya döndü. Hayvanın derisi buz tabakasıyla kaplanmış, rengi ürkütücü bir pembeye kesmişti. Koca fil zangır zangır titriyordu.</span></p>
				<p class="paragraf"><span class="regular-metin">O esnada Çingeneler yeniden yola koyulmak üzereydi. Cihan peşlerinden koştu. “N’olur gitmeyin, ağalar. Ne yapmak lazım bilmiyorum.”</span></p>
				<p class="paragraf"><span class="regular-metin">“Tek çare var” dedi Balaban. “Rakı.”</span></p>
				<p class="paragraf"><span class="regular-metin">“Nereden bulunur ki?”</span></p>
				<p class="paragraf"><span class="regular-metin">“Kolay değil. Limni Adası’ndan gelir. Mahluk büyük. Bir fıçı gerek, en az.”</span></p>
				<p class="paragraf"><span class="regular-metin">Cihan yalvar yakar oldu. “Aman efendiler. Alelade bir hayvan değil bu. Sultanımızındır. Bulun şu rakıyı.</span><span class="regular-metin">”</span></p>
				<p class="paragraf"><span class="regular-metin">Çingeneler aralarında bakıştı. “Kim ödeyecek?”</span></p>
				<p class="paragraf"><span class="regular-metin">“Sermimar Sinan” dedi Cihan, söylediğinin gerçek olmasını umarak. </span></p>
				<p class="paragraf"><span class="regular-metin">Çok geçmeden bir fıçı rakı getirildi. Bir yerlerden çalınmıştı muhtemelen, sormadı Cihan. İçkiyi suyla karıştırıp Çota’nın hortumunu içine soktular. Fil, ilk yudumda gürültüyle geğirdi. Ama lezzetini beğenmiş olacak ki içmeye devam etti. Giderek derisinin rengi değişti, gözlerindeki ifade de.</span></p>
				<p class="paragraf"><span class="regular-metin">Takriben bir saat sonra inşaat sahasına vardılar; Cihan, Çota’nı</span><span class="regular-metin">n ensesinde oturuyordu, Çingeneler eşek arabalarıyla peşlerinden geliyordu. </span></p>
				<p class="paragraf"><span class="regular-metin">“Nerede kaldın?” diye sordu Sinan. </span></p>
				<p class="paragraf"><span class="regular-metin">“Yolda bir kaza geldi başımıza. Bunlar bizi kurtardı” dedi Cihan. </span></p>
				<p class="paragraf"><span class="regular-metin">Sinan Çingeneleri selamladı. Çota’ya doğru bir adım atmasıyla gözlerinin büyümesi bir oldu. Filin düz yürüyemediğini fark etmişti. “Mahluk iyi mi? Sarhoş mu bu</span><span class="regular-metin"> hayvan?”</span></p>
				<p class="paragraf"><span class="regular-metin">Cihan sebebini anlatınca Sinan babacan bir edayla tatlı-sert baktı. Çingenelere para verip yardımları için teşekkür etti. Sonra Cihan’a döndü. “Sarhoş fille cami inşa edemem. Erkence gidin bugün, Çota ayılmadan da gelmeyin. ”</span></p>
				<p class="paragraf"><span class="regular-metin">“Peki usta” dedi Cihan, boğazı kurumuştu. “Kızdın mı bana?”</span></p>
				<p class="paragraf"><span class="regular-metin">Sinan’ın yüzü yumuşadı. “Kı</span><span class="regular-metin">zdım evet. Hayata tutunmanın bir yolunu buluyorsun hep. Takdire şayan. Fakat senin şu merakını ne yapacağız bilmem. Bak gene meraktan geldi bunlar başına. Sana bela olur diye endişelenirim.” </span></p>
				<p class="paragraf"><span class="regular-metin">Güldü Cihan. Annesi ya da ablası gibi konuşmuştu Sinan. Derken ustası</span><span class="regular-metin"> hiç beklemediği bir şey söyledi. “Tedrisini hızlandırmamız gerek.”</span></p>
				<p class="paragraf"><span class="regular-metin">“Nasıl?”</span></p>
				<p class="paragraf"><span class="regular-metin">“Eh, kafanı iyice meşgul edelim ki yanlış yerlere kaymasın. Mektepteki derslere devam et. Artakalan vakitte Yusuf ile riyaziyyat, Davud ile hendese, Nikola ile resim çalışacaksın. Çıraklarımın çırağı olacaksın. Yeterince emek verirsen bir gün sen de onların arasına katılırsın.”</span></p>
				<p class="paragraf"><span class="regular-metin">Cihan hem kaygılanmış, hem duygulanmıştı. Ustasının eline sarıldı. “Allah razı olsun, </span><span class="regular-metin">efendim. Öyle...” </span></p>
				<p class="paragraf"><span class="regular-metin">Lafını tamamlayamadı. Kulakları sağır eden bir gümbürtü birden havayı yırttı. Çingeneler dahil herkes sesin geldiği tarafa koştu. İskele, olduğu gibi yıkılmış, mucize eseri kimse zarar görmemişti.</span></p>
				<p class="paragraf"><span class="regular-metin">“Allah Allah... Nazar mı var üstümüzde nedir?” dedi Cihan titreyerek. “Kaza üstüne kaza!”</span></p>
				<p class="paragraf"><span class="regular-metin">Bir öksürük sesi geldi arkadan. Dönüp baktıklarında Çeribaşı Balaban’ı gördüler. Elinde kopuk bir halat tutuyordu. Suratında düşünceli bir ifade vardı.</span><span class="regular-metin"> “Kaza dersiniz amma öyle durmuyor. Sevabına haber vereyim dedim. Birisi bunu tezgâhlamış. Benden söylemesi.” </span></p>
				<p class="paragraf"><span class="regular-metin">“Ne diyorsun çeribaşı?” dedi Sinan. </span></p>
				<p class="paragraf"><span class="regular-metin">“Vallahi ben demiyorum, hakikat ortada” diye cevapladı Balaban. “Bak efendi, birisi üşenmemiş, halatları tek tek kesmiş. Kaza değil, olsa olsa tuzak denir buna.”</span></p>
				<p class="paragraf"><span class="regular-metin">Kereste kıt ve kıymetli olduğundan iskelelerini, aşağıdan yukarıya tahtalarla çıkmak yerine, iplerle tutturarak yukarıdan asarlardı. İpler kopunca her şey aşağı inmişti.</span></p>
				<p class="paragraf"><span class="regular-metin">“Kim niye böyle bir fenalık yapsın</span><span class="regular-metin">?” dedi Sinan. </span></p>
				<p class="paragraf"><span class="regular-metin">Güldü Balaban. “İlahi efendi. Şeytana bahane mi yok?”</span></p>
				<p class="paragraf"><span class="regular-metin">“İblis buraya uğramaz” dedi Sinan. “Bütün işçiler canla başla çalışıyor.”</span></p>
				<p class="paragraf"><span class="regular-metin">“Kalleş ile kardeş yakın kelime. İnsana ihanet, beklemediği yerden gelir” dedi Balaban. “Bana sorarsan aranızda bir hain olabilir efendi. Gene de dikkat edin derim.”</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt22.jpeg" width="66"/></span></p>
				<p class="paragraf"><span class="regular-metin">Suçlu hiçbir zaman bulunamadı ve hadise bir müddet sonra kendiliğinden unutuldu. İçoğlanı odalarından hayvanat bahçesine, hayvanat bahçesinden inşaat sahalarına gidip geliyordu Cihan. Anladı ki </span><span class="regular-metin">Sinan’ın emrinde çalışmak demek, ha bire didinmek demekti. Peş peşe verdiği fetvalarla Şeyhülislam Ebussuud Efendi memleketin her yerinde daha çok mescit yapılmasını, cemaatle beraber namaz kılmayanların şiddetle cezalandırılacağını, emirlere ısrarla uymayanların ise katledilmesi müstahak imansızlar sayılacağı</span><span class="regular-metin">nı buyurmuştu. Kadılar beş vakit namaz kılmayanları sertçe uyarıyor, köy ve şehirlerde her erkek cuma namazına gitmeye teşvik ediliyordu. Böylece cami sayısı da, camiye giden sayısı da katlandığından, Sinan ve çıraklarının omzundaki yük misliyle artmıştı. </span></p>
				<p class="paragraf"><span class="regular-metin">Şehzade Camii’ni bitirdikten sonra hiç mola vermeden yenilerine başladılar. Cihan henüz inşaatlardan para pul aşıramamıştı. Her şey gayet sıkı denetleniyor</span><span class="regular-metin"> ve her masraf en ince ayrıntısına kadar kaydediliyordu. Ama çalışkanlığı, kıvrak zekâsıyla beklenenden tez zamanda Sinan’ın çırakları arasına katılmayı başardı. Hem Kaptan Garreth, hem kendisi için hırsızlık yapmanın yollarını arar, üvey babasını cezalandırmanın hayalini kurarken, farkında bile olmadan hızla dalmıştı mimarların dünyasına. </span></p>
				<p class="paragraf"><span class="regular-metin">Bu arada Mihrimah’ı göremediği gibi ondan haber de alamıyordu. Ne tuhaftır ki yokluğunda daha da önem kazandı kız gönlünde. </span><span class="regular-metin">Yüreğini bir mendil gibi özenle katladı, içine beraber geçirdikleri tüm o güzel öğleden sonraları sakladı. Çektiği hasreti bir tek Çota’ya anlattı. Fil çok büyümüştü; saraya gelen o sevimli yavrudan eser kalmamıştı. Gölgesinden iriydi maşallah iştahı</span><span class="regular-metin">. Sarayın kapılarına zorlukla sığdığından her an Fildamı’na gönderilmeyi bekliyordu Cihan. Ama birileri ya onu ya da fili kayırıyor olmalıydı ki hâlâ buradalardı. </span></p>
				<p class="paragraf"><span class="regular-metin">Yaz mevsimi gelince Sinan ile çırakları o güne kadarki en büyük inşaatlarında çalışmaya başladı: Süleymaniye. Sultan’ın kendi adına yaptıracağı bu cami ismini ebediyete taşıyacaktı. Müneccim Takiyeddin zayiçesine danışarak ve eski eserleri inceleyerek bu cami için en hayırlı tarihin Aslan </span><span class="regular-metin">burcunun 22. derecesi olduğuna hükmetmiş, bunu risalesinde arz etmişti. Aslan burcu oynak değil, sabit; kararsız değil, sebatkâr; uçarı değil, güvenilirdi. </span></p>
				<p class="paragraf"><span class="regular-metin">Sinan, ilk taşı nereye dikeceğine karar vermeden evvel, kasaplara inek ve koyun leşleri ısmarladı. Bunlar demir halkalara asılarak çeşitli yerlerde çürümeye bırakıldı. Sinan birkaç günde bir gidip etlerin vaziyetine bakıyordu. Bozulma nerede daha hızlıysa orada rutubet fazla demekti. Güveler nasıl kumaşları yiyorsa, rutubet de binaları öyle kemirdiğinden buralardan uzak duruyordu mimarbaşı. Havanın kuru, zeminin depreme dayanıklı olduğu yerleri seçiyordu. Bunları padişah ile paylaştı. Nihayetinde en uygun tepe belirlendi. Cami, tıpkı adını taşıdığı hükümdar gibi, tüm </span><span class="regular-metin">şehre hâkim olacaktı.</span></p>
				<p class="paragraf"><span class="regular-metin">Her malzeme ihtimamla seçildi. Kurşun ve demir Sırp ve Bosna ellerinden, keresteler Varna’dan getirildi. Beyaz mermerler Marmara Adası’ndandı. Mermerlerin kalanı Arap diyarlarından, vaktiyle Hazreti Süleyman’ın sarayının kurulduğu beldeden gelmişti; yüzeyleri hâlâ Seba Melikesi’nin güzelliğini yansıtıyordu. Dev sütunlardan biri, Güneş İlahı’nın şehri, Baalbek’tendi. Tıpkı kendisinden evvel İustinianos’un yaptığı gibi Süleyman da Büyük İskender’in sütunlarını kullanıyordu. İmparatoriçe Theodora’nın hayaletini huzursuz etmek pahasına, tam on yedi sütun getirilmişti At Meydanı’ndan.</span></p>
				<p class="paragraf"><span class="regular-metin">Üç bin üç yüz kişiydiler. Neredeyse yarısı Hıristiyan, az bir kısmı Yahudi, gerisi Müslüman’dı. Duvarcılar, kazıcılar, bıçkıcılar, dülgerler, kireççiler, hamallar, atlı hamallar, demirciler... Sinan, her taifenin</span><span class="regular-metin"> başına bir ustabaşı tayin etmişti. Gene de her şeyin yolunda gittiğinden emin olmak için sık sık bütün sahayı bir baştan bir başa kat ederdi.</span></p>
				<p class="paragraf"><span class="regular-metin">“Müsaade edin, Çota sizi dolaştırsın” dedi Cihan bir gün dayanamayıp. “Nereye isterseniz götürür.”</span></p>
				<p class="paragraf"><span class="regular-metin">“Mahlukun üstüne mi tırmanayım yani?” diye sordu Sinan. Hoşuna gitmiş gibiydi bu fikir.</span></p>
				<p class="paragraf"><span class="regular-metin">Cihan mahfeyi Çota’nın üstüne koyduğunda </span><span class="regular-metin">kısa bir tereddüt geçirse de teklifi reddetmedi Sinan. Yola çıkmadan önce filbaz file alçak sesle tembihledi: “Aman nazik ol. Sakın sarsma ustayı.”</span></p>
				<p class="paragraf"><span class="regular-metin">O andan itibaren beyaz fil ile mimarbaşı, her gün sahayı beraber dolaştılar. Onları gören ameleler gayriihtiyari gülümsüyordu. Herkes çok çalışıyordu. Fakat İstanbul, asla tatmin olmayan, devaml</span><span class="regular-metin">ı arkadan konuşan binlerce kem ağızdan müteşekkildi. Öyle fena şeyler diyorlardı ki Sinan aleyhinde. Onda bu kadar azametli bir yapıyı bitirecek istidat yoktur, dediler. Derken onu kendi evini genişletmek amacıyla inşaattan tahta ve mermer çalmakla itham ettiler. Düpedüz hırsız olduğunu söylediler. Ardından, Hıristiyan doğduğu, yirmi birine kadar böyle büyütüldüğü ve çocukken vaftiz </span><span class="regular-metin">edilmiş olduğu için devasa bir cami-i şerif yapmak ona düşmez; yapsa da kubbesi başına yıkılır, dediler. </span></p>
				<p class="paragraf"><span class="regular-metin">Bu laflar Cihan’ın kulağına geliyor, yüreğini burkuyordu. Ustasını korumak istiyordu. Kaç kere, sıra sıra sokaklara doğru avazı çıktığı kadar bağırmak, insanlara dillerini tutmalarını söylemek gelmişti içinden. Her şafak vakti yataktan, rüzgârın dedikoduları dağıtacağı ümidiyle kalkıyor, her gece yatağa yeni ithamların ağırlığı altında ezilmiş olarak giriyordu. Ama en beteri bu gıybet dalgasının padişaha ulaşmış olmasıydı. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Bir ikindi vakti s</span><span class="regular-metin">ultan ziyarete geldi. Cihan nal seslerini işitir işitmez anladı dedikoduların hükümdarı etkilemiş olduğunu. İşi durdurdular – esirler, ameleler ve hayvanlar bekledi. Tokmaklar, testereler, baltalar ve nacakların patırtısı sona erdi. Sultan, sessizliğin içine sürdü atını. Yular elinde, aygırının tepesinden sert sert baktı. Mütevazı bir giysi vardı sırtında – saf ipekten, göz kamaştırıcı kaftanları terk etmişti. İlerleyen yaşı ve nikris hastalığı yüzünden huyu suyu değişmişti. Şarabı hepten bırakmış, zevku sefadan vazgeçmiş, sarayda kalan müzik aletlerinin yakılmasını emretmişti. Yemeklerini gümüş kaplar yerine toprak kaplarda yemeye başlamıştı. Kendi mey içmediği gibi başka kimsenin de tüketmesini istemediğinden, meyhaneler, şaraphaneler, esrarhaneler </span><span class="regular-metin">kapatılmış; divan kararıyla, boza dahil her nevi mayalı içki yasaklanmıştı. Bu yeni Süleyman’dan ürküyordu Cihan.</span></p>
				<p class="paragraf"><span class="regular-metin">Sinan hemen eğildi. “Şeref verdiniz sultanım.”</span></p>
				<p class="paragraf"><span class="regular-metin">“Hakkında işittiklerimin aslı var mı? Cevap ver çabuk!”</span></p>
				<p class="paragraf"><span class="regular-metin">“Şevketli sultanım şu garip Sinan kulu hakkında neler işittiklerini lütfedip söyler mi?” dedi sermimar.</span></p>
				<p class="paragraf"><span class="regular-metin">“Süsle püsle uğraşarak kıymetli vakitleri harcarmışsın, doğru mu?” </span></p>
				<p class="paragraf"><span class="regular-metin">“Sizi temin ederim ki zat-ı âlinizin camiinin ne içi,</span><span class="regular-metin"> ne dışı için hiçbir zahmetten kaçınmıyorum. Benim gayem, en ince işçilikle...”</span></p>
				<p class="paragraf"><span class="regular-metin">“Kâfi!” diye araya girdi sultan. “Süslemede gözüm yok. Akıllıysan senin de olmaz. Bu işi bir an evvel bitirmeni emrediyorum. Bir gün dahi gecikme! Kubbeyi görmek istiyorum, tezyinleri değil.”</span></p>
				<p class="paragraf"><span class="regular-metin">Çıraklarının ve işçilerinin önünde azarlanan Sinan gene de sakin konuşmayı başardı. “Sultanım, kubbeyle tezyini birbirinden ayıramayız. Biz...”</span></p>
				<p class="paragraf"><span class="regular-metin">“Mimar efendi! Dilin pek uzun! Atam Mehmed Han’ın ustasının akıbetinden haberin yok galiba. Adı da seninkiyle aynıydı. Tesadüf mü dersin?”</span></p>
				<p class="paragraf"><span class="regular-metin">Sinan’ın benzi attı. Huysuz bir </span><span class="regular-metin">çocuğa laf anlatır gibi dikkatle cevap verdi: “Rahmetli mimarın hazin sonundan haberdarım.”</span></p>
				<p class="paragraf"><span class="regular-metin">“O halde vazifesini layıkıyla yapmayanları ne cezalar bekler, biliyorsun. Maazallah sen de onlardan olma! Yazık olur sana.”</span></p>
				<p class="paragraf"><span class="regular-metin">Padişah gidince yeniden işe koyuldular ama hevesleri kırılmıştı. Herkes tedirgindi. Şayet hünkârı memnun edemeyeceklerse ne kıymeti vardı harıl harıl çalışmanın? Sonunda takdir görmeyeceklerse neden insanüstü bir gayretle çabalıyorlardı ki? </span></p>
				<p class="paragraf"><span class="regular-metin">Sonraki günlerde Sinan ile</span><span class="regular-metin"> konuşmak için fırsat kolladı Cihan. Nihayet yanaşabildi ustasının yanına. Etrafında kâğıt tabakaları, sırtı kamburlaşmış, çizim yapıyordu. Onu görünce yorgun bir tebessüm belirdi Sinan’ın yüzünde. “Derslerin nasıl gidiyor Hintli?”</span></p>
				<p class="paragraf"><span class="regular-metin">“İnşallah yüzünüzü kara çıkarmam.”</span></p>
				<p class="paragraf"><span class="regular-metin">“Çıkarmayacağından eminim.”</span></p>
				<p class="paragraf"><span class="regular-metin">“Evvelki gün sultan bir mimardan bahsetti. Adı seninkiyle aynıymış. Ne oldu ki ona?”</span></p>
				<p class="paragraf"><span class="regular-metin">“Ha, Atik Sinan...” </span></p>
				<p class="paragraf"><span class="regular-metin">Bir süre susup kaldı Sinan. Ama neticede anlattı hikâyeyi. Atik Sinan, Fatih Sultan Mehmed Han’ın sermimarıydı. Titiz ve mahirdi; </span><span class="regular-metin">kendini işine adamıştı. Hükümdar için bir cami inşa etmeye başlayana kadar her şey yolundaydı. Fatih istiyordu ki kendi camii o güne değin yapılmış ibadethanelerden daha heybetli olsun, Ayasofya’yı bile gölgede bıraksın. Sırf bunun için upuzun direkler getirtmişti. Mimarının bu sütunları kısalttığını duyunca öfkelenmişti, hem de nasıl. Bunda bir kasıt olduğuna inanmıştı. Sermimar, hiçbir art niyet olmadığını dili döndüğünce anlatmaya çalışmıştı. “İstanbul, zelzele şehridir hünkârım, tek gayem camiyi sağlam kılmaktır” demişti. Fatih </span><span class="regular-metin">bu cevabı beğenmemişti. Atik Sinan hapse attırılmış, orada onlarca gardiyan tarafından dövülmüş ve elleri kesilmişti. Merak eden gidip kitabesinde okuyabilirdi. Bu usta zanaatkâr, bu bilgili ve duygulu adam, deniz kenarında bir zindanda, yapayalnız ve acılar içinde bu fani dünyadan ayrılmıştı. Sırf sultanın direklerini azıcık kısalttı diye... </span></p>
				<p class="paragraf"><span class="regular-metin">Cihan’ın dudağı titredi. Demek topunun hayatı pamuk ipliğine bağlıydı. Mimariye başlarken bunu</span><span class="regular-metin">n tehlikeli bir zanaat olduğunu düşünmemişti. Saraya ilk geldiği gün gördüğü kesik başları hatırladı. Sultanın iki dudağı arasındaydı akıbetleri. İstese “taşı yanlış koydunuz” diye hepsini darağacına gönderebilirdi. Böyle korku içinde insan nasıl çalışabilirdi?</span><span class="regular-metin"> Korkunun olduğu yerde sanat nasıl yeşerebilirdi? </span></p>
				<p class="paragraf"><span class="regular-metin">Sinan elini çırağının omzuna koydu. “Düşünme bunları. Düşünürsen işini yapamazsın. Unutma, kabiliyet, Allah’ın bahşettiği bir hediyedir. Biz hediyeye layık olmak için didiniriz. Gerisine kafa yormayız.”</span></p>
				<p class="paragraf"><span class="regular-metin">“Ama ustam, korkmuyor musun...”</span></p>
				<p class="paragraf"><span class="regular-metin">“Sultanın gazabından korkulmaz mı? Elbette ben de senin kadar korkuyorum. Fakat</span><span class="regular-metin"> çabalamamın sebebi bu değil. Şayet mükâfat yahut ceza ihtimali olmasa daha mı az çalışırdım? Sanmam. Ben ilahi bir armağana hürmeten çalışıyorum. Her zanaatkâr, her sanatçı Tanrı’yla bir mukavele imzalar.”</span></p>
				<p class="paragraf"><span class="regular-metin">Suratını buruşturdu Cihan. “Nasıl yani?”</span></p>
				<p class="paragraf"><span class="regular-metin">“Sana bir sır vereyim” dedi Sinan. “İster küçük ister büyük, ister selatin cami, ister basit bir mahalle çeşmesi olsun, </span><span class="regular-metin">yaptığın her binanın altında, farz et ki kâinatın kalbi atmakta. Sen Arzın Merkezinin üstüne inşa ediyorsun. Öyle düşün. O zaman daha özenle, şefkatle çalışırsın.”</span></p>
				<p class="paragraf"><span class="regular-metin">Cihan’ın kafası karışmıştı. “O nasıl bir yer usta?”</span></p>
				<p class="paragraf"><span class="regular-metin">Lakin Sinan cevap veremeden Karlı Gabriel koşarak geldi; bembeyaz saç</span><span class="regular-metin">larının çevrelediği yüzü kül rengiydi. “Mahvolduk, bittik. Felaket bu. Teslimat...”</span></p>
				<p class="paragraf"><span class="regular-metin">Haftalardır İskenderiye’den bir sevkiyat bekliyorlardı. Sırf bu sebepten inşaat yavaşlamıştı. Nihayet gemi bugün gelmişti ama ısmarlanan malların hiçbiri yoktu içinde. Fırtınaya yakalandıklarını, yükün yarısını denize atmak zorunda kaldıklarını anlatıyordu kaptan. Kimse bu masala inanmamıştı ama elden bir şey gelmiyordu. Sarayında sultan her geçen gün daha da hiddetleniyor, yapı geciktikçe gecikiyor, </span><span class="regular-metin">şehirde Sinan aleyhine dedikodu ve iftira kazanları kaynıyordu. Bu arada Süleymaniye Camii’nin mermerleri denizin dibinde balıklara köşk olmuş, öylece yatıyordu.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt23.jpeg" width="66"/></span></p>
				<p class="paragraf"><span class="regular-metin">Sinan ara sıra çıraklarını beklenmedik işlere koşardı – pazardan mürekkep almaktan tutun da bir kilise harabesini görmeye ve neden kimi kısımları çürürken kimilerinin ayakta kalmış olduğunu</span><span class="regular-metin"> izah etmeye; hangi tür toprağın solucan kaynadığını ölçmek için tepelerde kazı yapmaktan, bütün günü ney imalatçılarıyla geçirip o basit aletten nasıl böyle muazzam bir ses çıktığını anlamaya kadar her ödevi en iyi şekilde yapmaları gerekiyordu. Gene de çıraklar kendi görevleriyle diğerlerininkini karşılaştırır, birbirlerini kıskanırdı. Henüz bu seferlere gönderilmediğinden Cihan çekişmenin dışında kalmıştı. </span></p>
				<p class="paragraf"><span class="regular-metin">Bir perşembe </span><span class="regular-metin">sabahı durum aniden değişti. Sinan ona tek değil, iki vazife birden verdi. Evvela devekuşu yumurtası tacirlerine gidip mal teslim tarihini konuşacaktı. Ardından bir sahaftan kitap alacaktı. Eserin adını söylememişti usta. “Oraya gidince anlarsın” demişti. Cihan bu ayrıntıyı</span><span class="regular-metin"> tuhaf bulsa da dert etmedi. Yola çıkmaya hazırlanırken </span><span class="italik">çocuk oyuncağı </span><span class="regular-metin">diye düşündü kendi kendine. Niyeti, bunları mümkün mertebe hızlı yerine getirmekti ki, ustası bir sonraki sefer daha ciddi sorumluluklar versin. </span></p>
				<p class="paragraf"><span class="regular-metin">“Ee? Neymiş bakalım?” diye bir ses geldi arkadan.</span></p>
				<p class="paragraf"><span class="regular-metin">Geriye döndüğünde üç çırağı onu seyreder buldu. </span></p>
				<p class="paragraf"><span class="regular-metin">“Hiiç. Devekuşu yumurtaları, bir de kitap.”</span></p>
				<p class="paragraf"><span class="regular-metin">“Kitap mı?” diye sordu Nikola. “Yoksa </span><span class="regular-metin">Pera’daki sahaftan mı?”</span></p>
				<p class="paragraf"><span class="regular-metin">Cihan’ın başını salladığını görünce üçünün birden kaşları çatıldı. “Tebrikler, çaylak!” dedi Davud. “Üstat sadece en sevdiklerini gönderir o ihtiyar keçiye.”</span></p>
				<p class="paragraf"><span class="regular-metin">Sevindi Cihan. Yüzü aydınlandı hemen. </span></p>
				<p class="paragraf"><span class="regular-metin">“Benden sana nasihat. Sahafın yanında mütevazı davranma” dedi Nikola. “Ne kadar bilgili olduğunu göster muhakkak.”</span></p>
				<p class="paragraf"><span class="regular-metin">Dilsiz Yusuf da tasdik edercesine gülümsedi. </span></p>
				<p class="paragraf"><span class="regular-metin">“Simeon duvar gibi sağırdır. Bağırarak konuş” dedi Davud.</span></p>
				<p class="paragraf"><span class="regular-metin">Cihan tavsiyeleri için teşekkür etti. Çota’yı başkasına emanet etmekten hoşlanmasa da hayvanın tedarikini </span><span class="regular-metin">sağladı. Ve öğleden önce bir atla yola çıktı – tembel, halsiz hayvanın tekiydi. Bir de birkaç akçe vermişlerdi eline. Atla ikisi, yemyeşil bostanların ve servi ağaçlı mezarlıkların yanından geçerek Tahıl Kapanı</span><span class="dipnot-numarasi"><a class="footnote-link" href="#footnote-225-4" id="footnote-225-4-backlink">4</a></span><span class="regular-metin"> cihetinde ilerlediler. Oraya vardıklarında, güzergâhı uzatmak pahasına rıhtıma yöneldi Cihan. Buraya gelmeyi seviyordu. Olur da işler bir gün sarpa sararsa bir gemiy</span><span class="regular-metin">e atlayıp, hâlâ kendisini beklediğine inandığı ablalarına dönebileceğini hatırlamak ruhuna iyi geliyordu.</span></p>
				<p class="paragraf"><span class="regular-metin">Liman, sesler ve rayihalarla doluydu. Dalgaların uğultusu, martı çığlıkları ve hamalların bağırtıları, zincir ve kırbaç şakırtılarına karışıyordu. Keskin bir yosun kokusu hâkimdi havaya ama tek sıra halinde ilerleyen yüzlerce vücuttan çıkan ter ve pislik kokusuyla beraber. Bunlar en son deniz seferinde yakalanmış tutsaklardı. Çocuk-yaşlı, erkek-</span><span class="regular-metin">kadın ite kaka yürütülüyorlardı. Daha birkaç hafta evvel adları ve bahtları olan bu insanlar, ayak bileklerine takılı prangalarıyla acıklı haldeydiler. Tepeden tırnağa toz ve kire bulanmışlardı. Dikkatli bakınca kıyafetlerindeki ayrıntılar seçilebiliyordu. </span><span class="regular-metin">Bazılarının üzerinde vaktiyle zarif olduğu aşikâr elbiseler vardı. Onların asilzade olduklarını tahmin etti Cihan. Bazılarıysa Eyüp’teki dilencilerin bile tenezzül etmeyeceği paçavralar içindeydi. Öyle ya da böyle fark etmiyordu. Evvelki hayatlarında kim olduklarına bakmadan rastgele iniyordu kırbaçlar sırtlarına. Ne gözlerinde fer kalmıştı, ne vücutlarında derman. Bu şekilde gidiyorlardı Esir Pazarı’na.</span></p>
				<p class="paragraf"><span class="regular-metin">Cihan’ın içi acıdı. Fillerin dünyasında hiç böyle şeyler yoktu. Hayvanlar da öldürüyordu ama esir almak insana mahsustu. Atını mahmuzlayıp çarşıya yollandı. D</span><span class="regular-metin">evekuşu yumurtası satan tacirleri buldu. Sinan’ın yakın zamanda ellerindeki emtiaya ihtiyaç duyacağını bildirdi. Sermimar, örümcekleri uzaklaştırmak için kullanırdı bu yumurtaları; böylece camilerin tavanlarında örümcek ağları oluşmazdı. Tacirler Cihan’ı dinlediler. Ama malların bir ay içinde hazır olup olmayacağını sorusuna tek cevapları, “İnşallah!” oldu. Cihan, ilk vazifesini tamamladığından emin olamadan ikincisine geçti</span><span class="regular-metin">. Şimdi gidip Sahaf Simeon’u bulmalıydı. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Simeon’un yeri Galata Kulesi yakınlarında ahı gitmiş vahı kalmış iki katlı bir evdi. Oraya vardıklarında Cihan mı attan kurtulduğuna, at mı ondan kurtulduğuna daha çok sevindi, bilinmez. Çırakların tavsiyesini hatırlayıp sertçe tokmağı çaldı. Baktı gelen yok, iyice asıldı. Birazdan kapı açıldı; lerzan bir adam zuhur etti; keyifsiz bir hali vardı.</span></p>
				<p class="paragraf"><span class="regular-metin">“Ne o delikanlı? Evimizi mi yık</span><span class="regular-metin">acaksın başımıza?”</span></p>
				<p class="paragraf"><span class="regular-metin">“Selamünaleyküm, beni mimarbaşı yolladı!” diye haykırdı Cihan.</span></p>
				<p class="paragraf"><span class="regular-metin">“Yahu ne bağırıyorsun? Sağır mı sandın?”</span></p>
				<p class="paragraf"><span class="regular-metin">Kafası karışan Cihan kekeledi. “Yok... estağfurullah.”</span></p>
				<p class="paragraf"><span class="regular-metin">Sahaf karşısında delinin teki varmış gibi şüpheyle baktı. “Demek Sinan gönderdi” dedi nihayet. “Gel içeri madem.”</span></p>
				<p class="paragraf"><span class="regular-metin">Eşiği geçince taze pişmiş somun kokusu battaniye gibi sarmaladı Cihan’ı. Köşede, kambur,</span><span class="regular-metin"> yaşlı bir kadın, elindeki dikişe eğilmiş oturuyordu. “Zevcem” dedi Simeon. “Rahatsız etmeyelim.”</span></p>
				<p class="paragraf"><span class="regular-metin">Sofadan sessizce geçip kıvrılan merdivenleri tırmandılar. Ev değil, labirentti sanki. Sağlı sollu onlarca rafta ciltli-ciltsiz sayısız kitap diziliydi. Kimileri korsanlar tarafından adalardan, liman şehirlerinden yahut düşman gemilerinden yağmalanmıştı. Simeon’un merakını bilen deniz kurtları bunları münasip bir bedel karşılığı getirirdi. Kimileri Frenk krallıklarından siparişle toplanmıştı. Bunların arasında İspanyol hekimlerinin</span><span class="regular-metin"> tıbbi risaleleri ve Fransız feylesoflarının eserleri vardı. Bir kısmı da İstanbul veya Selanik’te basılmıştı. Sefarat Yahudileri sultanın izniyle kendi matbaalarına sahipti. Bir köşede, Cihan’ın Molla Lütfi isimli bir âlime ait olduğunu öğrendiği ilm-i riyaziye ciltleri duruyordu. Onların hemen yanında rüzgârları, </span><span class="regular-metin">yıldızları, hava akımlarını ve semavi cisimleri gösteren düzinelerce çizim yığılıydı. İspanya’dan yeni gelmiş </span><span class="italik">Livro del Cavallero Cifar</span><span class="regular-metin">; Antonio da Sangallo’ya ait gravürler; Sebastiano Serlio diye Bolognalı bir mimarın </span><span class="italik">Regole Generali D’Architettura </span><span class="regular-metin">adlı risalesi ve Vitruvius’un kenarları yaldızlı, Latince elyazması, </span><span class="italik">De Architectura</span><span class="regular-metin">. Bu sonuncusu, Buda’nın işgali sırasında bulunup İstanbul’a getirilmişti. Leon Battista Alberti adlı birine ait risalenin başlığı </span><span class="italik">De Re Aedificatoria</span><span class="regular-metin">’yı “İnşaat Sanatı</span><span class="regular-metin">” diye tercüme etti Simeon. Bir de İbn Meymun gibi acayip isimli bir zatın yazdığı koca bir cilt vardı. Cihan,</span><span class="italik"> Delaletü’l-Hairin</span><span class="regular-metin"> (Şaşkınlar İçin Kılavuz) adlı bu eseri pek merak etti. </span></p>
				<p class="paragraf"><span class="regular-metin">Arka tarafta genişçe bir odaya vardılar. Ocaktaki ateşle aydınlanan mekân loştu. Ortada, düzinelerce çekmecesi olan, kapakları </span><span class="regular-metin">oymalı bir dolap, kenarda bir tabure duruyordu. Simeon, oturması için işaret etti Cihan’a. “Ustan nasıl? Epeydir görmedim.”</span></p>
				<p class="paragraf"><span class="regular-metin">“Selamlarını yolladı” dedi Cihan. “Bir kitap almamı istedi. Ama hangisi olduğunu söylemedi.”</span></p>
				<p class="paragraf"><span class="regular-metin">“Önce de bana, ama dürüstçe. Öğrenenlerden misin?” </span></p>
				<p class="paragraf"><span class="regular-metin">Afalladı Cihan. “İçoğlanı odalarında ders alıyorum.”</span></p>
				<p class="paragraf"><span class="regular-metin">Simeon lafını kesti. “Öğrenci misin demedim, öğrenen</span><span class="regular-metin">lerden misin dedim.” </span></p>
				<p class="paragraf"><span class="italik">Hayda</span><span class="regular-metin">! Bilmece gibi konuşuyordu adam. Cihan Nikola’nın tavsiyesini hatırladı. Belki de fazla alttan almıştı. Bu aksi ihtiyara kafa tutma zamanı gelmişti. “Zaten binalarda çalıştıkça zanaatı öğreniyoruz. İnsan kendiliğinden pişiyor” dedi gayet emin bir edayla. </span></p>
				<p class="paragraf"><span class="regular-metin">Simeon alay dolu bir bakış attı. “Şevketli sultanımız ahmaklık vergisi koysa ne iyi ederler. Ağızlardan çıkan her aptalca lakırdı</span><span class="regular-metin"> için bir kuruş alsa hazinemiz dolar taşar.”</span></p>
				<p class="paragraf"><span class="regular-metin">Bozuldu Cihan. Anladı ki Nikola-Davud-Yusuf üçlüsünün oyununa gelmişti. Adamı gıcık edecek ne varsa yapmasını tembihlemişlerdi. Sesi daha saygılıydı tekrar konuştuğunda. “Diğer çıraklar da geldi buraya, değil mi?”</span></p>
				<p class="paragraf"><span class="regular-metin">“Gelmez mi? Hem de kaç kez” dedi Simeon. “Sinan gibi muhterem bir zatın emrinde çalıştığın için şanslısın. Ustanın değerini biliyor musun bari?”</span></p>
				<p class="paragraf"><span class="regular-metin">Huzursuz oldu Cihan. Kadir kıymet bilmek bir yana inşaatlarda hırsızlık etmenin yollarını aradığını bilse, ne derdi acaba sahaf? “Elimden geleni yapıyorum” dedi yavaşça.</span></p>
				<p class="paragraf"><span class="regular-metin">“Üstatlar mühimdir ama kitaplar daha âlâdır, unutma. İnsanın bir kütüphanesi varsa bin öğretmeni var demektir. Aslolan öğrenmek. Cühela takımı zanneder ki bu âleme yiyip içmeye yahut kavga çıkarmaya</span><span class="regular-metin"> geldik. Veya çoluk çocuğa karışmaya. Halbuki esas işimiz bilgimizi ilerletmek. Bu sebepten buradayız.” Simeon durakladı. “Söyle bakalım, Yaradan’la hasbıhal eder misin?”</span></p>
				<p class="paragraf"><span class="regular-metin">“Ee, dua ederim.”</span></p>
				<p class="paragraf"><span class="regular-metin">“Duayı sormadım, gafil. Madem mimar olmak niyetin, kendinden öte bir kudretle konuşman lazım!”</span></p>
				<p class="paragraf"><span class="regular-metin">“Koskoca Allah ne yapsın</span><span class="regular-metin"> sohbetlerimi?” dedi Cihan yarı mahcup. “Beyaz fille dertleşirim. Çota çok akıllıdır. Sanırsın doğduğunda yüz yaşındaymış. Öyle âlimdir.” </span></p>
				<p class="paragraf"><span class="regular-metin">Yaşlı adamın bakışları yumuşadı. Fili konuştular bir müddet. Cihan günlerinin nasıl geçtiğini anlattı. Sonunda Simeon dedi ki: “Merhametli birine benzersin ama kafan pek karışık. İki küreği zıt yöne çeken sandal gibisin. Bir o tarafa, bir bu tarafa. Yüreğ</span><span class="regular-metin">inin merkezini bulamamışsın henüz.” </span></p>
				<p class="paragraf"><span class="regular-metin">Daha geçen gün ustasının bahsettiği kâinatın kalbi lafını hatırladı Cihan. Ürperdi. Bu arada Simeon sürdürdü konuşmayı: “Peki de bana, en çok ne inşa etmeyi seversin?”</span></p>
				<p class="paragraf"><span class="regular-metin">“Köprü” dedi Cihan hiç düşünmeden. “Zaten o sayede tanıdım ustamı.”</span></p>
				<p class="paragraf"><span class="regular-metin">Dışarıda yağmur çiselemeye başladı. Sessizliğ</span><span class="regular-metin">in içinde ahşaplar çatırdadı. Sahaf bir sandığı açarak içinden bir çizim çıkardı. “Öyleyse bak şuna. Haliç için bir köprü. Leonardo tasarlamıştı.”</span></p>
				<p class="paragraf"><span class="regular-metin">Bu ismi daha evvel işitmiş bulunan Cihan kulak kesildi.</span></p>
				<p class="paragraf"><span class="regular-metin">“Sultan Bayezid davet etmişti. İkisini de. Leonardo ve Michelangelo. Haliç’in üzerine bir köprü isterdi hünkâr. Leonardo resimlerini gönderdi. Kibirliydi bir parça. Dedi ki, yaparım köprüyü. Sade onu değil, çok şey yaparım şehrinize. Boğaz’ın sularının </span><span class="regular-metin">üstüne öyle bir köprü koyarım ki açılır, kapanır.”</span></p>
				<p class="paragraf"><span class="regular-metin">Cihan hayretle dinledi. Hareketli bir köprü nasıl olur merak etmişti. O arada sahaf bir başka sandığın kapağını araladı. İçinde taslaklar vardı. Ekserisi kubbeli yapılardı: Panteon, Floransa Katedrali, Ayasofya. “En çok da Michelangelo gelmeye niyetliydi. Hep derdi mektuplarında.”</span></p>
				<p class="paragraf"><span class="regular-metin">“Size yazdı mı?” </span></p>
				<p class="paragraf"><span class="regular-metin">“Uzun zaman önce. Gençtik o vakitler. Sade ziyaret etmek değil, burada çalışmak istiyordu. Yüreklendirdim. Muhakkak gel, dedim. Sultanın eli boldu. </span><span class="regular-metin">Aralarında tercümanlık yaptım. Bir ben, bir de Fransisken keşişler. Ama sanmam ki onların faydası olsun. Türklere güvenmezler.” Simeon düşüncelere daldı. “İstanbul’dan Pera’ya bir köprü inşa edecekti. İçinde rasathane olacaktı, düşün. Bir de kütüphane. Ben idare edecektim kütüphaneyi. Frenk diyarında ne kadar mürekkep yalamış âlim varsa, bize gıpta edecekti.”</span></p>
				<p class="paragraf"><span class="regular-metin">Cihan adamın kırgınlığını sesinden anladı. </span><span class="regular-metin">“Ne oldu peki?”</span></p>
				<p class="paragraf"><span class="regular-metin">“Gelmemeye ikna ettiler. Osmanlı padişahının mükâfatına nail olacağına, papanın elinde sürün daha iyi, dediler. Cesaret edemedi. Mesele kapandı. Roma Roma’dır. İstanbul da İstanbul. Artık kimse iki şehri buluşturmaktan söz etmiyor. Halbuki mümkündü... Roma ve İstanbul...” Simeon durakladı. “Ama gene de takip ediyorlar.” </span></p>
				<p class="paragraf"><span class="regular-metin">“Kimler, efendim?”</span></p>
				<p class="paragraf"><span class="regular-metin">“Roma’nın gözleri. Ustanı izliyorlar, haberin olsun.” </span></p>
				<p class="paragraf"><span class="regular-metin">Cihan tedirgin oldu. İnşaat sahasında kopan halatı düşündü ve bir türlü gelmeyen, denizin dibini boylayan teslimatı</span><span class="regular-metin">... Acaba peş peşe yaşanan kaza ve aksamaların arkasında </span><span class="italik">Roma’nın gözleri </span><span class="regular-metin">mi vardı? Bir soluk aldı, kendine kızdı. Gene zihni daldan dala atlamış, bir sürü evham üretmişti. </span></p>
				<p class="paragraf"><span class="regular-metin">Simeon bir rafa doğru yürüdü; gravür</span><span class="regular-metin">lerle resimlendirilmiş bir cilt çıkardı. “Bu senin. Ustana söyle sana bunu seçtim.”</span></p>
				<p class="paragraf"><span class="regular-metin">Cihan kitabın kapağına göz atmadan kesesini çıkardı. Ama sahaf reddetti. “Paran sende kalsın delikanlı. Benden sana tavsiye, İtalyanca öğren. Köprüler kurmak isteyen kişi birden fazla dil konuşmalı.”</span></p>
				<p class="paragraf"><span class="regular-metin">Cihan teşekkür ederek eseri kolunun altına sıkıştırdı. Dışar</span><span class="regular-metin">ı çıktığında at onu bekliyordu. Ancak Sinan’ın evine varınca durup baktı hediyesine. Dante namdar bir müellif yazmıştı. </span><span class="italik">La Divina Commedia</span><span class="regular-metin">.</span></p>
				<p class="paragraf"><span class="regular-metin">Cihan ne aldığını gösterince Sinan’ın yüzüne tebessüm yayıldı. “Simeon seni tutmuş” dedi. “En sevdiği kitabı vermiş.”</span></p>
				<p class="paragraf"><span class="regular-metin">“Sahi mi?” dedi Cihan gözlerini kırpıştırarak.</span></p>
				<p class="paragraf"><span class="regular-metin">“İtalyanca öğrenmesini istediklerine İtalyanca kitaplar verir.</span><span class="regular-metin"> Bu da en sevdiği eserdir.”</span></p>
				<p class="paragraf"><span class="regular-metin">“Peki ama... kim öğretecek?”</span></p>
				<p class="paragraf"><span class="regular-metin">“Kim olacak, Simeon tabii! Davud, Nikola ve Yusuf’a da o öğretti.”</span></p>
				<p class="paragraf"><span class="regular-metin">Cihan bunu duymaktan rahatsız oldu. Kıskançlık sardı ruhunu. O ana kadar ihtiyar sahafın onu diğerlerinden daha çok beğendiğine inanm</span><span class="regular-metin">ıştı nedense. </span></p>
				<p class="paragraf"><span class="regular-metin">Çırağının kalbinden geçenleri bir bakışta okuyan Sinan dedi ki: “Bir dil öğrendiğinde koskoca bir kalenin anahtarını teslim alırsın. Kale kapısından başka kimler girmiş, seni ne ilgilendirir</span><span class="regular-metin">? Sen kendi keşfine bak.”</span></p>
				<p class="paragraf"><span class="regular-metin">Hoşuna gitti bu fikir Cihan’ın. Gözünün önünde altın kupalar, kadife perdeler, elmaslarla dolu bir şato canlandı. Gülümsedi elinde olmadan. “Sen nasıl emredersen ustam.”</span></p>
				<p class="paragraf"><span class="regular-metin">İşte Cihan nice saatini geçireceği bir mekânla böyle tanıştı. Peyderpey, Sahaf Simeon’un evi ona</span><span class="regular-metin"> sığınak oldu. Bu duvarların arasında kendini yabancı hissetmiyordu. Nereden geldiği, korkuları, zaafları, hiçbiri mühim değildi. Kitapların arasında kaybolarak kendini arayacaktı. Dillere kabiliyetli olduğunu mektepteki hocaları da söylemişti. İtalyancada şaşırtıcı bir hızla ilerleme gösterip, bilahare Latince ve Fransızcayla da uğraşmaya başlayınca, Simeon’un koleksiyonunun derinliği karşısında hayrete düşecekti. </span></p>
				<p class="paragraf"><span class="regular-metin">Saray mimarlarının Vefa’da bir kütüphanesi vardı. Yıllar içinde orayı da pek çok kez ziyaret edecekti Cihan. Ama Simeon’un köhne evinde; mürekkep, kâğıt, tirşe, balmumu ve ekmek kokularıyla sarılı halde, bir kitaba burnunu gömerek herkesi ve her şeyi unutmanın, unutabilmenin verdiği hazzı hiçbir şeyden alamayacaktı. Aşk gibiydi okumak da... Neden, nasıl müptela</span><span class="regular-metin">sı olduğunu, bilen zaten gayet iyi bilirdi; bilmeyene de anlatamazdın bir türlü. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt24.jpeg" width="66"/></span></p>
				<p class="paragraf"><span class="regular-metin">Avusturya Sefiri Busbecq, devlet işlerine olduğu kadar doğaya ve hayvanlara da meraklı adamdı. Ne vakit saraya davet edilse, hayvanat bahçesini görmeyi talep ederdi. Kendi malikânesinin bahçesinde de hatırı sayılır bir hayvan koleksiyonu vardı. En sevdiği mahluklar kaplanlardı – bir de Çota.</span></p>
				<p class="paragraf"><span class="regular-metin">Bir ikindi vakti yanında bir ressamla çıkageldi Busbecq. Sanatkârın ismi Melchior Lorichs’ti ve bilhassa iki şeyi resmetmeye can atıyordu: bir</span><span class="regular-metin">, uzun feraceleri ve yaşmaklarıyla Osmanlı kadınlarını; bir de Sultan Süleyman’ın muhteşem beyaz filini. Melchior bunlardan ilki değilse de, ikincisi için hünkârdan izin koparınca Cihan ile Çota’nın hayatlarının düzeni tepetaklak oldu. O andan itibaren haftanın üç günü fil ile filbaz, sefirin Pera’daki konağını ziyaret etmekle görevlendirildi. </span></p>
				<p class="paragraf"><span class="regular-metin">Busbecq kitaplara düşkündü ve Cihan’</span><span class="regular-metin">ın, ilk izleniminin aksine, cahil bir hayvan terbiyecisi olmadığını fark edince onunla muhabbet etmeye başladı. Cihan hayrete şayan bir şey öğrendi bu sayede. Sefirin ülkesinde, kralın sarayında da bir fil vardı. Üstelik adı Süleyman’dı!</span></p>
				<p class="paragraf"><span class="regular-metin">“Hakaret değil, seni temin ederim” dedi Busbecq. “Bilakis saygı ifadesi file sultanın ismini vermek.” Böyle dedi ve göz kırptı muzipçe. </span></p>
				<p class="paragraf"><span class="regular-metin">Busbecq ile Cihan bu</span><span class="regular-metin">nları konuşurken ressam Melchior, üzerinde kül rengi, uzun bir önlük ve gözlerinde sert bir bakışla belirdi. İyi birine benziyordu ama sanatkâr taifesinin nicesi gibi kendine fazla düşkündü. Bir türlü filin nerede poz vereceğini bulamadı. Oraya baktı olmadı; buraya baktı beğenmedi. Sonunda, Cihan’ın itirazlarına rağmen, Çota’nın bir akasya ağacının altında durmasına karar verdi. Tam fili istediği yere yerleştirmiş, resim sehpasını da karşısına koymuştu ki Çota uzanıp bir dal yakaladı, yaprakları yemeye başladı.</span></p>
				<p class="paragraf"><span class="regular-metin">“Hey, dursana!” diye bağırdı Melchior.</span></p>
				<p class="paragraf"><span class="regular-metin">Çota dinlemedi.</span></p>
				<p class="paragraf"><span class="regular-metin">“Filbaz! Neredesin? Bu mahluk neden aç?”</span></p>
				<p class="paragraf"><span class="regular-metin">“Aç değil, efendim” dedi Cihan. “Sıkı kahvaltı etti.”</span></p>
				<p class="paragraf"><span class="regular-metin">“O vakit neden yiyor yaprakları?”</span></p>
				<p class="paragraf"><span class="regular-metin">“Hayvan olduğu için, efendim.”</span></p>
				<p class="paragraf"><span class="regular-metin">Delikanlının kendisiyle dalga geçtiğinden şüphelenerek ters ters baktı Melchior. “Bir dahaki sefere, buraya gelmeden önce mahluku daha iyi besle.” </span></p>
				<p class="paragraf"><span class="regular-metin">Cihan söyleneni yaptı. Çota artık her sabah iki misli yiyor; sefirin konağına varınca da akasya yapraklarını götürüyordu. Birkaç denemeden sonra ressam yer değiştirmeye razı oldu. Fili dışarı çıkarıp sokağa kuruldular. Artık tabloda önde beyaz fil, arkada kafesli tahta evlerin sıralandığı uykulu bir mahalle görünecekti. Ne var ki kıpırdamadan durmak hayvanı zorluyordu; gerçi bu işkenceye birçok insan</span><span class="regular-metin">dan daha iyi dayandığına emindi Cihan. Bu arada Busbecq pencereden izliyordu. İki ülke arasındaki ilişkiler bozulduğundan, sefir şimdilerde ev hapsinde tutuluyordu. Böylece Melchior sokakta fili resmederken, Cihan Busbecq’in yanında kalıp ondan bitkiler, kayalar ve memleket meseleleri hakkında bilgiler ediniyordu. </span></p>
				<p class="paragraf"><span class="regular-metin">Birkaç kez beter yağmur yağdı, bir defasında Çota kaçmaya kalktı, bir kez ressamın kafasına kuş pisledi ama bunlar</span><span class="regular-metin"> dışında ahenk içinde, hadisesiz çalıştılar. İki ay sonra Melchior tasviri bitirdi. Busbecq kutlamak için pek çok misafir davet etti: Paşalar, vezirler, seyyahlar ve elçiler. Fil ile filbaz da çağrıldı tabii. Hem de onur konuğu olarak. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Resim sehpası boydan boya beyaz bir örtüyle kaplanmıştı. Avlunun bir köşesinde durmuş, vaktinin gelmesini bekler gibiydi. Melchior, üzerinde mavi kadifeden kıyafetiyle misafirlerin iltifatlarına gülümsüyordu. Cihan merak etti, acaba bu sanatkâr taifesi hep böyle miydi? Bir damla methiyeyle bile sarhoş olmaya meyyal. Bu arada Çota avlunun dip tarafındaydı. Cihan, birilerinin üstüne basıp ezmesin diye bir meşe ağacının gövdesine bağlamıştı hayvanı.</span></p>
				<p class="paragraf"><span class="regular-metin">Çok geçmeden, sefir resmin</span><span class="regular-metin"> açılışını yapma vaktinin geldiğini duyurdu. Misafirler yaklaşırken heyecanlı bir mırıltı yükseldi. Söz konusu olan bir insan tasviri olmadığından dindar Müslümanlar dahi görmeye hevesliydi. Örtü kaldırıldı ve Cihan tuhaf bir sahne buldu karşısında.</span></p>
				<p class="paragraf"><span class="regular-metin">Tablodaki fil Çota’ya benzemiyordu. Fildişleri daha uzun ve daha sivriydi; çerçeveden fırlayıp hücum edecekmiş gibi yırtıcı bir ifade vardı yüzünde. Ama sokak, evler ve sema öyle hakiki görünüyordu ki uzansa dokunacakmış gibi hissediyordu insan. Resimden bir huzur yayılıyordu. Hayranlıkla alkışladı herkes. Busbecq ressamı koca bir keseyle mükâfatlandırdı. Cihan’a da cömert bir bahşiş verdi bir sanat eserinin do</span><span class="regular-metin">ğmasına vesile olduğu için. Melchior neşeyle kucakladı filbazı. Şarap kokuyordu buram buram. </span></p>
				<p class="paragraf"><span class="regular-metin">Bir saat sonra, gitmeye yakın, tabloya bir kez daha bakmak istedi Cihan. Sehpanın önünde durmasıyla ağzının açık kalması bir oldu. Resmin üst kısmı gitmişti. Daha az evvel pofuduk bir bulutun gezindiği yerde şimdi kocaman bir delik vardı. Cihan, kalbi küt küt atarak Çota’ya döndü. Korktuğu olmuştu. Hayvan ipini koparmış, bahçede geziniyordu. Hortumuna </span><span class="regular-metin">bulaşmış mavi boya suçunu ele veriyordu. Bir koşu yanına gitti. </span></p>
				<p class="paragraf"><span class="regular-metin">“Çota ne yaptın? Nasıl yersin tabloyu?” dedi sinirden titreyerek. </span></p>
				<p class="paragraf"><span class="regular-metin">Misafirler hadisenin farkında değildi henüz. Cihan kimseye bir şey demeden Çota’nın yularına asıldığı gibi sefirin konağından çıktı. Melchior’u bir daha görmeyecekti. Onun memleketine döndüğünü, orada meşhur olduğunu, bilhassa oryantal koleksiyonuyla isim yaptığını duydu. Fakat Frenk diyarında pek rağbet gören İstanbul tabloları arasında, Sultan Süleyman’ın beyaz fili ol</span><span class="regular-metin">mayacaktı. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt25.jpeg" width="66"/></span></p>
				<p class="paragraf"><span class="regular-metin">Sinan ve çırakları Süleymaniye Camii inşaatının sonuna yaklaştığında, sultanın nikris hastalığı o kadar ilerlemişti ki, bacaklarını oynatmakta güçlük çekiyordu. Bezlerle sarılı ayakları şiş şiş, yaralarla kaplıydı. Ne çok </span><span class="regular-metin">değişmişti o da, vücudu da. Bu yaşa gelmiş, baharların ardından çetin kışlardan geçmişti. Ona en yakın olanların kanı vardı elinde – veziri İbrahim, </span><span class="regular-metin">oğlu Mustafa en başta.</span></p>
				<p class="paragraf"><span class="regular-metin">Cihan rahatsızlığı ilerlediğine göre uzun süre padişahtan ses seda çıkmaz zannediyordu. Yanıldığını çabuk anladı. Yattığı yerden ha bire haber yolluyordu hünkâr, haşin ve sabırsızdı. Derken bir gün sahada zuhur etti; ıstırap içindeydi ama gözünü</span><span class="regular-metin"> öfke bürümüştü. Bir bakış attı henüz bitmemiş binaya. Yüzünü buruşturdu. Atını dosdoğru Sinan’ın üstüne sürdü. </span></p>
				<p class="paragraf"><span class="regular-metin">“Mimarbaşı, haddinden fazla zaman harcadın. Sabrım taştı!”</span></p>
				<p class="paragraf"><span class="regular-metin">“Şevketli padişahım emin olsunlar,</span><span class="regular-metin"> camilerini bitireceğim Allah’ın izniyle.”</span></p>
				<p class="paragraf"><span class="regular-metin">“Daha ne kadar vakit lazım?”</span></p>
				<p class="paragraf"><span class="regular-metin">Başını yana eğerek cevap verdi Sinan: “İki ay efendim.”</span></p>
				<p class="paragraf"><span class="regular-metin">Sultanın kaşları çatıldı. “İki ay o halde! Bir gün bile fazladan vermem. Şayet o vakte kadar teslim etmezsen hesabını sorarım, bilesin!</span></p>
				<p class="paragraf"><span class="regular-metin">Padişah gittikten sonra ameleler endişeyle birbirlerine bakt</span><span class="regular-metin">ılar. O kadar kısa zamanda inşaatı nasıl bitireceklerine kimsenin aklı ermemişti. Nicedir omuz omuza ter dökmüşlerdi. Hıristiyan ve Müslüman duvarcılar, forsalar ve zanaatkârlar elbirliğiyle minareler dikmişti. Kimi artık ahbap olmuştu. Ama kaderlerinin nasıl iç içe </span><span class="regular-metin">geçtiğini ancak o an anladılar. Huzursuzluk başladı, usul usul; ateşte kazan gibi içten içe fokurdayarak. Sultanın hepsini cezalandırmasından korkuyordu ameleler. Birçoğu işten kaçmanın yollarını arıyordu. Kuytularda fısır fısır hep bunu konuşuyorlardı. </span></p>
				<p class="paragraf"><span class="regular-metin">Perşembe günü, tam i</span><span class="regular-metin">şler sarpa sarmışken Sinan, Cihan’ı çağırdı. “Senin filin sırtına çıkart beni, hadi.” </span></p>
				<p class="paragraf"><span class="regular-metin">Cihan söyleneni hemen yerine getirdi. Ustası şimdiye değin yapmadığı bir şey yapacak, nutuk verecekti. Az sonra Çota’nın sırtındaydı sermimar. Oradan seslendi: “Kardeşlerim! Bu sabah etrafta uçan bir arı vardı. Fark ettiniz mi?”</span></p>
				<p class="paragraf"><span class="regular-metin">Kimse cevap vermedi.</span></p>
				<p class="paragraf"><span class="regular-metin">“Kendi kendime düşündüm: Şayet o arı olsam, tek tek işçilerin omzun</span><span class="regular-metin">a konup aklından geçenleri dinlesem, ne duyardım?”</span></p>
				<p class="paragraf"><span class="regular-metin">Kalabalık hafiften hareketlendi.</span></p>
				<p class="paragraf"><span class="regular-metin">“Zannedersem işiteceğim şey evham olurdu. Aranızda huzuru kaçanlar var. Cami vaktinde bitmezse başımız derde girer, diyorlar. Müsterih olun, böyle bir şey olmaz. Şayet sultanımız memnun kalmazsa hiçbirinize zeval gelmez. Kabahat benimdir.”</span></p>
				<p class="paragraf"><span class="regular-metin">“Seninkiyle beraber bizim kellemizin gitmeyeceği ne malum?” diye sordu birisi yüzünü göstermeden. </span><span class="regular-metin">Başlarını sallamalarına bakılırsa diğerleri de onunla hemfikirdi. </span></p>
				<p class="paragraf"><span class="regular-metin">“Burası çorak bir araziydi vaktiyle” dedi Sinan. “Bu yapıyı siz yükselttiniz. Alın terinizle. Yaz kış dur durak bilmediniz. Karınızdan, </span><span class="regular-metin">evladınızdan ziyade birbirinizi gördünüz. Doğru mu?”</span></p>
				<p class="paragraf"><span class="regular-metin">Tasdik eden fısıltılar yayıldı sahaya.</span></p>
				<p class="paragraf"><span class="regular-metin">“Biz göçüp gittikten sonra insanlar gelecek. Adlarımızı bilmeyecekler. Fakat bu ulu camiyi görecekler. Bizi şükranla yâd edecekler.”</span></p>
				<p class="paragraf"><span class="regular-metin">“Etseler ne çıkar?” diye haykırdı biri ta arkalardan. </span></p>
				<p class="paragraf"><span class="regular-metin">Sinan gene de devam etti. “Şayet vakitlice bitiremezsek vebali bana. Layıkıyla tamamlarsak, mükâfat hepimizin.”</span></p>
				<p class="paragraf"><span class="regular-metin">“Onu bize değil kodamanlara anlat!</span><span class="regular-metin">” diye bağırdı bir başkası. </span></p>
				<p class="paragraf"><span class="regular-metin">Cihan kulaklarına inanamadı. Bunca zamandır emirlerini dinleyip hürmet ettikleri adamı bir kalemde harcamaya hazırlardı. Oysa Sinan her zaman işçilerin haklarını savunmuştu. Daha iyi çalışma şartları için padişaha defalarca talepte bulunup uğraşmış, en nihayetinde gündeliklerin yükseltilmesini sağlamıştı. </span></p>
				<p class="paragraf"><span class="regular-metin">“Kardeşlerim!” dedi Sinan. “Görüyorum ki sizi ikna edemiyorum. S</span><span class="regular-metin">öylediğim her şeyi yazıya döker mühürlerim. Başıma bir hal gelirse sultanımıza takdim edersiniz. Sabır ve itimadınız için bir de bahşiş dağıtacağız.”</span></p>
				<p class="paragraf"><span class="regular-metin">Bu sefer kimse itiraz etmedi. Ne bir laf, ne bir sataşma. Böylece Sinan, o zarif el yazısıyla, Süleymaniye Camii’nde herhangi bir kusurdan sorumlu t</span><span class="regular-metin">ek kişinin kendisi olduğunu yazdı. Mektup mühürlendi, gerektiği takdirde çıkarmak üzere kaldırıldı. Ertesi sabah işe gelmeyen olmadı. Bahşişler verildi. Cihan hengâmeden kendince faydalanmayı bildi. O güne kadar bir türlü</span><span class="regular-metin"> para kaynağına ulaşamamıştı. Masrafları ve malzemeleri denetleyen bina emini Hüseyin Efendi titiz, dürüst adamdı. Cihan ne yaptı ne ettiyse onun bir boşluğunu yakalamayı başaramamıştı. Oysa şimdi esen bahşiş furyasında sandıktan elli akçe aşırmayı başardı. Bir yan</span><span class="regular-metin">ı bu yaptığından memnunken, bir yanı Sinan’a fenalık ettiğini düşünüp utandı. Fakat bu miktarı Sinan’dan değil, bizzat sultandan aşırdığını söyleyerek yatıştırdı ruhunda kopan kavgayı. </span></p>
				<p class="paragraf"><span class="regular-metin">Kaldıkları yerden devam ettiler. Düzinelerce insan yardım için getirildi. Rumeli ve Bursa’da, meşgul olmayan ne kadar taş ustası varsa çağırıldı; keza oymacılar, hakkâkler, mermerciler, kurşuncular, neccarlar... Tam herkes korkudan elinin ayağının kesileceğini zannederken Sinan atağa geçmişti. Üstlendiği</span><span class="regular-metin"> işi bitirmeye kararlıydı. Onun bu hali herkese sirayet etti. Ustalarının gayretini gören çıraklar iki misli çabaladı. Masraflar arttı. Bittiğinde hazineden tam 54.697.560 akçe çıkmış olacaktı.</span></p>
				<p class="paragraf"><span class="regular-metin">Bunca telaş ortasında dahi sermimarın düşünmediği tek bir husus yoktu. İlk defa bu camide kullanılan ve kırmızı içeren sır-altı İznik çinileri rengârenkti – </span><span class="regular-metin">kırmızı, mavi, beyaz, firuze. Saray hattatı Hasan Çelebi, celi sülüs yazıyla yazdığı “Allah, Muhammed”i, nereye asılacaklarına karar versin diye Sinan’a teslim etmişti. Murano camından kandiller ve aynalı küreler tavanlardan sarkıyordu. Aralarında zevkle boyanmış, püsküllerle süslenmiş, ince ve narin devekuşu yumurtaları göze çarpıyordu. Fildişinden yapılmış minyatür camiler, camdan kürelerin içinde asılıydı. Akşam olup da fenerler yakılınca ve aynalar ışığı aksettirince koca cami, güneşi</span><span class="regular-metin"> yutmuş gibi parlıyordu. Ve halılar... Anadolu’da yüzlerce evde, her yaştan kadınlar Süleymaniye için dokumuştu. Teslim tarihi yaklaştıkça uykularından olmuşlardı; rüyalarında dahi parmakları çalışmaya devam etmişti. Kandil ışığında oturmaktan gözleri bozulmuştu. </span></p>
				<p class="paragraf"><span class="regular-metin">Cami devasa, </span><span class="regular-metin">dört kırmızı sütunla desteklenen merkezi kubbe heybetliydi; dört minaresi semayı selamlıyordu. İki şerefeli minareler kuzeyde, daha uzun olan üç şerefeli minareler ise güneyde olduğundan aşağıdan bakınca yapı kartal gibi yükseliyordu. Kat kat setler üzerine inşa edilmiş; medrese, kütüphane, hastane, dergâh, misafirhane, mutfak, fırın, yemekhane, imarethane ve dükkânlarla çevrelenmişti. Son taşı da yerine koyduklarında artık hiçbir şey eskisi gibi değildi; şehir de, hükümdar da. Temelinden tamamlanışına kadar dünya daha kasvetli</span><span class="regular-metin"> bir yer olmuştu, padişah ise daha kederli bir adam. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Herkes Süleymaniye’yi, tekmil selatin camilerini geçmeye ahdetmiş abideyi görmeye geldi: sefirler, seyyahlar, hatta Şah Tahmasp’ın elçisi – her ne kadar iki memleket arasında hakiki bir barış sağlanamamış ve alttan alta düşmanlık devam ediyor olsa da. </span></p>
				<p class="paragraf"><span class="regular-metin">Altın anahtarı elinde tuttu sultan. “Mimarım bana k</span><span class="regular-metin">ıyamet gününe kadar ayakta duracak bir cami yaptı. Mansur dirilip dağları sallayabilir ama bu kubbeyi oynatamaz.” Böyle diyerek kalabalığa döndü. “Aranızda en temiz kalpli kimdir? Kapıyı onun açması münasiptir.”</span></p>
				<p class="paragraf"><span class="regular-metin">Cihan etrafına bakındı. Ustasını çekiştiren, aleyhine atıp tutan kemdiller şimdi hiçbir şey olmamış gibi gülümsüyordu. </span></p>
				<p class="paragraf"><span class="regular-metin">“Aranızdan hiçbiri sermimar kadar layık değil buna” dedi sultan. </span><span class="regular-metin">Ardından Sinan’a döndü. “Yüzümü kara çıkarmadın. Senden pek memnunum.”</span></p>
				<p class="paragraf"><span class="regular-metin">Sinan başını öne eğdi. Gözleri doldu. Anahtarı alıp kapıyı açtı ve padişah geçsin diye kenara çekildi. Divan üyeleri takip ettiler. Peşlerinden girebilmek için yarıştı insanlar. İtişip kakışarak. Cihan kalabalığın içinde kendine yol açtı. Etrafında imparatorluğun en zengin simaları vardı. Parmaklar</span><span class="regular-metin">ında mücevherler ışıldıyordu, pahalı kumaştan esvaplarının altında para keseleri taşıyorlardı. Sol tarafına bakınca birisiyle sohbet eden şişmanca bir </span><span class="regular-metin">paşa dikkatini çekti. Adamın elindeki tespihin taşları kıpkırmızı yakuttandı. Bu kadar kıymetli bir tespihle dua ediyorsa, soyulmayı hak ediyor diye düşündü. Tam o esnada arkadakiler </span><span class="regular-metin">sabırsızlıktan itiştirmeye başladı. Kalabalık öne arkaya dalgalandı. Fırsattan faydalanan Cihan gidip paşaya tosladı. </span></p>
				<p class="paragraf"><span class="regular-metin">“Aman efendi, bağışla.” Mahcup bir edayla gülümsedi Cihan, durumun elinde olmadığını göstermek için.</span></p>
				<p class="paragraf"><span class="regular-metin">Paşa ters ters baktı ama Cihan’a değil, omzunun üstünden arkadakilere. Bir dalgalanma daha oldu. Herkesle beraber önlere savruldular. Paşa kıble kapısından içeri daldı. Bilmiyordu ki </span><span class="regular-metin">bu arada Cihan tespihini yürütmüştü. </span></p>
				<p class="paragraf"><span class="regular-metin">Adamla bir daha karşılaşmamak için Cihan kalabalığı zar zor yararak ters istikamete yöneldi. İnsanlar geçti iki tarafından. Bir müddet kenarda bekledi. Ancak misafirler seyrekleşince camiye sol yan kapıdan girdi. “</span><span class="italik">Sabrettiğinize karşılık size selam olsun. Dünya yurdunun sonu ne güzeldir</span><span class="regular-metin">” yaz</span><span class="regular-metin">ısının altından geçti. Parmaklarının arasında yakutları hissederek, kendinden memnun ilerledi. Kaptan Garreth azmanı tatmin olurdu herhalde. Belki de yakasını bırakırdı artık. O gelene kadar ganimetini emin bir yere saklamalıydı. Gene de içinden bir ses tespihi sat</span><span class="regular-metin">ıp, Mihrimah’a hediye alabileceğini fısıldadı. Saçlarını tarayacağı fildişi bir tarak mesela, incilerle bezeli. Delibozuk Reis duysa kıyameti koparırdı ama olsun, Mihrimah için değerdi. </span></p>
				<p class="paragraf"><span class="regular-metin">Bunları kurarak caminin eşiğini aştı. Pencerelerden </span><span class="regular-metin">dökülen ışıklar içeriye müthiş bir genişlik ve güzellik veriyordu. Yaprak yeşili, çini mavisi. Kubbeye ağızları aşağıya bakar şekilde küpler yerleştirerek ustası bütün sesleri ve yankıları tek bir merkezde toplamıştı. Cihan kimsenin bunu anlayacağını sanmıyordu ama Sinan adeta kubbeyi cami için değil, camiyi kubbe için dikmişti. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Birden durdu. Hatırladı. Küçük bir çocukken ağaçların altına yatar, oradan gökyüzüne bakard</span><span class="regular-metin">ı. Kendi kendine hep derdi ki, “Olur da sema düşerse, bu ağaçlar onu tutar.” O kadar kudretli görünürdü dallar, aşağıdan bakınca. Defalarca böyle toprağa uzanmıştı ama sadece bir seferinde tuhaf bir ana denk gelmişti. </span></p>
				<p class="paragraf"><span class="regular-metin">O gün akça pakça, topak topaktı bulutlar. Öylesine yakınd</span><span class="regular-metin">ılar ki neredeyse uzanıp gıdıklayabilirdi. Yukarı bakınca dallardaki yeşilin gök kubbenin maviliğine aktığına tanık oldu. Adeta s</span><span class="regular-metin">ıvıydı renkler. Hatta bütün cisimler. O an kendini Cihan olarak değil, minnacık bir katre olarak değil, kâinat olarak gördü. Taşıdığı ismin mânâsına erdi. Ufacık, önemsiz bir oğlan değil, koskoca ve bitimsiz </span><span class="italik">cihan</span><span class="regular-metin"> idi. O kadar fevkalade bir duyguydu ki bu, nefesi kesildi. Göz a</span><span class="regular-metin">çıp kapayıncaya kadar sürmüştü, daha fazla değil, ama bunca sene sonra bile hatırlıyordu. Şimdi durmuş, Süleymaniye Camii’nin, dört devasa kemer ve kare biçimli dört duvar üzerinde yükselen kubbesini seyrederken, belki bin kez baktığı o lacivert yeri şimdi yepyeni bir nazarla süzerken, birden o öğleden sonraki gibi hissetti. </span></p>
				<p class="paragraf"><span class="regular-metin">O gün yaptığı gibi sırtüstü yere uzandı Cihan. Kim </span><span class="regular-metin">bilir kimin dokuduğu bir halının üstünde yatıp, kubbeyi seyre daldı. Kollarını, bacaklarını, yüreğini açtı. Kendini akışa bıraktı. Saldı nefesini</span><span class="regular-metin"> sonsuzluğa. Bir kez daha ağaçların altındaki o haylaz çocuk oldu. </span></p>
				<p class="paragraf"><span class="regular-metin">“Ne yaptığını sanırsın bre imansız, camide böyle yatılır mı? Sen n</span><span class="regular-metin">asıl Müslüman’sın?”</span></p>
				<p class="paragraf"><span class="regular-metin">Tepesinde bir yabancı dikilmişti. Cihan hemen doğruldu, kendine çekidüzen verdi. “Kubbeyi seyrediyordum” dedi. </span></p>
				<p class="paragraf"><span class="regular-metin">“Allah’ın mekânında secde edilir; yerde yatılmaz, döşek mi yahu bu? Tövbe estağfurullah!” dedi adam. Kendisini de günaha soktu diye iyice kızdı Cihan’a. Söylenerek uzakla</span><span class="regular-metin">ştı. </span></p>
				<p class="paragraf"><span class="regular-metin">Anın büyüsü kaçtı. Evrenle kurduğu o harikulade bağ koptu. Bozuldu Cihan. Neden karışırdı ki insanlar başkalarının ibadetine? Gözlerini kapayıp denediyse de bir daha o sihri yakalayamadı. Camide yalnız kalmıştı, koca evrende bir noktaydı tekrar. Gene de kalkıp gitmedi. Oturmaya, düşünmeye devam etti. Belki de bu âlem hummalı bir inşaat sahasıydı. </span><span class="regular-metin">Sinan ve çıraklar bina üstüne bina yapadursun, aynı anda kâinat da tek tek herkesin hikâyesini inşa ediyordu. Tanrı da bir nevi mimardı. Kat kat semadan oluşmuş görünmez bir kubbe asılıydı yukarıda. Hıristiyan, Yahudi, Müslüman, Zerdüşti ve daha bilmediği kaç itikat ve hal... kubbenin altında herkese yer vardı. Göğ</span><span class="regular-metin">ün yedi katmanı, yerin yedi katının üstünde sütunsuz, direksiz yükseliyordu. Bakmasını bilene bu evren mükemmel bir yapıydı. </span></p>
				<p class="paragraf"><span class="regular-metin">Böylece elinde çalıntı bir tespih ve kalbinde nereden çıktığını anlayamadığı ani ama samimi bir şükran duygusuyla, bütün çelişkileri ve zaaflarıyla Süleymaniye Camii’nin kubbesinin altında durdu, filbazların en akıllısı, </span><span class="regular-metin">çırakların en oyunbazı. Onunla beraber zaman da durdu, bir süreliğine de olsa. Ve o an ona öyle geldi ki, hiç bilmeden, hiç anlamadan, ustasının bahsettiği Arzın Merkezine yaklaşmıştı.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt26.jpeg" width="66"/></span></p>
				<p class="paragraf"><span class="regular-metin char-style-override-11">Korkunç sesler çıkartarak, bir aşağı bir yukarı volta at</span><span class="regular-metin char-style-override-11">ıyordu Çota. Daha evvel onu iki kez bu halde görmüştüm ama bu seferki vahimdi. Önceki delilikleri gelip geçmişti. Oysa şimdi düzelmediği gibi günden güne beter oluyordu. Herkesi o kadar korkutmuştu ki zincirlemek zorunda kalmıştım. Sabah bir baktım zincirlerini kırmış, ağaçlara toslamış, duvarlara saldırm</span><span class="regular-metin char-style-override-11">ış. Kafasının kenarlarından tuhaf bir sıvı sızıyordu damla damla. Bunun ne anlama geldiğini öğrenmiştim art</span><span class="regular-metin char-style-override-11">ık – fil azmıştı. Acilen bir eş istiyordu. </span></p>
				<p class="paragraf"><span class="regular-metin char-style-override-11">İstanbul’da dişi fil aramak yaz ortasında kar duasına çıkmak gibi bir şeydi. Nereden bulacaktım? Her yere baktım. Akl</span><span class="regular-metin char-style-override-11">ıma gelene sordum. Fildamı’nda da yoktu. Elçilerin, paşaların şahsi bahçelerinde de. Hangi kapıyı çaldıysam yüzüme kapandı. Aslanbaz Olev ve Sibiryalı Taras bile ne yapmak gerektiğini bilemiyordu. Tam kendimi çaresiz hissederken birden hatırlad</span><span class="regular-metin char-style-override-11">ım. Çota’yı donmaktan kurtaran şu Çingeneler, “Bizde de bir fil var” dememiş miydi? Fikrimi öteki hayvan terbiyecileriyle paylaştığımda başlarını salladılar. “Çingen taifesi yaz bahar dolaşır. Onları nerede bulacaksın? Dört bucağı taraman gerek.”</span></p>
				<p class="paragraf"><span class="regular-metin char-style-override-11">Sonunda ustam bana yard</span><span class="regular-metin char-style-override-11">ım etti. Sadece işten güçten izin vermekle kalmadı. Bir de gümüş akçe ile emrime araba ihsan etti. Ve gülümseyerek, “Hadi git, filimize şöyle güzel bir hanım bul” demez mi? </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt27.jpeg" width="66"/></span></p>
				<p class="paragraf"><span class="regular-metin">Hızla geçtiler Silivri Kapı’dan. Arabacıyla Cihan yan yana oturmuşlardı. Ötede pembeye dönüyordu bulutlar. Harabeler etrafı</span><span class="regular-metin">nda dolaşarak Çingeneleri aradılar. Dere tepe gittiler. Sonunda bir vadide eşeklerin çektiği arabaları gördüler. Çalıların üzerine yıkanmış çamaşırlar atılmıştı</span><span class="regular-metin">. Battaniyeler, kıyafetler... Kül rengi manzaranın içinde bir renk cümbüşüydü Çingenelerin eşyaları. Arabacı daha fazla yaklaşmaya cesaret edemedi. </span><span class="italik">Romani laneti’</span><span class="regular-metin">nden korkuyordu. Şimdiye değin Çingene kanı taşıyan kimseyle sohbet etmemişti, bundan sonra </span><span class="regular-metin">da etmeye niyeti yoktu. </span></p>
				<p class="paragraf"><span class="regular-metin">“Aman dikkatli ol” dedi arabacı. “Olur da bir şey ikram ederlerse, sakın yeme. Ellerinden su bile içme. Hayatın kararır.”</span></p>
				<p class="paragraf"><span class="regular-metin">Merak etmemesini söyleyerek Çingenelerin kampına doğru yürümeye başladı Cihan. Pabuçları inceydi, taş</span><span class="regular-metin">lar tabanlarını acıttı. Bir sürü çocuk buldu karşısında; burunları akan, ayakları çıplak veletler. Bir kadın ikiz bebeklerini emziriyordu, her memede bir bebe. Cihan’ı</span><span class="regular-metin">n baktığını görünce kaşlarını çattı. Utanarak başını çevirdi filbaz. </span></p>
				<p class="paragraf"><span class="regular-metin">Çocuklardan birine yaklaştı. “Çeribaşı</span><span class="regular-metin"> burada mıdır?” Velet Cihan’a baktı, dudaklarını yapıştırdı; kim olduğunu bilmediği bu ziyaretçiye tek kelime söylememeye kararlıydı</span><span class="regular-metin">. </span></p>
				<p class="paragraf"><span class="regular-metin">Arkadan bir ses geldi. “Ne istersin?” Boş bulunan Cihan korkuyla sıçradı. Dönüp baktığında iriyarı iki erkeğin ona ters ters baktığını gördü. </span></p>
				<p class="paragraf"><span class="regular-metin">“Şey, efendiler... Balaban’ı görmek istemiş</span><span class="regular-metin">tim de.”</span></p>
				<p class="paragraf"><span class="regular-metin">“Sen nerden bilirsin onu?”</span></p>
				<p class="paragraf"><span class="regular-metin">“Bir keresinde hayatımızı kurtarmıştı. Soğuk sulardan çıkarmıştı bizi. Sorsanız, hatırlar.” </span></p>
				<p class="paragraf"><span class="regular-metin">Az sonra Cihan’ı bir çadı</span><span class="regular-metin">ra buyur ettiler. Rengi o kadar parlak ve cırtlak bir maviydi ki, saraydaki papağanlar görse kıskanırdı. İçerisi tıka basa eşya doluydu. Öyle ki bir an ne tarafa bakacağını şaşırdı Cihan. Duvarların çoğu çiçek ve hayvan motifli halılarla kaplıydı. Bir tanesinde Hazreti İbrahim’e oğlunun yerine kesmesi için gökten bir koçun indirildiği an tasvir edilmişti. Çadırın öbür ucunda, ayı postuyla kaplı yüksekçe bir sandalye vardı. Tahtına kurulmuş padişah edasıyla o</span><span class="regular-metin">rada oturuyordu uzun boylu, gaga burunlu, keskin bakışlı Balaban!</span></p>
				<p class="paragraf"><span class="regular-metin">“Vay kim gelmiş? Bizim Hintli” dedi onu görünce. “Anlat bakalım, hangi rüzgâr taşıdı seni buraya.”</span></p>
				<p class="paragraf"><span class="regular-metin">“Ocağına düştüm, yardım et. Çota’yı hatırlarsın. Birdenbire azdı</span><span class="regular-metin"> beyaz fil. Hem de nasıl. Zincir bile kâr etmiyor. Her yere saldırıyor. Bize acilen senin dişi fil...”</span></p>
				<p class="paragraf"><span class="regular-metin">Sözlerini bitirmeye fırsat bulamamıştı ki Balaban ayağa fırladı. Cihan’ı</span><span class="regular-metin"> yakasından tuttuğu gibi kendine doğru çekti. Şimşek hızıyla bir hançer çıkardı kuşağından; Cihan’ın</span><span class="regular-metin"> karnına dayadı. “Ne diyon lan sen? Pezevenk mi sandın bizi? Söyle, burada mı deşeyim bağırsaklarını, dışarıda, açık havada mı?”</span></p>
				<p class="paragraf"><span class="regular-metin">Cihan yalvarsı</span><span class="regular-metin">n mı, diklensin mi bilemeden öylece kalakaldı bir an; ter ve telaş içinde. “Aman efendi, etme eyleme. Niyetim fena değildi. Hayvanların iyiliği için. Yoksa benim neyime?”</span></p>
				<p class="paragraf"><span class="regular-metin">Balaban elinin tersiyle iteledi onu. “Eee, bizim çıkarımız ne bu işten?”</span></p>
				<p class="paragraf"><span class="regular-metin">“Eğer senin fil hamile kalı</span><span class="regular-metin">rsa, iki filin birden olur” dedi Cihan. “Valla büyük kazanç. O zaman ikisi birden hizmet verir.”</span></p>
				<p class="paragraf"><span class="regular-metin">Balaban biraz düşündü, pek etkilenmişe benzemiyordu. “Başka?”</span></p>
				<p class="paragraf"><span class="regular-metin">Cihan, ustasının verdiği akçeyi gösterdi. Çeribaşı bunu almakla beraber tatmin olmamıştı. “Daha baş</span><span class="regular-metin">ka?”</span></p>
				<p class="paragraf"><span class="regular-metin">Cihan baktı sunacak bir şey yok, değişik bir yol izlemeye karar verdi. Belki tehdit etmek işe yarardı. “Beyaz fil padişahımızın en sevdiği hayvan. Yardı</span><span class="regular-metin">m etmezsen, Sultan Süleyman çok kızar.”</span></p>
				<p class="paragraf"><span class="regular-metin">“Sultan mı dedin?”</span></p>
				<p class="paragraf"><span class="regular-metin">“Tabii ya, sarayın fili ne de olsa” dedi Cihan, nihayet adamı ikna ettiğinden emin, kendinden memnun. </span></p>
				<p class="paragraf"><span class="regular-metin">“Ulan namussuz, seni gidi şerefsiz!” diye bağırdı Balaban. Hıncından yerdeki yastığı tekmeledi. Yastık uçtu, duvar halı</span><span class="regular-metin">sına tosladı, Hazreti İbrahim’in koçuna çarpıp düştü. “Bu mu sultanın cömertliği? Madem bu kadar sever bu mahluku getire getire bir akçe mi getirdin?”</span></p>
				<p class="paragraf"><span class="regular-metin">Hata yaptığını anlayan Cihan telaşla yutkundu. “Efendi merhamet et. Sermimar Sinan’ın file ihtiyacı</span><span class="regular-metin"> var. Cami inşaatlarında yardım eder.”</span></p>
				<p class="paragraf"><span class="regular-metin">Bir sessizlik oldu. Uzunca bir sessizlik. Çingeneler kendi aralarında bakıştılar. Cihan’ın anlayamadığı bir dilde bir şeyler konuştular. Balaban başını salladı, karar verilmiş</span><span class="regular-metin">ti. Dedi ki: “Gülbahar nilüfer çiçeği gibidir. Özenle büyüttük. Kolay kolay kimselere vermeyiz kızımızı. Evvela damat tarafının hak etmesi gerekir.”</span></p>
				<p class="paragraf"><span class="regular-metin">“Çota’nın ne yapmasını istersin ki?” dedi Cihan kuşkuyla</span><span class="regular-metin">. </span></p>
				<p class="paragraf"><span class="regular-metin">“Damadın değil. Damadın babasının!” </span></p>
				<p class="paragraf"><span class="regular-metin">“Anlamadım.”</span></p>
				<p class="paragraf"><span class="regular-metin">“Yani sen, anla yahu.”</span></p>
				<p class="paragraf"><span class="regular-metin">Cihan kaygılanmamaya çalıştıysa da sesinin titremesine mâni olamadı. “Ben mi? Ben ne yapabilirim ki?”</span></p>
				<p class="paragraf"><span class="regular-metin">“Gel bizimle bir içki iç. Yol yamuksa düz yürümenin gereği var mı?”</span></p>
				<p class="paragraf"><span class="regular-metin">Cihan bu lafı neye yoracağını düşünedursun</span><span class="regular-metin">, az evvel ikizleri emziren kadın elinde bir tepsiyle çıkageldi. Bardaklarda acayip renkli bir sıvı vardı. Arabacının uyarısı geldi aklına ama yapacak bir şey yoktu. </span></p>
				<p class="paragraf"><span class="regular-metin">“Tek yudumda bitirmeyenin karı</span><span class="regular-metin">sı ölsün!” dedi Balaban.</span></p>
				<p class="paragraf"><span class="regular-metin">“Ölsün!” diye tekrar etti diğerleri ve içkilerini kafaya diktiler. Hepsi birden aynı anda boşalan bardaklarını yere atarak, ellerinin tersiyle ağızlarını sildiler. Cihan baktı kaçarı yok, gözünü karartıp o da aynısı</span><span class="regular-metin">nı yaptı. Buruk, keskin sıvı boğazını yakarak aşağı indi. Bir an bütün iç organlarının alev aldığını</span><span class="regular-metin"> sandı. Öksürmeye başladı. Güldüler. Sonra da ona ne yapması gerektiğini anlattılar. İstiyorsa tabii. Cihan dinledikçe dehşete düştü. </span></p>
				<p class="paragraf"><span class="regular-metin">“Sana kalmış” dedi Balaban. “İster kabul et, ister git. Karar senin.”</span></p>
				<p class="paragraf"><span class="regular-metin">Hem Çota’ya olan sevgisinden hem dik kafalılığından</span><span class="regular-metin"> yenilgiyi kendine yediremedi Cihan. “Tamam, kabul ediyorum.”</span></p>
				<p class="paragraf"><span class="regular-metin">O zaman erkekler çıktılar. Kadınlar kaldı geride. Eğlenerek, gülerek, kıyafetler tutuşturdular eline, perdenin arkasında giysin diye. Mor renkli bir şalvar; kı</span><span class="regular-metin">sacık allı pullu bir yelek, göbeği açıkta bırakan cinsten. Suratını pirinçten yapılmış beyaz bir pudrayla kapladılar. Gözlerine sürme çektiler; yanakları</span><span class="regular-metin">nı, dudaklarını kırmızıya boyadılar. Ellerine kına yakıp, kafası</span><span class="regular-metin">na da at kuyruğundan bir saç oturttular. </span></p>
				<p class="paragraf"><span class="regular-metin">Balaban ve adamları geri gelip de Cihan’ı o halde görünce gülmekten iki büklüm oldular. Müzisyenler kıkırdamaktan fırsat bulup da doğru düzgün bir ezgi çalamadı. Herkes gülerken, zenne kılığındaki Cihan oynamaya başladı</span><span class="regular-metin">. Seyirciler durumdan memnun, alkışlarla eşlik ettiler bu beceriksiz rakkasa. Çakırkeyif bir herif Cihan’a sarkmaya kalkınca, tahta bir kaşık havada döne döne geldi, adamın eline tak diye indi. Acıyla geri çekildi tacizci. Kaşığı fırlatan Balaban oturduğu yerden azarladı: “Bana bak, misafir velinimettir. Kendine gel!”</span></p>
				<p class="paragraf"><span class="regular-metin">Cihan tek istediklerinin dalgalarını geçmek olduğunu anladı. Baktı</span><span class="regular-metin"> ki o sözünü tutarsa Çingeneler de sözlerini tutacak, bunun üzerine daha istekli ve kıvrak tamamladı dansını. Balaban sırıttı. “Yaşa be filbaz. Helal sana. Pek severmişsin filini. Gülbahar senindir!”</span></p>
				<p class="paragraf"><span class="regular-metin">Böylece kampa vardıktan birkaç saat sonra Cihan, endişeyle geldiği yerden suratı</span><span class="regular-metin">nda boyalar, ellerinde kınalarla ayrıldı. Arabacıyı göremedi hiçbir yerde. Kaçıp gitmişti belli ki Cihan gecikince. Duyduğu müzik ve kahkaha seslerini neye yormuştu acaba? Varsın gitmiş olsun. Nasıl olsa yürümek zorunda kalmayacaktı</span><span class="regular-metin"> Cihan. Yanında kocaman bir dişi fil vardı. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Dört gün sonra Cihan, Gülbahar’la beraber kampa döndü. Çingeneleri bıraktığı yerde bulamadı. Bu arada tekrar göçmüşlerdi. Uzun aramalar sonucu nihayet saptadı yeni yerlerini. Onu görünce ufak çocuklardan, dişsiz ihtiyarlara kadar herkesi gülme tuttu. Filine eş bulmak için zenne kılığında</span><span class="regular-metin"> dans etmeyi göze alan filbazın hikâyesi ağızdan ağıza yayılmıştı belli ki. </span></p>
				<p class="paragraf"><span class="regular-metin">Balaban seslendi. “E hadi geçmiş olsun, senin fil artık bakir değil.”</span></p>
				<p class="paragraf"><span class="regular-metin">“Haklısın” dedi Cihan gülümseyerek. “Dünyanın en mutlu fili oldu.” Sonra durdu, usulca ekledi: “Farkında mısın çeribaşı, gene kurtardın bizi.”</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt28.jpeg" width="66"/></span></p>
				<p class="paragraf"><span class="regular-metin">Her çarşamba Sinan çıraklarını evine toplar, onlardan bir yapı tasarlamalarını isterdi; bazen bir sukemeri, bazen medrese, hamam veya bedesten. Delikanlılar bu ödevleri ciddiye alır, sadece yeteneklerini göstermek için değil, aynı zamanda rakiplerinin önüne geçmek için de fırsat bilirlerdi.</span></p>
				<p class="paragraf"><span class="regular-metin">Yine böyle bir ikindi vakti harıl harıl çalışırken, bir hizmetkâr, üstadın onları kütüphanede beklediğini bildirdi. Kalemlerini kenara koyup sessizce denileni yaptılar, merak içinde. Yukarıda, </span><span class="regular-metin">kâğıt tomarlarının arasında buldular Sinan’ı. Odanın ortasındaki masada ahşap bir maket duruyordu.</span></p>
				<p class="paragraf"><span class="regular-metin">“Gelin gelin” dedi Sinan.</span></p>
				<p class="paragraf"><span class="regular-metin">Ürkek ve beceriksiz hareketlerle, tökezleyerek içeri girdiler. </span></p>
				<p class="paragraf"><span class="regular-metin">“Bunun ne olduğunu biliyor musunuz?” diye sordu Sinan.</span></p>
				<p class="paragraf"><span class="regular-metin">Davud, maketi çatık kaşlarla inceledi. “Kâfirlerindir zahir.” </span></p>
				<p class="paragraf"><span class="regular-metin">Cihan mırıldandı, gözlerini maketten alamadan. “Kubbesi ne güzelmiş. Ne büyüklükte acaba? Nerededir?”</span></p>
				<p class="paragraf"><span class="regular-metin">“Roma’da” dedi Sinan; Roma pencerenin dışındaymış gibi elini sallayarak. Adının San Pietro olduğunu ve bittiğinde Hıristiyan âleminin en büyük kubbesi olacağını söyledi. </span><span class="regular-metin">Çok mimar çalışmıştı üzerinde; kimisi eski bazilikayı yıkıp sil baştan yapmak niyetindeydi, kimiyse mevcut yapıyı tamir edip yenilemek. Mimar Sangallo vefat etmişti. İnşaat, papanın emriyle Michelangelo’ya verilmişti. Sahaf Simeon’un anlattıklarını hatı</span><span class="regular-metin">rlayan Cihan dikkat kesildi.</span></p>
				<p class="paragraf"><span class="regular-metin">Sinan’ın dediğine göre artık pek genç olmayan Michelangelo’nun önünde iki tercih vardı. Ya evvelki tasarımları tamamen bir kenara bırakacak ya da onlardan faydalanarak inşaatı tamamlayacaktı. Alacağı karar sadece bir zanaatkâr olarak istidadını değil, fıtratını da gösterecekti. Sinan öyle hararetle konuşuyordu ki Cihan’ı bir heyecandır aldı. Yine de zihnini kurcalayan bir soru vardı: Üstat bunları neden anlatıyordu onlara?</span></p>
				<p class="paragraf"><span class="regular-metin">Onun ruh halini anlamış gibi açıkladı Sinan: “San Pietro’yu kendi gözlerinizle görün isterim. Resmedin. Orada yapılan güzel işleri idrak edin</span><span class="regular-metin">.”</span></p>
				<p class="paragraf"><span class="regular-metin">“Yani kilise mi gezelim?” diye sordu Davud. “Ta oralara gidip hem de!”</span></p>
				<p class="paragraf"><span class="regular-metin">“Peygamberimizin sünnetidir, dinleriz. İlim irfan Çin’de olsa arar, bulur, öğreniriz.” Sinan gençliğinde ne çok diyar gördüğünü anlattı. Frenk ellerine de, Acem ellerine de uzanmıştı. Balkan dağlarından Mısır’a, Irak’tan Azeri beldesine yollar kat etmişti. Gittiği her yerde yapı</span><span class="regular-metin">ları incelemiş, eksik ve artılarını saptamıştı. Ehl-i hüner, üç kaynaktan beslenirdi: kitaplar, insanlar, yollar. Bol bol okumak, ustaların yanında eğitilmek, seyahat etmek. “Dikkatli bakarsan taş bile sabit değildir. Hele ki taş ustası, Yörük atı gibi olmalı</span><span class="regular-metin">. Ha bire hareket halinde.”</span></p>
				<p class="paragraf"><span class="regular-metin">“Onlar bizden öğrense ya” dedi Nikola. </span></p>
				<p class="paragraf"><span class="regular-metin">“Her iyi zanaatkâr, nerede olursa olsun, hürmete şayandır. Hocandır.”</span></p>
				<p class="paragraf"><span class="regular-metin">Böyle diyerek iki kadife kutu çıkardı; biri ince uzun, diğeri tombik, yuvarlak. Birinde gümüş bir iğne vardı. Öbüründe irice bir elma büyüklüğünde bir kristal.</span></p>
				<p class="paragraf"><span class="regular-metin">“Nedir bunlar?” diye sordu Davud, kara büyüye bakar gibi sesini alçaltarak.</span></p>
				<p class="paragraf"><span class="regular-metin">“Kristal, katedrallerin içinde ışığın nasıl seyahat ettiğini anlamak için.” </span></p>
				<p class="paragraf"><span class="regular-metin">“Ya bu?” dedi Cihan, iğneyi bir kuş yavrusu</span><span class="regular-metin"> tutar gibi avucunda tutarak.</span></p>
				<p class="paragraf"><span class="regular-metin">“Ses için. Bir binaya girdiğinizde etrafınızda kimsenin olmadığı anı kollayın. Sonra iğneyi baş hizasında tutup bırakın. Kulak kesilin. Ses duvarlardan aksediyor mu? Hemen sönüyor mu? Yoksa en uzak köşelere ulaşıyor mu? Öyleyse mimar bunu nasıl yaptı, sorun kendinize. Ses de su gibi akar. Tabii önünde engeller olmazsa.” </span></p>
				<p class="paragraf"><span class="regular-metin">“Hepimizi birden oralara mı yollarsın, usta?” dedi </span><span class="regular-metin">Nikola. </span></p>
				<p class="paragraf"><span class="regular-metin">“Yapacak iş çok. Dördünüzü birden gönderemem. İki kişi gitsin, daha münasip. Nedir cevabınız?”</span></p>
				<p class="paragraf"><span class="regular-metin">Nikola, Davud, Yusuf ve Cihan birbirlerine kaçamak bakışlar fırlattılar. Bir yandan ustalarının gözüne girmek istiyor, bir yandan böyle uzun ve meçhul bir yolculuktan çekiniyorlardı. İ</span><span class="regular-metin">lk öne çıkan Yusuf oldu. Başını iki yana salladı kimseye bakmadan. Gitmek istemiyordu. Semavi bir cisim etrafında dönen uydu misali Yusuf, Sinan’ın yörüngesinden ayrılamıyordu. </span></p>
				<p class="paragraf"><span class="regular-metin">“Ya siz?” diye sordu Sinan. </span></p>
				<p class="paragraf"><span class="regular-metin">“Ben de gidemem usta” dedi Cihan. “File kim bakar sonra?”</span></p>
				<p class="paragraf"><span class="regular-metin">Doğruyu söylemiyordu. Şayet saraydan izin alınırsa bir başka bakı</span><span class="regular-metin">cı Çota’ya rahatlıkla göz kulak olabilirdi. Onu esas tasalandıran Mihrimah’tan uzaklaşmaktı. Son haftalarda eskisinden daha sık gelmeye başlamıştı hayvanat bahçesine. Ne yazık ki her seferinde çok az kalıyordu. Beyaz file yiyecek verip birkaç kelam edip gidiyordu. Yüzünde hep gölgeli bir ifade oluyordu. Sanki bir derdi vardı ama payla</span><span class="regular-metin">şamıyordu. Sadece bir keresinde, solgun bir ifadeyle, “Belki bundan sonra birbirimizi bir daha göremeyiz” demişti. Cihan sebebini sorduğunda, “Yakında öğrenirsin nasıl olsa” cevabını almıştı. Yüreğine oturmuştu Cihan’ın bu laflar. Mihrimah’ın bir sıkıntısı vard</span><span class="regular-metin">ı. Onu bu halde bırakıp gidemezdi. </span></p>
				<p class="paragraf"><span class="regular-metin">Bu arada söz Nikola’ya geçmişti. “Anam babam takatsiz; yaşlandılar artık. Benden başka kimseleri yok. Yalnız bırakamam.” </span></p>
				<p class="paragraf"><span class="regular-metin">Bütün başlar Davud’a çevrildi. O da hafifçe iç geçirdi. “Ben giderim.”</span></p>
				<p class="paragraf"><span class="regular-metin">“Pekâlâ” dedi Sinan. “Olur da herhangi biriniz fikir değiştirirse, birkaç gün içinde haber versin. Yoksa Davud tek başına gidiyor Roma’ya.”</span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Ertesi sabah Mihrimah beyaz fili görmeye gelmedi. Ne de bir sonraki gün. Onun yerine Hesna Hatun </span><span class="regular-metin">çıkageldi, haremden haberlerle.</span></p>
				<p class="paragraf"><span class="regular-metin">“Bekleme boşuna” dedi. “Melek sultanım evleniyor.”</span></p>
				<p class="paragraf"><span class="regular-metin">“Ne? O nasıl laf </span><span class="italik">dada</span><span class="regular-metin">?”</span></p>
				<p class="paragraf"><span class="regular-metin">Ters ters baktı kadın. Bir şey söyleyecekti ki öksürmeye başlad</span><span class="regular-metin">ı. Hep yanında taşıdığı ipek keseyi çıkardı, açtı, derin derin nefes aldı. Otların kokusu dolaştı havada. “Sakın bana öyle seslenme bir daha. Senin ne haddine? Sadece sultanım böyle diyebilir!”</span></p>
				<p class="paragraf"><span class="regular-metin">“Tamam, ne olur anlat, nasıl oldu?” dedi Cihan. </span></p>
				<p class="paragraf"><span class="regular-metin">Anlatt</span><span class="regular-metin">ı kadın. Mihrimah, Rüstem Paşa’ya verilmişti. Kallavi hırsları olan bir zattı paşa. Kimse sevmiyordu adamı ama Hürrem tutuyordu ya, yeter de artardı. Nicedir harem koridorlarında bu ihtimal konuşuluyordu zaten. Mihrimah çok ağlamıştı. “Mâni ol” diye yalvarmışt</span><span class="regular-metin">ı Hesna Hatun’a. O da Rüstem’in cüzamlı olduğu dedikodusunu yaymıştı. İşe yaramıştı sanki. Süleyman kızını onunla evlendirmekten vazgeçmek üzereydi. Fakat Hürrem saray hekimlerini getirtip damat adayını etraflıca muayene ettirmişti. Üzerinde bit bulmuşlardı. Ve bit cüzamlıya gelmediğinden Rüstem aklanmışt</span><span class="regular-metin">ı. Elden gelen bir şey yoktu. </span></p>
				<p class="paragraf"><span class="regular-metin">Dadı gittikten sonra Cihan bir resim üzerinde çalıştı, yerleri süpürdü, yalakları yıkadı, filin zırhını parlattı, cildine merhemler sürdü, </span><span class="regular-metin">çizdiğini parçaladı ve yeni bir tane yapmaya başladı, kapıları yağladı, biraz daha çizdi ve yırttı attı hepsini</span><span class="regular-metin">; hızını alamayıp maymunların, tavşanların, kirpilerin, kaplumbağaların kafeslerini temizledi ve Çota’yı beslemeyi hepten unuttu. Delirmiş gibi oradan oraya koşturuyordu. Sırf durmamak, durup da düşünmemek, düşünüp de kahrolmamak için. </span></p>
				<p class="paragraf"><span class="regular-metin">Gece olduğunda hayvanat bahçesi dedikoduyla çalkalanıyordu. Barakada herkes Mihrimah ve Rüstem’i konuşuyordu. “İnsan Rüstem gibi ballıysa biti bile kıymetli” diyorlardı. “Ulan biz bitlensek kötek yeriz, herifin bitine nur yağıyor!” diye gülüşüyorlardı. </span></p>
				<p class="paragraf"><span class="regular-metin">Cihan dayanamayıp, dışar</span><span class="regular-metin">ı çıktı. Elleri kolları yorgunluktan sızlıyordu ama esas, göğsünde şimdiye değin bilmediği bir ağrı vard</span><span class="regular-metin">ı. Kendi avlularını iç avludan ayıran duvara kadar yürüdü. Vaktiyle Sangram’ın “Sakın buradan öteye geçme” diye uyardığı yerde durdu. Gidemedi ileriye. Gitse ne olacaktı ki? Kendi hayatını tehlikeye atmaktan başka? Geri döndü çarnaçar.</span><span class="regular-metin"> Mihrimah’ın kaç kez gölgesinde oturduğu leylağa ulaştı. Kıza anlattığı hikâyeleri hatırladı. Hindistan’dan gelişini, Çota’nın doğumunu, sırf prensese kendini </span><span class="regular-metin">beğendirmek için uydurduğu bütün masalları... </span></p>
				<p class="paragraf"><span class="regular-metin">Karanlıkta ağaç bir başka dünyadan gelmişçesine parladı. Cihan kulağını dayadı gövdesine. Bir sese ihtiyacı vardı, bir teselliye. Tek işittiği derin bir sessizlik oldu. İnatçı, </span><span class="regular-metin">yapışkan bir sessizlik. Rüzgâr hızlandı, hava serinledi. Orada öylece durmaya devam etti. Gecenin soğuğunun onu sarmalamasını, bütün hislerini dondurmasını bekleyerek. İşe yaramadı. Hâlâ hissediyordu. Acı çekiyordu. Etinden et koparmışlardı sanki. </span><span class="regular-metin">İçinde görünmez bir yara açılmış, kanıyordu. Öyle acıyordu canı. Duramayacaktı buralarda. Durursa şayet, aptalca bir şey yapacaktı. Sadece kendini değil Mihrimah’ı da zor durumda bırakacak bir deliliğe kalkışacaktı. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Ertesi sabah ilk iş bir mektup yolladı Sinan’a. </span></p>
				<p class="bosluk" xml:lang="en-GB"/>
				<p class="alinti-1"><span class="alinti-1" style="font-size:1.14em;" xml:lang="tr-TR">Kıymetli ustam, hâlâ arzu ederseniz, Davud’a eşlik etmeye hazırım Roma yolunda. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt29.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Roma... Şiirlerin mermere yazıldığı şehir. Vardıkları gün yağmur çiseliyordu. Atlarının üzerinde bir müddet ağır aksak dolaştılar. Her sima yabancı, her sokak bir evvelkinden daha kafa karıştırıcıydı. Ara sı</span><span class="regular-metin">ra bir köprünün üstünden, bir kemerin –değirmi yahut sivri– altından ya da tıka basa insan dolu bir </span><span class="italik">piazza</span><span class="regular-metin">’dan geçiyorlardı. Şehrin büyüklüğü ve hareketliliği karşısında şaşkınd</span><span class="regular-metin">ılar. Davud ile Cihan, gergin ve tedirgin bir halde, kalabalıklar arasında kayboldular. Antik bir forumdan geriye kalmış harabelere rastlayınca durup hayranlıkla seyrettiler. Kara cüppeli keşişler, ikişer ikişer yürüyen paralı askerler, İstanbul’dakilerden farksız dilenciler gördüler. Kadınlar, kötü kokulara karşı boyunlarına esans topları asıyor, ne saçlarını ne de bağırlarını örtmeye tenezzül ediyorlardı. Ne vakit, yanında hizmetçileriyle dolaşan, elbisesi kabarık, göğsü yarı açık bir hanımefendi görseler, kaçamak bakıyordu Cihan ile Davud. Bu vaziyette sahaf Simeon’un v</span><span class="regular-metin">erdiği adrese yöneldiler. Sokaklarda birkaç kez yol sorsalar da kolayca vasıl oldular Yahudi mahallesine. </span></p>
				<p class="paragraf"><span class="regular-metin">Leon Buendia’nın Roma’daki evi ile Simeon Buendia’nın İstanbul’daki evi arasında hayrete şayan bir benzerlik vardı. Bu hane de daracık bir sokaktaydı; bunun da tahta kapısı eskiyip kararmıştı ve bu kapının arkasında da odalar dolusu kitap ve elyazmaları bulunuyordu. Burada da iri kulaklı ve gür kaşlı bir ihtiyar oturuyordu, ama kardeşi gibi aksi mizaçlı değildi.</span></p>
				<p class="paragraf"><span class="regular-metin">İçeri buyur edilip bir masanın etrafına oturdular. İkram edilen bademezmelerini yerken, “Simeon’un selamı var” dedi Cihan İtalyanca. </span></p>
				<p class="paragraf"><span class="regular-metin">“Ne yapar ne eder birader?”</span></p>
				<p class="paragraf"><span class="regular-metin">“Memnun değil halinden.</span><span class="regular-metin"> Cahil cühela takımına kızar.”</span></p>
				<p class="paragraf"><span class="regular-metin">Leon gülümsedi. “Haklı ama. Uğraşılır mı cehaleti marifet sananlarla? Bizimki çatacak yer arıyor. Her zaman huysuzdu zaten.”</span></p>
				<p class="paragraf"><span class="regular-metin">“İstanbul’a taşınmanızı istiyor” dedi Cihan.</span></p>
				<p class="paragraf"><span class="regular-metin">“Ona sorsan orası âlâ. Bana sorsan burası. O ister ben gideyim, ben isterim o gelsin. Ölümlü mahluklarız. Neye alıştıysak öylesi doğru zannederiz.” </span></p>
				<p class="paragraf"><span class="regular-metin">Davud lafa girdi: “Michelangelo’yu ziyaret etmek istiyoruz. Ustamızdan mektup getirdik.”</span></p>
				<p class="paragraf"><span class="regular-metin">Sahaf başını iki yana salladı. “Ustanıza hürmetim sonsuz ama... biraz zor... Il Divino k</span><span class="regular-metin">imseleri kabul etmiyor. Matemde.”</span></p>
				<p class="paragraf"><span class="regular-metin">“Kim öldü ki?” diye sordu Cihan.</span></p>
				<p class="paragraf"><span class="regular-metin">“Evvela erkek kardeşi. Sonra en sevdiği çırağı. Bu onu yıktı.”</span></p>
				<p class="paragraf"><span class="regular-metin">“Çırak mı?” diye sordu Cihan. İçlerinden birine bir şey olsa Sinan’ın ne kadar yas tutacağını merak etti.</span></p>
				<p class="paragraf"><span class="regular-metin">Sahafın anlattığına göre Urbino adlı çırak on dört yaşından beri Michelangelo’nun yanındaydı. Tam yirmi altı sene</span><span class="regular-metin"> ikisi birbirinden hiç ayrılmamıştı. Üstat bu zeki yardımcısını o kadar severdi ki Urbino hastalanınca kimsenin onun bakımını üstlenmesine izin vermemiş, gece gündüz başını beklemişti. Zaten münzevi bir adam olan Michelangelo, çırağının ölümünden sonra daha da ketum ve kızgın biri haline gelmişti. </span></p>
				<p class="paragraf"><span class="regular-metin">“Il Divino insanlardan hazzetmez. Ama sevdiği bir </span><span class="regular-metin">iki kişiyi de aşırı sever.”</span></p>
				<p class="paragraf"><span class="regular-metin">Cihan kaşlarını kaldırdı. Onun ustası böyle değildi. Sinan başkalarından ne nefret ediyor, ne kaçıyordu. Aklıselim sahibiydi, her daim makul ve dengeli. En kaba adamlara bile nezaketle cevap verirdi. Hakaret karşısında dahi hiddetlendiği görülmemişti. Ama Cihan bunun o kadar da iyi bir şey olduğundan emin değildi. Belki de herkesi sevmekle hiç kimseyi sevmemek arasında fazla mesafe yoktu. Cihan isterdi ki ustası kimseleri sevmesin ama bir tek onu çok sevsin. İsterdi ki Michelangelo ile Urbino gibi olsunlar. Sinan ile Cihan. Bu fikrin zihninden geçmesiyle utanması bir oldu. Gene ne tuhaf düşünceler ü</span><span class="regular-metin">retmişti. Sarayın bahçesindeki maymunlar gibiydi zihni. Daldan dala atlıyordu. </span></p>
				<p class="paragraf"><span class="regular-metin">Leon sözlerine devam etti bu arada: “Il Divino nasıl kimseyi sevmezse, pek çokları da onu sevmez elbet.”</span></p>
				<p class="paragraf"><span class="regular-metin">“Düşmanı mı var?” diye sordu Davud.</span></p>
				<p class="paragraf"><span class="regular-metin">“Olmaz mı? Hayranları kadar hasımları da bol. Hangi taraf sayıca fazla Tanrı dahi bilmez.”</span></p>
				<p class="paragraf"><span class="regular-metin">Dedi ki Leon, San Pietro’nun inşaatını gönülsüzce devralmadan önce de çok sayıda rakibi vardı mimarın, a</span><span class="regular-metin">ma kıskananlar artık ikiye katlanmıştı. Selefi hakkında ileri geri konuşması, düşmanlarının gözündeki mevkiini yükseltmemişti doğrusu. “Sangallo’nun tasarımının acemice olduğunu, ışığı yetersiz kullandığını söyledi. Olsa olsa çayır çimen olur bundan, dedi.”</span></p>
				<p class="paragraf"><span class="regular-metin">“Çayır mı?” diye tekrarladı Cihan.</span></p>
				<p class="paragraf"><span class="regular-metin">“Otlamak için. Sangallo’nun yaptığı, sanattan anlamayan öküzlere ve koyunlara layıktır, dedi. Rahmetliyi sevenler hazzetmediler tabii bu laftan.”</span></p>
				<p class="paragraf"><span class="regular-metin">Cihan iç geçirdi. Bu hususta da farklıydı ustası. Sinan’ın ölü veya diri bir başka mima</span><span class="regular-metin">r hakkında fena konuştuğunu duymamıştı. Çekinerek sordu: “Ama papa, Michelangelo’dan yana değil mi?”</span></p>
				<p class="paragraf"><span class="regular-metin">“Evet. Papa hazretleri olmasa onu parça parça ederlerdi zaten” dedi Leon. Sandalyesinde hafifçe kıpırdandı. Bir an yüzü gölgede kaldı. “Sizin ustanızın da epeyce düşmanı olmalı.”</span></p>
				<p class="paragraf"><span class="regular-metin">Davud’la Cihan göz göze geldiler. Garip sözdü ama bir o kadar doğruydu.</span></p>
				<p class="paragraf"><span class="regular-metin">“Var maalesef” dedi Davud. “Kıskananı, çekemeyeni çoktur.”</span></p>
				<p class="paragraf"><span class="regular-metin">Leon, Michelangelo’nun düşmanlarının başında Nanni di Baccio Bigio nam bir mimar-heykelt</span><span class="regular-metin">ıraş olduğunu anlattı. “Ne acayip, değil mi? Bize benzer gayeler taşıyanlar en tehlikeli düşmanlarımız oluyor. Mimarın hasmı mimar, hekimin hasmı hekim... Bir adam sana ne kadar yakınsa, senden nefret etme ihtimali o kadar fazla.”</span></p>
				<p class="paragraf"><span class="regular-metin">Bunu söyler söylemez durakladı Leon, dememesi gereken bir şeyi ağzından kaçırmıştı sanki. </span></p>
				<p class="paragraf"><span class="regular-metin">“Yorduk sizi” dedi Cihan. “Gitsek iyi olur.”</span></p>
				<p class="paragraf"><span class="regular-metin">“Kalmanızı isterdim ama...” dedi Leon. </span></p>
				<p class="paragraf"><span class="regular-metin">Yahudi mahallesinde bir saatten sonra sokağa çıkmanın yasak olduğunu anlattı. Mahalle kapıları kapanınca ne içeri girilebiliyor ne dışarı çıkılıyordu. Ziyaretçileri olduğunda yetkili mercilere önceden haber verip izin almaları gerekiyordu. İhtiyar adama zahmet vermemek için ondan kendilerine kalacak yer tavsiye etmesini istediler. Leon bir hizmetkâr çağırdı; Osmanl</span><span class="regular-metin">ı diyarından gelen bu zanaatkârları iyi bir hana götürmesini tembihledi. </span></p>
				<p class="paragraf"><span class="regular-metin">Böylece Cihan ve Davud kendilerini yeniden sokaklarda buldular. Atlarının yularlarından çekerek oğlanın peşi sıra gittiler. Camlı pencereleriyle zenginlerin malikânelerini gördüler; ateşte domuz çevrilen pazaryerlerinden geçtiler. Hizmetkâr yolu uzatıyordu galiba. Onlara şehri göstermekten ziyade şehre onları göstermek için. Üzerlerindeki kıyafetlerle hemen göze çarpıyorlardı. </span></p>
				<p class="paragraf"><span class="regular-metin">Kesif kokular yayan bir peynir dükkânının önünden geçerken, Cihan Davud’a bir şey söylemek için arkasına döndü ve aniden şüpheyle durdu. İzlendikleri hissine kapılmıştı. Sanki bir adam vardı arkalarında. Gölgesini fark etmişti kendinden evvel. Sağına soluna bakındıysa da bir şey göremedi. Nihayet, sucuk, ter ve idrar kokan bir binaya geldiler</span><span class="regular-metin">. Odalarını ve lazımlıklarını üç kişiyle paylaşmaları gerekiyordu: bir ressam, bir teşrih talebesi ve bir kumarbaz.</span></p>
				<p class="bosluk" xml:lang="en-GB"/>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Ertesi sabah ilk iş Michelangelo’nun evine vardılar. Zor olmadı bulmak. Çocuklar bile biliyordu meşhur mimarın nerede oturduğunu. Ne var ki kapıdan geçmek imkânsızdı. </span><span class="regular-metin">Kendilerini takdim edip Sermimar Sinan tarafından gönderildiklerini anlattılar. İtalyan kalfa nazikçe dinledi ama ustasının kimseyi görmek istemediğini söyledi.</span></p>
				<p class="paragraf"><span class="regular-metin">“Kim olduğunu sanıyor bu?” diye homurdandı Davud uzaklaştıklarında. “Bizi hakir görür.”</span></p>
				<p class="paragraf"><span class="regular-metin">“Haklısın” dedi Cihan. İstanbul’dayken Davud ile ikisi iş dışında pek sohbet etmez, birbirlerine açılmazlardı. Halbuki yola çıktıkları andan itibaren iki adam yakınlaşmış, dertleşmiş, dost olmuştu. İnsan bir başka insanı yolculuklarda tanıyordu demek. Aynı yolun yolcusu olduğunda.</span></p>
				<p class="paragraf"><span class="regular-metin">“Bunlara ders vermeli, bize değil. Bu, ustamıza hakaret.” </span></p>
				<p class="paragraf"><span class="regular-metin">“Vallahi üstat duysa çok üzülür” dedi Cihan. </span></p>
				<p class="paragraf"><span class="regular-metin">Sonraki günlerde, Sinan’ın tembihlediği gibi kilise ve mabetleri gezdiler. Roma’da kullanılan kirecin alımlı bir rengi vardı ama vasıfça daha aşağıydı. </span><span class="italik">Pozzolana </span><span class="regular-metin">dedikleri kahverengimsi bir maddeyle karıştırıyorlardı. Kuruduğu vakit ince, tozumsu bir hal alıyor, zamanla çatlayıp, küf tutuyordu. Cihan’la Davud gördüklerini unutmamak için ha bire defterlerine yazıyor, binaların resimlerini yapıyorlardı. Kaç defa labirent gibi daracık sokaklarda kaybolup kendilerini bir bazilikaya hayran hayran bakarken buldular. </span></p>
				<p class="paragraf"><span class="regular-metin">Onları </span><span class="regular-metin">en çok etkileyen San Pietro oldu. Sabahın soğuk ışığında, unutulan bir rüyadan geriye kalan suret gibi tarifi zor, değirmi bir mabetti. Bitmesine daha vardı ama Cihan da, Davud da maketleri inceledikleri için, tamamlandığında nasıl devasa ve görkemli olacağını biliyorlardı – kubbesi, kasnağı ve </span><span class="italik">cupola</span><span class="regular-metin">’sıyla. San Pietro’yu seyrederken üzerlerine sinen taş, kum, mermer ve talaş </span><span class="regular-metin">kokusunu beraberlerinde getireceklerdi İstanbul’a. </span></p>
				<p class="paragraf"><span class="regular-metin">Cihan’ın gözlemlerine göre hangi dinden olursa olsun, ibadethaneler ikiye ayrılıyordu: Semaya uzanmaya çalışanlar ve semayı toprağa yaklaştırmaya uğraşanlar. Birinciler insanı Tanrı’ya, ikinciler Tanrı’yı insana doğru getirmeyi amaçlıyordu. Nadiren her ikisini aynı anda yapabilenler de çıkıyordu. San Pietro </span><span class="regular-metin">gibi. </span></p>
				<p class="paragraf"><span class="regular-metin">Güneydeki hava şartlarından dolayı teslimat geciktiği için ortada fazla işçi yoktu. Sinan’ın çırakları daha rahat dolaşabildiler bu sayede. Bir tepeye yerleşerek düzinelerce çizim yaptılar. İstisnasız her gün Michelangelo’yu görmeye gidip, her defasında geri çevrildiler. Hep aynı kalfa onlara mâni oldu. Adı Ascanio idi. Girişte nöbet tutuyor, kimseyi içeri salmıyordu. Cihan ustasına karşı bu kadar himayeci bir kalfaya hiç rastlamamıştı</span><span class="regular-metin">. </span></p>
				<p class="paragraf"><span class="regular-metin">“Il Divino bu dünyaya ait değil” dedi Ascanio. Ustasının ne kadar az yemek yediğini, bir parça kuru ekmekle yetindiğini anlattı. “Roma’daki bütün </span><span class="italik">scudo</span><span class="regular-metin">’ları başından döksen, o yine dönüp bakmaz, yoksul yaşar.”</span></p>
				<p class="paragraf"><span class="regular-metin">“Varlık içinde yokluk çekmenin ne âlemi var ki?” diye sordu Cihan.</span></p>
				<p class="paragraf"><span class="regular-metin">“Anlamıyorsun. Parada pulda gözü yok.”</span></p>
				<p class="paragraf"><span class="regular-metin">Davud atıldı. “Çizmelerini çıkarmadan yattığı,</span><span class="regular-metin"> hiç yıkanmadığı doğru mu?”</span></p>
				<p class="paragraf"><span class="regular-metin">Sinirlendi Ascanio. “Her duyduğuna inanma. Roma’nın dedikoduları gaddardır.” Söylediğine göre Michelangelo’nun Floransa’daki arkadaşları onu geri çağırıyordu ama o sanat aşkı yüzünden ve sözünün eri olduğu için Roma’yı terk etmiyordu. “Kıymet biliyorlar mı? Ne gezer! Kimsede minnet yok! Ne kadar çok verirsen, o kadar fazla istiyorlar.”</span></p>
				<p class="paragraf"><span class="regular-metin">Michelangelo, San Pietro’yu bitiremeden ölmekten korkuyordu. Zekâsı hâlâ bıçak gibi keskindi ama yaşı ilerlemişti; ruhen keyifsizdi, bedenen zayıf. Birçok hastalıktan mustaripti: şişkinlik, karın ağrısı, böbrek taşları... Bunları zamanla öğrendi Cihan.</span><span class="regular-metin"> Merak etti, acaba kendi ustası da yaşlanmaktan korkuyor muydu? Sinan gibi çalışkan ve çalışmaya müptela bir adam, faniliğini kabul etmekte zorlanıyor muydu? Geldi geçti bu fikirler aklından. Düşünmesiyle unutması bir oldu. Ancak seneler sonra hatırlayacaktı. Yeniden. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Bir ikindi vakti, gene Il Divino’yu ziyaret etmiş, gene görüşmeyi başaramamışlardı. Leş gibi duman ve yağ kokan bir aşevine girdiler. Yılanbalığı çorbası, bıldırcın kebabı ve </span><span class="italik">torrone</span><span class="regular-metin"> denen bir tatlı ısmarladılar. </span></p>
				<p class="paragraf"><span class="regular-metin">“Sakın bakma. Biri bizi izliyor” dedi Cihan. İleride, </span><span class="regular-metin">koyu renk bir pelerinle kafasını örtmüş, suratının ancak yarısı görülen bir adamdan kuşkulanmıştı. </span></p>
				<p class="paragraf"><span class="regular-metin">“Kim?” dedi Davud, anında arkasına dönerek. </span></p>
				<p class="paragraf"><span class="regular-metin">Beriki ona baktıklarını görünce ayağa fırladığı gibi çıktı gitti. Davud ve Cihan öylece kalakaldı.</span></p>
				<p class="paragraf"><span class="regular-metin">“Yankesicidir Allah bilir. Yabancıyız diye soyacak aklınca...” dedi Davud. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Onuncu günde artık son defa Michelangelo’yu ziyaret etmeyi denediler. Bu kez de başaramazlarsa üstadı görmeden Roma’dan ayrılacaklardı. Ascanio bir iş için çıkmış</span><span class="regular-metin">, henüz dönmemişti. Onun yerine başka bir çırak çıktı karşılarına; nazik biriydi. İlk kez geliyormuş gibi kendilerini takdim ettiler. Hiç ummadıkları bir şekilde, dostane bir tebessümle başını salladı bu çırak, ustasına haber vermeye gitti. Az sonra geri geldi. Michelangelo onları kabul edecekti. Şaşkınlıklarını belli etmemeye çalışarak delikanlının peşine düştüler. Belki de Ascanio, ustasının rahatsız edilmek istemediğine inandığından, bunca zamandır kapısını aşındıran iki Osmanlı’dan ona bahsetmemişti bile</span><span class="regular-metin">. Ustalarını babaları gibi sahiplenmeye kalkan çıraklar aşırı korumacı oluyordu.</span></p>
				<p class="paragraf"><span class="regular-metin">Geniş bir odaya alındılar. Boyalar, kavanozlar, keskiler, çekiçler, tomarlar, kitaplar, haritalar ve kıyafetlerle darmadağınıktı etraf. Sokaktan gelen gürültüyü kesmek için duvarlar kalın dokulu, parlak perdelerle kaplanmıştı. Bu da mekâna esrarengiz bir hava veriyordu. Bir adam, bu karmaşanın orta yerinde durmuş, donyağından mumların ışığında heykel yapıyordu. Bir mum da kafasındaki başlığın üstüne tuttur</span><span class="regular-metin">ulmuştu. Ne uzun ne kısa boyluydu. Adaleli kolları hariç yapılı sayılmazdı. Gözleri küçük ve koyu, yüz ifadesi ciddi, benzi solgundu. Burnu yassıydı; sakalı yer yer ağarmış. Cihan’ın esas ilgisini çeken adamın elleri oldu – uzun ve kemikli parmakları; kırılmış, yenmiş, toz toprak ve kir kaplı tırnakları.</span></p>
				<p class="paragraf"><span class="regular-metin">“Bizi kabul ettiğiniz için minnettarız” dedi Cihan eğilerek. </span></p>
				<p class="paragraf"><span class="regular-metin">Yana dönük duruyor, bir heykel üzerinde çalışıyordu Michelangelo. İstifini bozmadı. “Sultanınızdan mektup almıştım bir zamanlar.”</span></p>
				<p class="paragraf"><span class="regular-metin">“Rahmetli padişahımız Bayezid olmalı” diye lafa girdi Davud. </span></p>
				<p class="paragraf"><span class="regular-metin">Duymadı bile Il Divino. “Anlamadığım bir şey var, neden heykel yapmaya karşı çıkarsınız? Nasıl putperestlik sayarsınız</span><span class="regular-metin">? Gerçi sultanınınız cömertti. Gelmeye niyetliydim. </span><span class="italik">Grandissima vergogna.</span><span class="dipnot-numarasi"><a class="footnote-link" href="#footnote-225-5" id="footnote-225-5-backlink">5</a></span><span class="regular-metin"> Öyle dediler! Olmadı.” </span></p>
				<p class="paragraf"><span class="regular-metin">Kendi kendiyle konuşmaya alışkın her adam gibi boğuk ve hızlı konuşuyordu. Sözlerinin muhatabı kendisiydi. Cihan’la Davud sınırlı İtalyancaları ile takip etmekte zorlandı. “Ustanız nasıl?” diye sordu Michelangelo.</span></p>
				<p class="paragraf"><span class="regular-metin">Sebeb-i ziyaretlerini ancak o an hatırlayan ikili, Sinan’ın mektubunu takdim ettiler. Ellerini, ellerinden de pis bir önlüğe sildikten sonra mührü kırdı Il Divino. Okumayı bitirdiğinde huzursuz ve hüzünlü görünüyordu. Bir şeye canı sıkılmıştı sanki. Üzeri her türden döküntüyle kaplı bir masaya yöneldi. Eşyaları yere atarak kendine yer açtı; düşünceli bir ifadeyle oturup Sinan’a mektup yazmaya başladı. </span></p>
				<p class="paragraf"><span class="regular-metin">Kimse onlara oturmalarını söylemediği için ayakta kalmıştı Cihan’la Davud. Etrafa bakındılar. Bir tezgâhın üstünde, her ikisi de San Pietro’ya ait iki maket duruyordu; biri tahtadan, diğeri kilden. </span><span class="regular-metin">Biri eski tasarım, biri yeni. Michelangelo’nun binanın ön cephesini yeniden biçimlendirdiğini fark ettiler. Kubbeyi taşıyan ana ayakların şekli değişmişti. Sangallo’nun tek kabuklu kubbesinin yerini sütunlu payandalarla desteklenen çift kabuklu kubbe almıştı. Küçük pencereler gitmiş, daha az sayıda ama daha büyük ve dolayısıyla daha çok ışık alan pencereler konmuştu. </span></p>
				<p class="paragraf"><span class="regular-metin">Bir şangırtıyla irkildiler. Mektubunu bitiren Il Divino balmumu aramaktaydı. Sinirle kâğıt tomarlarını kenara iterken bir şişe kırmıştı. Kitapların altına, çekmecelerin içine, kutuların üstüne baktılar. Nihayetinde aranan şey bir minderin altında, ezilmiş halde bulundu. Mich</span><span class="regular-metin">elangelo balmumunu eritti, mührünü bastı ve mektubu bir kurdeleyle bağladı. “Bunu ustanıza iletin.” </span></p>
				<p class="paragraf"><span class="regular-metin">“Muhakkak yapacağız” dedi Davud. Bu arada Michelangelo ziyaretçilerinin San Pietro maketlerine gösterdikleri alakayı fark etmişti. “Sangallo’nun bir maketi bitirmesi yıllarını aldı” dedi. “Ben on beş günde yaptım!”</span></p>
				<p class="paragraf"><span class="regular-metin">Sesindeki öfkeli rekabeti işitmek Cihan’ı şaşırtmıştı. Roma’nın en çok hürmet gören sanatçısı bir hayaletle kavga ediyordu. Heykel yapmak, sert mermerle mücadele etmek bu adamın mizacına bina inşa etmekten daha uygun, diye geçirdi aklından. Tabii bunu söylemedi. Onun yerine, az evvel gördüğü at resmini hatırlayarak “Hayvanları seviyorsunuz” dedi. </span></p>
				<p class="paragraf"><span class="regular-metin">“Severim” dedi üstat. </span><span class="regular-metin">Bazen hayvan ölülerini kesip incelediğini anlattı. Adaleleri, sinirleri, kemikleri görmek için buna ihtiyacı vardı. </span></p>
				<p class="paragraf"><span class="regular-metin">“Ben de beyaz bir file bakıyorum” dedi Cihan. “İnşaatta bizimle çalışır.”</span></p>
				<p class="paragraf"><span class="regular-metin">“Sahi mi? Demek Sinan’ın fili var?” Durdu bir an. “Ben de mi bir tane bulsam?”</span></p>
				<p class="paragraf"><span class="regular-metin">Ardından Şehzade Camii ve Süleymaniye Camii’ne dair sorular sordu. Sinan’ın yaptığı işlerden sitayişle bahsetti. Cihan bir İtalyan sanatçının nasıl olup da ustası hakkında nice Osmanlı’dan daha fazla şey bildiğine hayret etti. Ne var ki bunun cevabını öğrenemeyecekti. Çok geçmeden mimar</span><span class="regular-metin"> elini kaldırdı ve mırıldandı: “</span><span class="italik">Altro non mi achade.</span><span class="regular-metin">”</span><span class="dipnot-numarasi"><a class="footnote-link" href="#footnote-225-6" id="footnote-225-6-backlink">6</a></span><span class="regular-metin"> </span></p>
				<p class="paragraf"><span class="regular-metin">İmayı anlayarak sessizce çıktılar. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt30.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Dönüş yolunda Cihan düşünceliydi. Çota’yı pek özlemişti. Hayvana iyi bakıldı mı diye endişe ediyordu. Ya üzüntüden yemeyi içmeyi kestiyse? Filler</span><span class="regular-metin"> duygusal mahluklardı. Ama şehre yaklaştıkça bambaşka bir sızı kapladı ruhunu. Roma’dayken Mihrimah’ı düşünmemeye çalışmış, bunu her zaman başaramasa da yüreğini kilitli tutmuştu. Fakat şimdi katlanarak dönüyordu sevgisi, hasreti, öfkesi. Sanki bir müddet sulara set çekmeyi başarmıştı. Şimdi taşlar y</span><span class="regular-metin">ıkılmış, çağlayarak akıyordu durdu zannettiği o nehir. </span></p>
				<p class="paragraf"><span class="regular-metin">Mola verdiklerinde Davud’un da hüzünlü göründüğünü fark etti. Yetim büyüdüğünü bildiği arkadaşına çekinerek çocukluğunu sordu. “Dedemle ninem baktı bana. Anlatacak ne var ki?” dedi Davud usulca. Tıpkı Cihan gibi onun da hayatı hepten değişmişti Sinan’la tanıştıktan sonra. </span></p>
				<p class="paragraf"><span class="regular-metin">Uzun süre </span><span class="regular-metin">konuşmadan yol aldılar; her ikisi de kendi düşüncelerine dalmıştı. Karanlık çöktü; dörtnala devam ettiler. Ancak sırtları ağrımaya başlayınca ve atlarda takat kalmayınca yavaşladılar. Geceyi yakınlardaki bir handa geçirmeyi kararlaştırdılar. </span></p>
				<p class="paragraf"><span class="regular-metin">İçerisi yolcu kaynıyordu. Yemek salonu genişti ama tavanı o kadar alçaktı ki iri</span><span class="regular-metin">yarı bir adam gelse kafasını eğmek zorundaydı. Köşede taştan bir ocağın üstünde isten kararmış bir kazan kaynamaktaydı. Tahta masalarda müşteriler oturuyordu; her yaş ve itikattan erkekler. </span></p>
				<p class="paragraf"><span class="regular-metin">Cihan’la Davud içeri girdikleri an bütün başlar onlara döndü; gürültü azaldı. Bir masanın ucunda boş yer olduğunu görerek oraya sığıştılar. Cihan etrafına bakındı. Solunda kadidi çıkmış bir adam oturuyordu; parmaklarındaki mürekkep lekelerine bakılırsa kâtip olmalıydı. Diğerleri seyyahlar, tüccarlar, hacılar, askerler, dervişler, zanaatkârlardı. Çaprazlarındaki masada, saçları saman rengi</span><span class="regular-metin"> bir adam oturmuş, ellerini buharı tüten bir kâseyle ısıtıyordu. Selam verir gibi, onlara doğru çenesini kaldırıp indirdi.</span></p>
				<p class="paragraf"><span class="regular-metin">“Tanıyor musun?” diye sordu Cihan, Davud’a.</span></p>
				<p class="paragraf"><span class="regular-metin">“Bu delikte kimi tanıyabilirim?” dedi Davud, yüzünü buruşturarak.</span></p>
				<p class="paragraf"><span class="regular-metin">Elinde bir tepsi içkiyle, bir cüce geçti yanlarından. Adam azimle ilerlerken birileri tutup çelme takınca paldır küldür düştü, bardaklar yerlere yuvarlandı. Kahkahalar patladı. Cüce ayağa kalktı, üzerini çırptı; yüzü kızarsa da sakin ve metin görünüyordu. Müşteriler önlerine döndü. Şehla, göbekli ve kulaklarından kıllar çıkan bir hancı belirdi; </span><span class="regular-metin">siparişleri aldı. İşkembe çorbası, testide bol soğanlı kuzu eti, pilav, bademli erik hoşafı. </span></p>
				<p class="paragraf"><span class="regular-metin">Yemekten sonra Davud akşam namazı için yukarı çıktı. Erkenden yatacaktı. Cihan biraz daha kalmaya karar verdi. Efkârlanmıştı. Artık kimseye ışık vermeyen bir deniz feneri gibi yalnızdı. Bir yandan ustasını ve fili görmeye can atıyor, bir yandan Mihrimah’ın evlendiği şehre dönmek istemiyordu. Bir kez daha kendi içinde ikiye bölünmüştü.</span></p>
				<p class="paragraf"><span class="regular-metin">“Ne o, a</span><span class="regular-metin">rkadaşın gitti galiba?”</span></p>
				<p class="paragraf"><span class="regular-metin">Cihan başını kaldırınca sarı saçlı, tıknaz adamın tepesinde dikildiğini gördü. </span></p>
				<p class="paragraf"><span class="regular-metin">“Oturabilir miyim?” diye sordu adam ve cevap beklemeden çöküverdi. Parmaklarını şıklatarak cüceye işaret etti. Anında bir testi kırmızı şarap kondu masaya. Davud aşağı iner de onu bir yabancıyla içerken görürse ne düşünür diye merak etti Cihan. Ağaç kabuğu ve kurutulmuş gül tadı vardı badede.</span></p>
				<p class="paragraf"><span class="regular-metin">Tomaso isimli bu seyyah akıllı birine benziyordu. Şark’a seyahat ettiğini, Ayasofya ve Süleymaniye’yi görmek için sabırsızlandığını söyledi. Bardaklar tazelendi. Ardından koca </span><span class="regular-metin">testi. Cihan konuşulanların yarısını bile hatırlayamayacaktı ertesi gün. </span></p>
				<p class="paragraf"><span class="regular-metin">“Ustamız bizi Roma’ya yolladı” dedi Cihan. Çakırkeyif olmasına rağmen yanlarında taşıdıkları mektuptan bahsetmemeyi akıl edebilmişti. “İlmimizi görgümüzü artıralım diye. İstanbul’a dönünce yeni kubbeler inşa edeceğiz.”</span></p>
				<p class="paragraf"><span class="regular-metin">Tomaso’nun gözlerinden delice bir bakış geçti. “O zaman sana bir bilmece. Mühim olan hayatta ne yaptığımız mı? Yoksa ne yapmadığımız mı?”</span></p>
				<p class="paragraf"><span class="regular-metin">Cihan şaşırdı. “Ne demek o?”</span></p>
				<p class="paragraf"><span class="regular-metin">“Velev ki bir ormandasın; karşına güzel bir dilber</span><span class="regular-metin"> çıktı. Tek başına mahsur kalmış. İstesen çaresizliğinden faydalanıp ona orada sahip olabilirsin. Yapmazsan, o zaman adamsın. Yahut birileri sana küfredip hakaretler yağdırdı. Damarına bastı. Hiddetlenip döver misin? Şayet yapmazsan, o zaman adamsın. Demek ki ne yaptığımızdan ziyade, </span><span class="regular-metin">yapmadıklarımız tıynetimizi gösterir.”</span></p>
				<p class="paragraf"><span class="regular-metin">Cihan güldü. “Yani hiçbir şey yapmamak daha mı yeğ?”</span></p>
				<p class="paragraf"><span class="regular-metin">“Becerebilirsen” dedi Tomaso kurnaz bir tebessümle. “Taşla, tahtayla, demirle bina yaparsın. Ama sade bunlarla değil. Bir de boşluğu kullanırsın. Yokluğu. Ustan gayet iyi bilir bunları.”</span></p>
				<p class="paragraf"><span class="regular-metin">Kötü bir his çöreklendi Cihan’ın midesine. “Nerden </span><span class="regular-metin">tanıyorsun ki sen benim ustamı?”</span></p>
				<p class="paragraf"><span class="regular-metin">“Onu tanımayan mı var?” Tomaso ayağa kalktı. Cüceye bir sikke attı. “Artık gitmem lazım.”</span></p>
				<p class="paragraf"><span class="regular-metin">Cihan, hesabı adamın ödemesine sevinmişti. Sinan’ın parasını şaraba harcasa kendini suçlu hissedecekti. </span></p>
				<p class="paragraf"><span class="regular-metin">Bu arada Tomaso son anda bir şey hatırlamış gibi durakladı. “Bir şeyler yapmak, yükselmek istemen gayet doğal. Yeter ki o pespaye ruhlardan biri olma.”</span></p>
				<p class="paragraf"><span class="regular-metin">Az sonra Cihan sallana sallana üst kata çıktı. Davud’u derin uykuda buldu. Bir düzine seyyah daha vardı odada </span><span class="regular-metin">horlayan, sayıklayan. Yalpalayarak gidip pencereyi açtı. Yakından bir yarasa geçti. Bir baykuş öttü. Gökte altın bir orağa benziyordu ay. Gece efsunkârdı. Az ileride bir yelpaze gibi açılan, kenarları tarhlarla bezeli bahçeden latif bir koku yükseliyordu. Ancak o vakit hatırladı. Daha önce okumuştu bu lafı. Dante. “Cehennem” bölümü. </span><span class="italik">Hayat boyu ne sövgü ne övgü toplayarak yaş</span><span class="italik">ayan o pespaye ruhlardan biri olma. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Ertesi sabah Cihan ve Davud uyandıklarında bir de baktılar ki gece hırsız girmiş odalarına, tepeden tırnağa soyulmuşlar. Keselerinde kalan son kuruşlar, deri çizmeleri, öteki çıraklar için aldıkları hediyelikler, en önemlisi seyahat boyunca yaptıklar</span><span class="regular-metin">ı bütün çizimler, tuttukları defterler ve Michelangelo’nun Sinan’a yolladığı mektup... Hepsi gitmişti. </span></p>
				<p class="paragraf"><span class="regular-metin">İşin acayip yanı odadaki diğer yolculardan bir şey alınmamıştı. Hırsız, her kimse, bir tek onları, Sinan’ın çıraklarını hedef almıştı. Her yeri aradılar. Ağlayıp sızlandılar. Nafile. Huzursuz, tedirgin ve ezik ayrıldılar handan. İkisi de kendini suçluyordu: Cihan içip de sızdığı için, Davud kü</span><span class="regular-metin">p gibi uyuduğu için. </span></p>
				<p class="paragraf"><span class="regular-metin">Hiçbir zaman bilemeyeceklerdi artık, Il Divino Michelangelo’nun, Sermimar Sinan’a ne yazdığını. Cihan ile Davud İstanbul’a ayak basıp, ustalarının evine vardıklarında ona somut bir şey sunamadılar. Bu uzun yolculuktan geriye hiçbir şey kalmamıştı adeta. Daha şimdiden silinmeye başlayan Roma hatıralarından ve San Pietro’nun, </span><span class="regular-metin">sisler arasından yükselen o ürpertici siluetinden başka. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt31.jpeg" width="66"/></span></p>
				<p class="paragraf"><span class="regular-metin char-style-override-11">Kaptan Garreth geldi bugün; beraberinde tuz, ter ve içki kokusu getirdi. Yine nasıl geçmiş saray kapılarından, bilemedim. Ya hayalet gibi süzülmüş olmalı, ya da içeride adamları var. Korkuyor herkes heriften. Belalı. Seveni de yok, sayanı da amma aya</span><span class="regular-metin char-style-override-11">ğına basmak istemez kimse. </span></p>
				<p class="paragraf"><span class="regular-metin char-style-override-11">Bir acayipti hali tavrı. Her zaman pespembe olan derisi solmuştu. Dudakları kuru, avurtları çöküktü. Terliyordu durduğu yerde. Seferlerden birinde hastalık kapmış diye tahmin ettim, bir şey sormadım. Beni görünce pis pis sırıtt</span><span class="regular-metin char-style-override-11">ı. “Geçen gün onca yoldan geldim, bizim filbazı görmeye. Bi de demesinler mi, yok seninki, Roma’ya gitti? Maşallah, seyyah kesildin başımıza. Ne ballı kulsun.”</span></p>
				<p class="paragraf"><span class="regular-metin char-style-override-11">“Ustam müsaade aldı saraydan, öyle gittim” dedim. </span></p>
				<p class="paragraf"><span class="regular-metin char-style-override-11">“Vay be. Demek hakkaten tutar seni sermimar. İyi, iyi. Ne getirdin peki oralardan?” </span></p>
				<p class="paragraf"><span class="regular-metin char-style-override-11">Roma’da hırsızlık etmemiştim. F</span><span class="regular-metin char-style-override-11">ırsat olmadığından değil, içimden gelmemişti. Tabii bunu söylemedim. İstanbul’a gelirken yolda nasıl soyulduğumuzu anlattım. İnanmadı. Çenesini kapasın diye evvelden a</span><span class="regular-metin char-style-override-11">şırdığım elli akçeyi ve yakut tespihi verdim. Satıp da Mihrimah’a hediye alırım sanmıştım. Ne aptalmışım. </span></p>
				<p class="paragraf"><span class="regular-metin char-style-override-11">Suratını ekşitti. “Bu mu lan? Saraydan çalar</span><span class="regular-metin char-style-override-11">ım dedin, zırnık alamadın. İnşaatlardan koparırım dedin, oyaladın. Vere vere bunları mı verirsin? Ben seni n’apay</span><span class="regular-metin char-style-override-11">ım?”</span></p>
				<p class="paragraf"><span class="regular-metin char-style-override-11">Aslında tam olarak bu kadar değildi. Aynı leylağın altında, başka bir çukurda bir kutu daha vardı beni bekleyen. İçinde saray mutfağından aşır</span><span class="regular-metin char-style-override-11">ılmış gümüş takımlar, altın uçlu bir tüy kalem ve altın divit, kilerden yürütülmüş bir kavanoz halis bal ve Hesna Hatun’un safir süslemeli saç tokası vardı. Bir gelişinde gene beni azarlarken yürütmüştüm. Astım krizi tutunca iki büklüm olmuştu; başörtüsü kaymıştı; usulca çekmiştim tokay</span><span class="regular-metin char-style-override-11">ı, ruhu bile duymamıştı. Bunları Delibozuk Reis’e vermedim. Gün gelir satar sıvışırım diye saklıyordum. Çoktan yapmalıydım ya; filin sevgisi, Mihrimah’</span><span class="regular-metin char-style-override-11">ın aşkı ve Sinan’a olan saygım üç koldan beni bu diyara bağlamıştı. </span></p>
				<p class="paragraf"><span class="regular-metin char-style-override-11">“Sabrım taştı” dedi Gâvur Kaptan. “Yazık, gençsin daha. Bunca zaman ne yalanlar söylediğini ö</span><span class="regular-metin char-style-override-11">ğrenince derini yüzecekler.” </span></p>
				<p class="paragraf"><span class="regular-metin char-style-override-11">Ürperdim. Eskisi gibi adamın kaba kuvvetinden korkmuyordum. Benden iriydi ama yumruklaşmaya kalksak altta kalmayacağımdan gayet emindim. Mesele bedensel kuvvet değildi. Beni köşeye sıkıştıran yalanlardı. Çevirdiğimiz dolapları anlatması halinde neler olacağını düşünmek bile istemiyordum. </span></p>
				<p class="paragraf"><span class="regular-metin char-style-override-11">“Benim başım belaya girerse, seninki de girer” dedim. “Hepsi senin fikrindi.” Arkasından geleceğine kesin gözüyle baktığım küfrü veya tehdidi bekledim. Ama hiçbir şey yapmad</span><span class="regular-metin char-style-override-11">ı. Sadece homurdandı: “Seninki pek bedbahtmış diyorlar. Yazık tabii, hem koskoca sultan kızı ol, hem bu kadar bahtsız.” </span></p>
				<p class="paragraf"><span class="regular-metin char-style-override-11">Mihrimah’tan böyle bahsetmesine şaşırdım. “Aylar var ki görmedim” dedim huzursuz bir şekilde.</span></p>
				<p class="paragraf"><span class="regular-metin char-style-override-11">“Görürsün yakında... Beyaz file düşkün madem, gelir herhalde.”</span></p>
				<p class="paragraf"><span class="regular-metin char-style-override-11">O vakit anladım. Bütün </span><span class="regular-metin char-style-override-11">İstanbul ahalisi gibi Kaptan Garreth de Mihrimah’ın mutsuz olduğunu duymuştu. Rüstem Paşa’nın konağında olan biten her şey anında hizmetkârlar sayesinde yayılıyordu. Prensesin yeniden geleceğini, benimle sohbet edeceğini düşünüyordu. Alt</span><span class="regular-metin char-style-override-11">ın yumurtlayan tavuktum. En azından şimdilik. Beni çabuk kesmek istemiyordu. Birden bir cesaret geldi üzerime. “Gitsen iyi olur, Karanfil Kâmil Ağa bu saatlerde teftişe gelir. Yakalarsa fena yapar. Gazabı beterdir” dedim. </span></p>
				<p class="paragraf"><span class="regular-metin char-style-override-11">Gözleri fal taşı gibi açıldı. Bir an ne diyeceğini tartamadı. Ekledim hemen: “Verecek bir şey olunca haber salarım, gelirsin. Boş yere zahmet etme buralara.” </span></p>
				<p class="paragraf"><span class="regular-metin char-style-override-11">Buz gibi baksa da itiraz etmedi. Böylece bir şey keşfettim hayatta. Onun gibi ceberutlar kudretlerini kendi güçlerinden de</span><span class="regular-metin char-style-override-11">ğil, başkalarının zayıflığından almaktaydı. Eğer sarayda kalacaksam, bu şehirde tutunacaksam, kendime bir harem kurmalıydım. İçine herkesten uzak olmas</span><span class="regular-metin char-style-override-11">ını dilediğim yanlarımı koyacaktım: zaaflarım, hırslarım, kırg</span><span class="regular-metin char-style-override-11">ınlıklarım, sırça yüreğim. Ağası da ben olacaktım o haremin, sultanı da. Ve bundan böyle kimsenin içeri girip bu saklı yanlar</span><span class="regular-metin char-style-override-11">ımı görmesine izin vermeyecektim. Ustamın bile...</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-4-backlink" id="footnote-225-4">4</a><span class="dipnot char-style-override-12" style="font-size:1em;">.</span><span class="dipnot" style="font-size:1em;"> Unkapanı.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-5-backlink" id="footnote-225-5">5</a><span class="dipnotlar-bold" style="font-size:0.94em;"/><span class="dipnotlar-bold" style="font-size:0.94em;">.</span><span class="dipnot" style="font-size:1em;"> En büyük ayıp.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-6-backlink" id="footnote-225-6">6</a><span class="dipnotlar-bold" style="font-size:0.94em;"/><span class="dipnotlar-bold" style="font-size:0.94em;">.</span><span class="dipnot" style="font-size:1em;"> Bu kadarı kâfi herhalde.</span></p>
					</div>
				</div>
			</div>
		</div>
	</body>
</html>