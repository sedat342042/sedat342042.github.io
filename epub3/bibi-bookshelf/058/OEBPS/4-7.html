<html xmlns="http://www.w3.org/1999/xhtml">
	<head>
		<title>4-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-7.html" xml:lang="tr-TR">
			<div class="Basic-Text-Frame-1">
				<p class="split"><span class="regular-metin"><img alt="6.jpg" class="image" height="30" src="images/6_fmt32.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin char-style-override-11">O seneyi hep saadet senesi olarak hatırlayacağım. Herkesin hayatında böyle mutlu bir zaman vardır herhalde. Kendiliğ</span><span class="regular-metin char-style-override-11">inden boy verir, yeşerir, çiçek açar ve sen hep böyle devam edecek zannederken pat diye kurur, bitiverir. Benim en mutlu senem Mihrimah için bir cami yapmamızla başladı. Artık evli barklı bir kadındı. Sultan babası ona o kadar fazla toprak ihsan etmişti ki herkesten zengindi. Homurdanmıştı kimileri, “Devlet kendi aile fertlerine bu kadar mülk bağış</span><span class="regular-metin char-style-override-11">lar mı, el insaf, nerde görülmüş, düzen bozuldu” diye, ama kimin umurundaydı. Kudretliydi Mihrimah. İnsanlar ondan çekiniyordu. Yusuf, Nikola ve Davud dahil. Hatta ustam bile, prensesle konuşurken temkinliydi. </span></p>
				<p class="paragraf"><span class="regular-metin char-style-override-11">Hem çok varlıklı, hem kederli bir insan başkalarını huzursuz eder. Çünkü herkes servetin mutluluk getireceğini zanneder. Zengin olup da yüzü gülmeyenden içten içe ürkerler bu yüzden. Mihrimah da herkesi tedirgin ediyordu. Ben hariç. O kadar âşıktı</span><span class="regular-metin char-style-override-11">m ki, zaten öteden beri onun yanında o kadar gergindim ki, bir de ilaveten ondan korkmayı düşünecek halim yoktu. O yüzden diğer kalfalar tutuk davranırken, ben ha bire yeni fikirlerle geliyordum. Durmadan çiziyor, Mihrimah Camii’ne yenilikler getirmek istiyordum. Haddimi bilmiyordum yani. Ama aşk biraz da böyle bir şey değil midir zaten? Haddini bilmemek, hudutların ötesine geçmeye azmetmek...</span></p>
				<p class="paragraf"><span class="regular-metin char-style-override-11">O kadar fazla çalışıyor, öyle az uyuyordum ki. Daha kırk fırın ekmek yemem gerekiyordu, fakat ustam benim hı</span><span class="regular-metin char-style-override-11">zlı öğrendiğimi, çalışkanlığımı takdir ettiğini söylüyordu. Ne vakit prensesi ziyarete gitse beni de beraberinde götürmeye başladı. O bir sene boyunca bu sayede ne çok gördüm Mihrimah’ı. Ne şanslı</span><span class="regular-metin char-style-override-11">ydım. Her seferinde yanımızda ustam ve Hesna Hatun olurdu gerçi. Olsun. Gül yüzünü görebiliyor, sesini işitebiliyordum ya. Onunla bir odada bulunmak, aynı havayı solumak bile fevkaladeydi. </span></p>
				<p class="paragraf"><span class="regular-metin char-style-override-11">Geceleri başımı döşeğe koyduğumda ustamı</span><span class="regular-metin char-style-override-11">n çizdiği yapıyı düşünüyordum. Binayı zihnimde sil baştan yükseltiyor; girişini, kubbesini, pencerelerini değiştiriyordum. Uykumda dahi taş taşıyor, resim yapıyordum. Bir gün cesaretimi topladım, ustamın önüne taslakları</span><span class="regular-metin char-style-override-11">mı koydum. Baktı, inceledi. “Caminin girişi görkemli olmalı ama şaşırtmalı da. Beklenmedik bir güzellik bulmalı insanlar karşılarında” dedim. Ustam oracıkta beni azarlayabilirdi. “Sen kendini ne sanı</span><span class="regular-metin char-style-override-11">rsın?” diyebilirdi. Mekânı cennet olsun, Mimarbaşı Sinan hiçbirini yapmadı. Aksine, beni dikkatle dinledi, sorular sordu. Çizmeye devam etmemi, tamamladığım her resmi getirip göstermemi tembihledi. Ben de öyle yaptım. Hep çalıştım. </span></p>
				<p class="paragraf"><span class="regular-metin char-style-override-11">Ustama demedim ki Mihrimah Sultan Camii’nin yapısı</span><span class="regular-metin char-style-override-11"> bana onunla tanıştığım günü hatırlatmakta. Hani henüz arılardan kaçan bir kız çocuğu olduğu demleri. Yedi incili bir kolye vardı o gün boynunda. Giydiği elbise ve yüzünü örten tül misali, açı</span><span class="regular-metin char-style-override-11">k renkliydi mermer ve granit. Dört büyük ağırlık kulesi üzerinde yükseliyordu kubbe. Bahçede dört can idik biz de: prenses, Hesna Hatun, ben ve Çota. Ve tek minaresi yüksek, ince ve zarifti, tıpkı onun gibi. Mihrimah Sultan Camii bol pencereliydi; hem kubbe hem mekân gani gani güneş alıyordu, saçlarından yansıyan ışıklar gibi. </span></p>
				<p class="paragraf"><span class="regular-metin char-style-override-11">Ben böyle çizip göstermeyi sürdürdüm. Nihayet ustam beni bir kenara çekti. “Nicedir seni izlerim Cihan. Her ne kadar hazı</span><span class="regular-metin char-style-override-11">r olmasan da sendeki irade ve kabiliyeti takdir ederim. İnanıyorum ki bu kararlılıkla güzel işler başaracaksın. Seni de kalfa yapacağım. Ama bundan bile fazla emek vermen gerekecek. Ne dersin, yapabilir misin?”</span></p>
				<p class="paragraf"><span class="regular-metin char-style-override-11">Elini öptüm, alnıma koydum. Şu andan itibaren hayat bambaşka olacaktı seziyordum. Mihrimah Camii’nin inşaatında kendimi paraladı</span><span class="regular-metin char-style-override-11">m. Deli gibi her ayrıntıya koştum, her ihtiyaca yetişmeye çabaladım. Bilmediklerimi kapmak için zihnimi açık, kulağımı delik tuttum. Hep didindim. Ustam beni dikkatle, merakla, takdirle izliyordu. Onun bakışlarını hissetmek bana güven veriyordu. </span></p>
				<p class="paragraf"><span class="regular-metin char-style-override-11">Lakin beni seyreden başkaları</span><span class="regular-metin char-style-override-11"> da vardı. Öteki kalfalar bu cevval halimden hoşlanmamıştı. Kızmaya başlamışlardı heveskârlığıma. Halbuki sebebini bir bilseler... Birdenbire ortaya çıkmış, araları</span><span class="regular-metin char-style-override-11">na karışmıştım ve şimdi de hızla onlara yetişmeye azmediyordum. Bana diş bilediler, içerlediler. Ne var ki tüm bunları sonradan anlayacaktım. O zaman da her şey için çok geç olacaktı. </span></p>
				<p class="Normal para-style-override-7" xml:lang="en-US"/>
				<p class="Normal para-style-override-7" xml:lang="en-US"/>
				<p class="Normal para-style-override-7" xml:lang="en-US"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt33.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Mihrimah Camii’nin inşaatı</span><span class="regular-metin"> hadisesiz devam etmiş, sonlara yaklaşılmıştı ki usta ve kalfalar beklenmedik bir engele tosladı. Gönderilen çiniler defalardır kırık dökük çıkıyordu. Parçalanmayanların</span><span class="regular-metin"> ya desenleri sorunluydu ya renkleri oturmamıştı. Sinan durumdan memnun değildi. Ehl-i hiref kârhanelerinin kusursuz işlemesine önem verirdi. Cihan ile Nikola’dan gidip çini ustasıyla konuşmalarını istedi. İnşaat sahasından doğruca</span><span class="regular-metin"> oraya gideceklerdi. </span></p>
				<p class="paragraf"><span class="regular-metin">“O zaman fili de alalım” dedi Cihan. </span></p>
				<p class="paragraf"><span class="regular-metin">İzin çıkınca öyle yaptılar. Havada yağmur kokusu vardı. Yapraklar uçuşuyordu. Haliç’e yaklaşırken rüzgâr hızlandı</span><span class="regular-metin">. Çinicilerin yerleri sağlı sollu bir sokak boyunca sıralanmıştı. Kapıları o kadar alçaktı ki insan içeri girerken eğilmek zorunda kalıyordu. Buna karşılı</span><span class="regular-metin">k pencereleri büyük ve kocamandı, mümkün mertebe ışık gelsin diye. Burada satılan mallar İznik’ten geliyordu. Ziyaret edecekleri dükkân sokağın sonundaydı. Sinan senelerdir aynı zanaatkârla çalışmıştı. Adamcağız vefat edince iş</span><span class="regular-metin">i oğlu devralmıştı. O gün bugündür hiçbir şey aynı olmamıştı. </span></p>
				<p class="paragraf"><span class="regular-metin">Küçük, basık bir yerdi. Başka günler daha aydınlıktı belki ama şimdi hava bozduğundan</span><span class="regular-metin"> içerisi loştu. Bir kandilin solgun ışığında çalışan çırağı gördüler; suratı sivilceli bir oğlandı. Cihan’ın saraya geldiği yaştaydı. </span></p>
				<p class="paragraf"><span class="regular-metin">“Selamünaleyküm, ustan yok mu?”</span></p>
				<p class="paragraf"><span class="regular-metin">O daha cevap veremeden bir ses yükseldi: “Kim merak ediyor?”</span></p>
				<p class="paragraf"><span class="regular-metin">Odanı</span><span class="regular-metin">n arkasında tıknazca bir adam vardı. Haline bakılırsa şekerleme yapıyordu ve uyandırılmaktan hoşlanmamış</span><span class="regular-metin">tı. </span></p>
				<p class="paragraf"><span class="regular-metin">“Bizi Sermimar Sinan gönderdi” dedi Nikola ve bekledi. Ustasına olan saygısı o kadar derindi ki Sinan’ın ismini telaffuz ettiğinde herkesin mum gibi duracağını zannediyordu; öyle bir şey olmadı. </span></p>
				<p class="paragraf"><span class="regular-metin">“Git misafirlere tabure bul” diye bağırdı adam oğlana</span><span class="regular-metin">. “İçecek getir, boğazımız kurudu. Geri zekâlı mısın ne dikiliyorsun? Ahmak!”</span></p>
				<p class="paragraf"><span class="regular-metin">Delikanlı telaşla koşturdu. İstenenleri getirdi. Şerbet ikram etti. Gene de yaranamadı ustasına; </span><span class="regular-metin">azar işitti. “Ne salaksın. Mandayı getirsem senden çabuk öğrenir!”</span></p>
				<p class="paragraf"><span class="regular-metin">Adam, katılmalarını beklercesine misafirlere baktı. Ama Cihan da, Nikola da oğlanın haline üzülmüştü. Şerbetlerine dokunmadan durumu anlattı</span><span class="regular-metin">lar. Bu arada adam kendi içeceğini bitirmiş, yenisine başlamıştı. </span></p>
				<p class="paragraf"><span class="regular-metin">“Efendi, bilirsin bunca zaman merhum pederinle çalıştık. Allah rahmet eylesin, bize hep en iyi çinileri verdi. O vefat edince yerine oğlunun geçmesine memnun olduk. Lakin şimdilerde çiniler eskisi gibi değil sanki.”</span></p>
				<p class="paragraf"><span class="regular-metin">“Ne diyorsun?” dedi adam ters ters, bunca laf arasında kaybolmuştu.</span></p>
				<p class="paragraf"><span class="regular-metin">Nikola yeniden denedi. “Mihrimah Camii’ni vakitlice yetiştirmek isteriz ama çiniler gecikince yapı</span><span class="regular-metin"> da gecikiyor.”</span></p>
				<p class="paragraf"><span class="regular-metin">“Ben size gönderdim” dedi herif gayet pişkin. </span></p>
				<p class="paragraf"><span class="regular-metin">“Doğru ama kullanmadan kırılıyor ve...” </span></p>
				<p class="paragraf"><span class="regular-metin">“Ne yani çinilerimi kırıp bir de bana hesap sormaya mı kalkarsınız?”</span></p>
				<p class="paragraf"><span class="regular-metin">Kabalığa alışkın olmayan</span><span class="regular-metin"> Nikola kıpkırmızı kesildi. Kekelemeye başladı. “Yok, anla...ta...ta...madım.”</span></p>
				<p class="paragraf"><span class="regular-metin">O ana kadar Cihan ağzını açmamıştı. Nikola kendisinden kıdemli olduğu için geride durmuştu. </span><span class="regular-metin">Baktı ki işler sarpa sarıyor, adamın anlayacağı dilde konuşmaya karar verdi. Hem ustasını üzüyor, hem Mihrimah’ın camiini aksatıyor diye herife iki misli kızgındı. Lafa girdi: “Sana kibarca ş</span><span class="regular-metin">unu söylüyor: Yolladığın çinileri hayvanat bahçesindeki mahluklara versen kafeslerine koymazlar.”</span></p>
				<p class="paragraf"><span class="regular-metin">“Vay! Benle nasıl böyle konuşursun?” dedi adam. </span></p>
				<p class="paragraf"><span class="regular-metin">“Esas sen camiye bozuk malzeme yollamaya utanmıyor musun?” dedi Cihan aynı şekilde diklenerek. </span></p>
				<p class="paragraf"><span class="regular-metin">“Aman, kavga etme...” Nikola araya girmeye çalıştı</span><span class="regular-metin">. </span></p>
				<p class="paragraf"><span class="regular-metin">Çinici çırağına döndü. “Hemen çıkar dışarı bu deyyusları!” </span></p>
				<p class="paragraf"><span class="regular-metin">Zavallı oğlan korkuyla baktı Nikola ile Cihan’a. Yakalarından mı tutsun, sırtları</span><span class="regular-metin">ndan mı iteklesin bilemedi. Kalakaldı. O zaman Cihan sakin bir edayla Nikola’ya seslendi: “Neden gidip Çota’nın yanında beklemezsin? Yalnız kalınca tedirgin oluyor, bilirsin.” </span></p>
				<p class="paragraf"><span class="regular-metin">Oradan uzaklaşmaya can atan Nikola teklifi derhal kabul etti. Çırak da onun peşinden seğirtti</span><span class="regular-metin">. Bir Cihan kaldı geride, bir de çinici. “Ne bakıyorsun suratıma öküz gibi?” dedi adam.</span></p>
				<p class="paragraf"><span class="regular-metin">Cihan cevap vermedi.</span></p>
				<p class="paragraf"><span class="regular-metin">“Sağır mısın ulan?”</span></p>
				<p class="paragraf"><span class="regular-metin">Cihan yavaşça arkadaki raflara yürüdü. Orada porselen kâseler vardı. Birini aldı, inceledi ve pat diye yere bı</span><span class="regular-metin">raktı. Tuzla buz oldu. Adam yerinden fırladı. “Ne yapıyorsun lan? Çıldırdın mı?”</span></p>
				<p class="paragraf"><span class="regular-metin">Cihan bir sonrakine uzandı. Onu da kı</span><span class="regular-metin">rdı. Kâseleri karşı duvara fırlattığı takdirde daha kolay parçalandıklarını fark etmişti. Sonrakilerin hepsini oraya hedefledi, duvara vurup dağılıyordu porselenler birer birer. </span></p>
				<p class="paragraf"><span class="regular-metin">“Aptal oğlan neredesin?” diye bağı</span><span class="regular-metin">rdı çinici, sesinde korku vardı. “Gel şu deliyi çıkar!”</span></p>
				<p class="paragraf"><span class="regular-metin">Cihan’a öyle geliyordu ki çırak bir süre daha dışarıda oyalanacaktı. Bu hoyrat herife yardım etmeye niyeti yoktu belli ki. Cihan adama o kadar yaklaştı</span><span class="regular-metin"> ki herifin yediği türlünün kokusunu alabiliyordu. “Efendi, dışarıda bekleyen mahluku gördün mü?</span></p>
				<p class="paragraf"><span class="regular-metin">“Ne mahluku?”</span></p>
				<p class="paragraf"><span class="regular-metin">“Git bak.”</span></p>
				<p class="paragraf"><span class="regular-metin">Homurdanarak camdan baktı adam. Çota’yı görünce suratı değişti. </span></p>
				<p class="paragraf"><span class="regular-metin">“Savaş filidir” dedi Cihan. “On asker öldürdü, onlarcasını</span><span class="regular-metin"> yaraladı. Seninki gibi kaç dükkân ezdi. Kim bizi aldatır, dolandırırsa Sermimar Sinan bunu gönderir cezalandırmak için.” </span></p>
				<p class="paragraf"><span class="regular-metin">“Kuyruklu yalan” dedi adam. </span></p>
				<p class="paragraf"><span class="regular-metin">“İnanmıyorsan dene, bana göre hava hoş.” </span></p>
				<p class="paragraf"><span class="regular-metin">Adamın fille karşılaşmaya niyeti yoktu. Ters ters sordu: “Ne istiyorsun?”</span></p>
				<p class="paragraf"><span class="regular-metin">“İki şey” dedi Cihan. “Bize sattığın o berbat çinileri geri alacaksın. Doğ</span><span class="regular-metin">ru düzgün, Mihrimah Sultan’ın şanına layık malzeme yollayacaksın.” </span></p>
				<p class="paragraf"><span class="regular-metin">“İkincisi neymiş?”</span></p>
				<p class="paragraf"><span class="regular-metin">“O senin çırağı hırpalarsan, Allah şahidim, ben de, fil de tekrar geliriz.” </span></p>
				<p class="paragraf"><span class="regular-metin">“Sana ne yahu? Göbeğiniz bir mi kesildi?”</span></p>
				<p class="paragraf"><span class="regular-metin">“O benim köylüm” diye uydurdu Cihan. “Anası</span><span class="regular-metin"> süt anam.”</span></p>
				<p class="paragraf"><span class="regular-metin">Herif güldü, inanmamıştı ama kurcalamadı. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Cihan dışarı çıktığında Nikola ve Çota’yı bir ağacın altında bekler buldu. Fil hortumunu şöyle bir salladı. Sanki filbazın ne dolaplar çevirdiğini</span><span class="regular-metin"> anlamıştı.</span></p>
				<p class="paragraf"><span class="regular-metin">“O patırtı da neydi?” diye sordu Nikola. </span></p>
				<p class="paragraf"><span class="regular-metin">“Ufak bir kaza” dedi Cihan. “Hadi gidelim.” </span></p>
				<p class="paragraf"><span class="regular-metin">Biri filin mahfesine, öteki boynuna kuruldu. Yağmur çiselemeye başladı. Cihan, Nikola’nın ne düşündüğünü bilmiyordu ama kendi aklı ha bire dükkânda yaşananlara kayıyordu. Nasıl da değişmişti</span><span class="regular-metin"> ruh hali. Hem de bir anda. Kimse “ben şöyleyim, ben böyleyim” dememeliydi fazla. Belki de her insanın içinde hiç tanımadığı biri gizliydi. En sıkıntılı, en beklenmedik anlarda çıkıveriyordu. Müneccim Takiyeddin’in gözetlediği semavi cisimler gibiydi insan yüreği. Kimse bilmiyordu derininde ne esrarlar barındırdığını. Sadece tepemizdeki sema değil, aslında tek tek her insan koca bir muammaydı</span><span class="regular-metin">. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt34.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Nüfusu günbegün çoğalan İstanbul’un su talebi katbekat artmıştı. Hanelerin, hanların, hamamların, mezbahaların; cami, kilise ve havraların altında, boş sarnıçlar, kapanmış kuyular vardı. Müslümanlar hastalarını Eyüp çeşmelerinin suyuyla yıkar; Hıristiyanlar gebe kalamayan kadınları Balıklı Kilisesi’nin ayazmasına getirirdi. Keza Muhammedilerin kiliselerde mum yaktığı</span><span class="regular-metin">, İsevilerin İslam evliyalarına adak adadığı da olurdu. Paylaştıkları aynı suydu. Ne var ki artık yetmiyordu. </span></p>
				<p class="paragraf"><span class="regular-metin">Sinan yeraltı sularını ve dereleri değerlendirerek şehre misliyle su getirilebileceğine inanıyordu. Hemen işe koyulmaya hazırdı. </span><span class="regular-metin">Bizans’tan bu yana yapılan surları onarmakla yetinmiyordu. Niyeti daha büyüktü. Birbirini takip eden kanallar ve kemerler inşa ederek, muazzam bir su şebekesi kurmak istiyordu. Açık ve kapalı sarnıçlarla kurak yaz ayları için su depolayacak; kuleler çıkıp, kuyular açacak; künklerle ara mahallelere su dağıtacaktı. Teklifi kabul görürse ilk defa bu kadar geniş bir alana su sağlanacaktı. Cüretkâr teşebbüstü. Sinan hakkında öteden beri kem konuşanlara yeni bir fırsat</span><span class="regular-metin"> çıkarmakla kalmamış, ona yeni hasımlar da kazandırmıştı. Bunların hiçbiri gözde damat Sadrazam Rüstem Paşa kadar ürkütücü değildi. </span></p>
				<p class="paragraf"><span class="regular-metin">Rüstem Paşa, Sinan’ın teklifine başından beri muhalifti. Daha çok su, daha çok insan demekti. Bu da daha fazla izdiham, virane, salgın hastalık getirecekti. Zaten yeterince kalabalık olan İstanbul’a, çıkınında hayal</span><span class="regular-metin">ler, kafasında bitlerle yeni sakinler davet etmenin mânâsı yoktu. </span></p>
				<p class="paragraf"><span class="regular-metin">Birçok kişi Rüstem Paşa’nın tarafını tutuyordu, farklı sebeplerle de olsa. Sinan’ın istidadını çekemeyen rakip mimarlar onun başarmasından korkuyordu. Meslekten olmayanlarsa, bir insanın –şayet Şirin’in hatırına kayaları delen Ferhat değilse</span><span class="regular-metin">– dağlardan, tepelerden su getirmesinin mümkün olmadığında ısrarcıydı. Vaizler, yeraltı cinlerini uyandırıp âdemoğullarının başına bela açmamak için toprağın rahat bırakılması gerektiğini söylüyordu. </span></p>
				<p class="paragraf"><span class="regular-metin">Herkes böyle itiraz ededursun, Sinan endişelenecek bir şey yokmuş gibi çalışmayı sürdürüyordu. Onun bunca çirkef ve ithamın ortasında inancını nasıl kaybetmediğini, dedikodulara karşı nasıl sağır ve dilsiz kalabildiğini Cihan’ın havsalası almıyordu. Bir defa olsun atılan çamura çamurla mukabele etmemişti. Bu haliyle, köy çocukları tarafından dürtüklen</span><span class="regular-metin">erek taciz edildiğinde kabuğuna çekilerek deliliğin geçmesini bekleyen bir kaplumbağayı andırıyordu. Lakin kaplumbağa gibi sabit durmak yerine Sinan ha bire didiniyordu. </span></p>
				<p class="paragraf"><span class="regular-metin">Su işinde Cihan ile Nikola ustalarına yardım ediyordu. Ölçüleri almak, hava terazileriyle hesap yapmak, suyun kaç lüle olduğunu yazmak ve Bizans’tan kalma suyollarının nasıl ıslah edileceğini saptamak onların sorumluluğuydu. Bilgileri toparladıklarında vardıkları neticeleri </span><span class="regular-metin">sultana takdim edeceklerdi. Kalfalar bu önemli vazifenin kendilerine verilmesi karşısında hem heyecana, hem dehşete kapılmışlardı. Yıllar içinde üzerlerine aldıkları görevlerin hepsinden daha zordu. Ustalarını mahcup etmemek için var güçleriyle asıldılar işe. Membaları ve kuyuları, dereleri ve çayları, sarnıçları ve hazneleri birer birer bulup haritada işaretlediler; bunları yeraltı ve yerüstü boğazlarıyla birleştirmenin çarelerini düşündüler. Nihayet bir perşembe günü, üstatla kalfaları iki dirhem bir çekirdek, ellerinde çizimleri, kalplerinde ümitle huzura çıktı</span><span class="regular-metin">lar.</span></p>
				<p class="paragraf"><span class="regular-metin">Onları karşılayan Rüstem Paşa kibar ama soğuktu. Cihan, Mihrimah’ı elinden alan adamın önünde sakin olabilmek için tırnaklarını avuçlarına geçirip, gözleri yerde bekledi. Sadrazam farkında bile değildi. Varını yoğunu Sinan’ı engellemeye adamış görünüyordu. Anadolu’dan gelen göçmenlerden o kadar rahatsızdı ki sırf onları durdurmak için şehirdeki herkesin refahını feda etmeye hazırdı. </span><span class="italik">Belki de kibirli ve kararlı olmak bir lanet,</span><span class="regular-metin"> diye düşündü Cihan. Böylelerinin kendi akıllarına</span><span class="regular-metin"> olan güvenleri öyle yüksekti ki farklı fikirleri dinlemiyorlardı. Halbuki onlardan daha vasat olan insanlar öğrenmeye daha açık oluyor, daha isabetli kararlar alıyorlardı. </span></p>
				<p class="paragraf"><span class="regular-metin">Kabul odasına alındıklarında Sultan Süleyman’ı mücevher kakmalı tahtında oturur buldular. Köşedeki fıskıyenin şırıltısı odadaki sessizliği bozan tek şeydi. Âlemlerin hükümdarı, Sinan’ı muhabbetle karşıladıysa da sesindeki sertlik kimsenin dikkatinden kaçmamıştı. Haftalardır ilk kez renkli esvap geçirmişti sırtına. Nicedir ne kalbinde ne kıyafetlerind</span><span class="regular-metin">e revnak kalmıştı. Zaferleri ve kudreti pekiştikçe, ne gariptir ki günahları ve zaafları da derinleşmişti. İki oğlu taht için rekabet halindeydi ama onu her şeyden çok sarsan, Hürrem’i kaybetmek olmuştu. </span><span class="italik">Muhibbi </span><span class="regular-metin">mahlasıyla aşk şiirleri yazdığı, sevildiği kadar nefret edilen kadın</span><span class="regular-metin">; biri küçük yaşta vefat eden altı çocuğunun anası; haremde daha evvel hiçbir kızın düşünemediği mertebelere yükselen cariye; o gülen çehre kulunç hastalığı dahil, nice eziyet çekmiş, sonunda ölüme yenilmişti. Evlatlarından birini Osmanlı tahtında göremeden ölmüştü.</span></p>
				<p class="paragraf"><span class="regular-metin">Üç kez yere kapandıktan sonra ustalarının peşi sıra ilerledi kalfalar; bakışları, ayaklarının altında uzanan halının desenlerine çakılıydı. Cihan, şamdanların titrek ışığını</span><span class="regular-metin"> ve dışarıdan gelen ıhlamur kokusunu unutmayacaktı. </span></p>
				<p class="paragraf"><span class="regular-metin">Sultan, sermimardan teklifini takdim etmesini isteyince, Sinan kalfalarına başıyla işaret etti. Çizimler için deve derisinden neredeyse şeffaf levhalar kullanmışlardı. Hepsi dört adetti. Cihan’la Nikola ilk resmi uçlarından kavrayarak açtılar, herkesin görebileceği şekilde tuttular. Sinan yapmak istediklerini anlatıyor, ara sıra bir teferruata dikkat çekiyordu. Şehrin kuzeybatısında otuz üç sukemeri inşa edecekti. Bununla yüzlerce çeşmeye yaz</span><span class="regular-metin">-kış su verecekti. </span></p>
				<p class="paragraf"><span class="regular-metin">Ne sultan ne sadrazam, olumlu yahut olumsuz tek kelime sarf ettiler. Bunun üzerine ikinci ve üçüncü çizimlere geçildi: Muhtelif ebat ve mevkilerdeki sukemerleriydi bunlar. Eski devirlerden kalma kadim sukemerlerinin acilen tamire ihtiyacı vardı. Yıkık halleriyle, dişleri dökülmüş devler gibi dizilmişlerdi şehrin yamaçlarında. Bunlar onarılmalıydı. Pek çok membaı birleştirecek bir yeraltı su yolları şebekesi olan dördüncü taslağı –ki içlerinde onu en çok heyecanlandıran buydu– şimdilik kenara koydu Sinan. Daha sıcak olsaydı dinleyenlerin tutumu, gösterecekti. Oysa şimdi içinden bir ses bunu kendine saklamasını söylüyo</span><span class="regular-metin">rdu. Kanallar vasıtasıyla suyu mahallelere, bağlara bahçelere getireceğini anlattı. Susuza su vermek kadar büyük sevap olmadığından bahsetti. Bitirdiğinde padişahın yüzü durgun bir göl gibiydi. Ne düşündüğünü kestirmek imkânsızdı. </span></p>
				<p class="paragraf"><span class="regular-metin">“Ne dersin? Aklın yatar mı?” dedi sultan, sadrazama. </span></p>
				<p class="paragraf"><span class="regular-metin">Rüstem Paşa bu anı bekliyordu. Söyleyeceklerinden üzüntü duyuyormuş </span><span class="regular-metin">gibi kederli bir ifade takındı. “Sermimar fevkalade mahirdir, biliriz, işinin eridir. Buraya halis niyetlerle gelmiş. Ona şüphe yok. Lakin korkarım, bu fikirler bize sadece dert getirir.”</span></p>
				<p class="paragraf"><span class="regular-metin">“Nasıl dertler?”</span></p>
				<p class="paragraf"><span class="regular-metin">“Sultanım, masraflıdır, hazineyi dara sokar. Hele böyle zamanda.”</span></p>
				<p class="paragraf"><span class="regular-metin">Bu konuda fikri alındığında Sinan dedi ki: “Masraf olacaktır ama değer. </span><span class="regular-metin">Mümkün mertebe kanalları kısaltır, malzemeyi uygun seçer, tutumlu davranırız.”</span></p>
				<p class="paragraf"><span class="regular-metin">“Diyelim ki yaptın, ya sonra ne olacak?” dedi Rüstem Paşa. “Daha fazla göçmen gelecek! Yaban mantarı gibi dip dibe evler bitecek. Bir yangın çıksa, nasıl söndüreceğiz?” Bir mendil çıkarıp, alnın</span><span class="regular-metin">daki terleri sildi. “Şehir ağzına kadar dolu zaten. Kaldırabileceğinden fazlasını alırsa hepimiz için felakettir.”</span></p>
				<p class="paragraf"><span class="regular-metin">Sinan’ın yüzünde belli belirsiz bir gölge dolaştı. “Şehre kaç kişinin geleceği sultanımızın vereceği karardır. Ama halihazırda burada olanlara su lazım.”</span></p>
				<p class="paragraf"><span class="regular-metin">Ne biri ödün verdi, ne diğeri. Sermimar sadrazamı, sadrazam sermimarı ikna edemedi. Nihayet sıkılan s</span><span class="regular-metin">ultan araya girdi: “Bu kadarı kâfi. İkinizi de dinledim. Kararımı bilahare öğrenirsiniz!”</span></p>
				<p class="paragraf"><span class="regular-metin">Sinan ile kalfaları geri geri yürüyerek odadan çıktılar. “Rüstem’in arkada kalması ne haksızlık” diye düşündü Cihan. Onların yokluğunda sultanın aklını çelecekti. Adil değildi. Denkliği sağlamak için ne yapabileceğine kafa patlattı. Şayet içlerinden biri</span><span class="regular-metin">, vezirin müdahalesi olmaksızın padişahla vakit geçirebilse dengeler değişirdi. Aksi takdirde şansları yoktu. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">İki kalfa o akşam Sinan’ın evinde kaldı. Cihan, oturup bu mevzuyu tartışabileceklerini ümit ediyordu ama aylaklıktan hazzetmeyen ustaları onları gene işe koştu. Nihayet yorgun argın döşeklerine çekildiler. İşte orada uzanmış, karanlıkta dönüp dururken bir fikir geldi Cihan’ın aklına. Sabahı bekleyemedi; odanın öbür tarafında uyuyan arkadaşına seslendi: “Nikola!” </span></p>
				<p class="paragraf"><span class="regular-metin">Sıçrayarak uyandı beriki. “Ne? Ne oluyor?” </span></p>
				<p class="paragraf"><span class="regular-metin">“Şşşt, benim.”</span></p>
				<p class="paragraf"><span class="regular-metin">“Cihan... ne oldu?”</span></p>
				<p class="paragraf"><span class="regular-metin">“Uyku tutmadı. Aklımdan çıkmıyor.”</span></p>
				<p class="paragraf"><span class="regular-metin">“Benim de” dedi Nikola, halbuki bir saniye önce mışıl mışıl uyumaktaydı. </span></p>
				<p class="paragraf"><span class="regular-metin">“Vezir yanındayken sultanımız nasıl adil karar verebilir? Bizim usta arada bir çıkar padişahın huzuruna. Rüstem Paşa her gün.”</span></p>
				<p class="paragraf"><span class="regular-metin">“Doğru, ama elden ne gelir?”</span></p>
				<p class="paragraf"><span class="regular-metin">“Bir fikrim var” dedi Cihan. “Vezirin sultana ulaşamayacağı bir yer var, bildin mi? Oraya gidebilirsek...”</span></p>
				<p class="paragraf"><span class="regular-metin">Nikola’nın soluğu kesildi. “Hareme mi gireceksin yoksa?”</span></p>
				<p class="paragraf"><span class="regular-metin">“Yok yahu, ahmaklık etme” dedi Cihan</span><span class="regular-metin">. “Başka bir yer. Tahmin et!”</span></p>
				<p class="paragraf"><span class="regular-metin">“Ee, bilemedim” dedi Nikola. “Söylesene.”</span></p>
				<p class="paragraf"><span class="regular-metin">“Av! Sultanımız ava çıktığında onu görebilirsem niyetimizi izah ederim. Yanında sadrazam olmayınca dinler.”</span></p>
				<p class="paragraf"><span class="regular-metin">“Vallahi iyi akıl ettin” dedi Nikola.</span></p>
				<p class="paragraf"><span class="regular-metin">Rüstem Paşa’nın avlanmaktan hoşlanmadığını ikisi de biliyordu. Zihni ne kadar çevikse, bedeni de o kadar hantaldı sadrazamın. Aşırı </span><span class="regular-metin">pimpirikli olduğu için, dere tepe geyik peşinde iz süremiyor, diğerlerine ayak uyduramıyordu. </span></p>
				<p class="paragraf"><span class="regular-metin">“Bu işi kotarsak usta nasıl sevinir” dedi Cihan. “Sakın bir şey söyleme.” </span></p>
				<p class="paragraf"><span class="regular-metin">Nikola’nın sesi fısıltı seviyesine indi. “Ya tehlikeliyse?”</span></p>
				<p class="paragraf"><span class="regular-metin">“Neden olsun ki? Sultan dinlemek istemezse hemen dönerim.”</span></p>
				<p class="paragraf"><span class="regular-metin">“Ben de geleyim mi?”</span></p>
				<p class="paragraf"><span class="regular-metin">“Yalnız gitsem daha iyi. Gelince her şeyi anlatırım, söz.”</span></p>
				<p class="paragraf"><span class="regular-metin">“Fakat... Dikkatli ol.”</span></p>
				<p class="paragraf"><span class="regular-metin">“Merak etme. Bir şeycik olmaz.”</span></p>
				<p class="paragraf"><span class="regular-metin">Arkadaşına bu şekilde teminat verse de Cihan’ın zihni arı kovanı gibi kaynadı bütün hafta; sinirleri lime limeydi. Çorbasını içerken, taslak çizerken, fille konuşurken, aklında hep </span><span class="regular-metin">sultana ne söyleyeceği vardı. Kelimelerini dikkatlice seçmeliydi. Defalarca içinden tekrar etti, hazırlandı. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Nihayet beklenen gün geldi. Cihan, hayvanat bahçesindeki ahbapları sayesinde sultanın nerede avlanacağını kolayca öğrendi. Tertibinin Nikola’ya anlatmadığı kısmına geçti. Çota’yı da yanına alacaktı. O vakte kadar beyaz fili sultana sevdirme gayretleri boşa çıkmıştı. Hem filin hem de filbazın padişahın gönlünü kazanmak için bir ş</span><span class="regular-metin">ansı olacaktı şimdi. Çota’nın bunca zamandır Mimar Sinan’ın emrinde çalışıyor olması, ona, diğer hayvanların yararlanamadığı bazı haklar sağlamıştı. Herkes fil ile filbazın saray kapı</span><span class="regular-metin">larından girip çıkmasına alışkındı. Cihan bundan faydalanacaktı. Böylece filin boynuna oturdu; omuzunda koca bir deri çantayla kapıya vardı. </span></p>
				<p class="paragraf"><span class="regular-metin">“Nereye gidiyorsun?” diye sordu muhafızlardan biri.</span></p>
				<p class="paragraf"><span class="regular-metin">“Sultanımız uğurlu yayını almayı unutmuş. Derhal götürmem emrolundu.”</span></p>
				<p class="paragraf"><span class="regular-metin">“Neden bir süvari göndermezler?” diye sordu ikinci muhafız.</span></p>
				<p class="paragraf"><span class="regular-metin">“Filler atlardan süratlidir” dedi Cihan gözünü bile kırpmadan.</span></p>
				<p class="paragraf"><span class="regular-metin">Muhafızlar güldüler. Ama Cihan’ın ciddiyetini fark edince üstelemediler. “</span><span class="regular-metin">Gidip sorsam iyi olur” dedi ilk muhafız.</span></p>
				<p class="paragraf"><span class="regular-metin">“Elbette, ben beklerim. Şayet padişah uğurlu yayının yanında olmadığını fark edip sinirlenirse, sebebi ben değilim.”</span></p>
				<p class="paragraf"><span class="regular-metin">Bıyıklarını çekiştirerek bir an durakladı adamlar. Derken görünmez sicimlerle bağlıymışçasına ikisi birden yana çekiliverdi.</span></p>
				<p class="paragraf"><span class="regular-metin">“Haydi!” dedi ilk muhafız. “Acele et bari.”</span></p>
				<p class="paragraf"><span class="regular-metin">Böylece kuzeydeki ormana vardılar. Sultanın peşine düştüğü hayvanları bir uçurumun kenarına sürdüğünü öğrenmişti Cihan. Gidip orada bekledi. Uzunca bir müddet geçti – ya da Cihan’a öyle geldi. Endişelenmeye başladı. Ya çalıların arasında pusu kurmuşsa birileri? Ya kazara onu vururlarsa? O böyle korkular icat ededursun uzaktan havlama sesleri geldi. Yarım düzine köpek hızla yaklaştı. Derken av göründü: heybetli bir erkek geyik. Sendeleyerek fırla</span><span class="regular-metin">dı ormandan. Boynuna bir ok saplanmıştı, bir diğeri de kalbine. Koşuyor olması mucizeydi. Vurulduğunu idrak etmemişti adeta. Cihan, öldükten sonra insanın tırnak ve saçlarının bir süre uzamaya devam ettiğini işitmişti. Benzer şekilde, avlanmış bir hayvanın bedeni de, can verdiği halde kaçmaya devam edebilir miydi? Ruh çoktan gitmiş</span><span class="regular-metin"> ama beden hâlâ çırpınıyordu belki de. </span></p>
				<p class="paragraf"><span class="regular-metin">Geyik, batan güneşin ışığında parlayan boynuzlarıyla yaklaştı. Muhteşem bir hayvandı. İri gözlerinde keder vardı. Kan kokusundan rahatsız olan Çota hortumunu salladı. Geyik korkmadı. Her türlü tehdit ve tehlikenin anlamını yitirdiği eşiğe varmıştı. Burun deliklerini açıp, bir şey diyecekmiş gibi ağzını araladı</span><span class="regular-metin">; aniden yığılıp kaldı.</span></p>
				<p class="paragraf"><span class="regular-metin">Cihan yere atlayıp ona doğru koştu. Geyiğin yanına vardığında yalnız değildi. Av köpekleri ondan evvel ulaşmış, hayvanın ölüsünün etrafını sarmıştı. O an tuhaf bir seziyle arkasını döndü Cihan. Sultan Süleyman, atının üstünde oturmuş ona bakıyordu. Cihan titreyerek kendini yere attı. </span></p>
				<p class="paragraf"><span class="regular-metin">“Ne yapıyorsun burada? Filin ne işi var?”</span></p>
				<p class="paragraf"><span class="regular-metin">“Bu fakir kulunuz sizi görmeye geldi; iki kelime söylememe müsaade buyurursanız</span><span class="regular-metin"> ömür boyu minnettar olurum.”</span></p>
				<p class="paragraf"><span class="regular-metin">“Filbaz değil misin sen?”</span></p>
				<p class="paragraf"><span class="regular-metin">“Evet efendim” dedi Cihan. Besbelli yüzünü hatırlamıyordu sultan. Halbuki daha geçen gün huzuruna çıkmış, ona çizimler göstermişti. “Aynı zamanda Sermimar Sinan’ın kalfalarındanım. Bu hususla alakalı geldim.”</span></p>
				<p class="paragraf"><span class="regular-metin">Onlar konuşurken hizmetkârlar geyiğin ölüsünü bir at arabasına yüklemişlerdi. Hâlâ deli gibi havlayan köpekler, yaygarayı</span><span class="regular-metin"> kesmeden peşinden gittiler. Tek bir köpek kaldı geride – düşük kulaklı, kızıl-kahverengi, parlak tüylü. Geyiğin arkasından hırlasa da hünkârın yanından ayrılmadı. </span></p>
				<p class="paragraf"><span class="regular-metin">“Bana ait fili kendi başına çıkardın” dedi sultan. “Bunun için bin kırbaç yiyebileceğini bilirsin herhalde.”</span></p>
				<p class="paragraf"><span class="regular-metin">“Sultanı</span><span class="regular-metin">m, affınıza sığınırım. Sizi görmem şarttı. Beyaz fil uğur getirir. Diledim ki o da olsun.”</span></p>
				<p class="paragraf"><span class="regular-metin">Cihan cesaret edip bakabilseydi, padişahın yüzünün tebessümle kırıştığını görürdü. “Böyle münasebetsiz bir işe kalkışmak için sebebin ne ola?”</span></p>
				<p class="paragraf"><span class="regular-metin">“Müsaadenizle...” Hem sesi hem elleri titriyordu. Geçen gün gösterme imkânı bulamadıkları dördüncü çizimi açtı. Sinan’ın tasavvur ettiği su şebekesinin şehir için ne kadar </span><span class="regular-metin">hayati olduğunu anlattı. İhtiyar, hasta, zayıf, fukara bunca insanın içtikleri her yudumda padişaha dua edeceklerini belirtti. Sultan onu dinledi. Saray duvarları dışında daha sakin, daha şefkatliydi. Derken sordu: “Ustan burada olduğunu biliyor mu?” </span></p>
				<p class="paragraf"><span class="regular-metin">“Bilmiyor. Bilse çok kızar.”</span></p>
				<p class="paragraf"><span class="regular-metin">“Esas ben kızmalıyım, lakin belli ki ustana hürmet edersin. Eğer bütün çırakları senin gibiyse, ne mutlu sermimara.”</span></p>
				<p class="paragraf"><span class="regular-metin">Cihan sevindi bu lafa çocuk gibi. Gülümsedi. Ne iyi etmişti gelmekle. </span><span class="regular-metin">Oysa hayattaki en vahim aldanışlar, kendimizden memnun olduğumuz anlarda çıkar. Şeytan kulağımıza fısıldar: </span><span class="italik">“Neden daha fazlasını istemiyorsun?”</span></p>
				<p class="paragraf"><span class="regular-metin">“Hünkârım, size bir şey daha gösterebilir miyim?” dedi Cihan.</span></p>
				<p class="paragraf"><span class="regular-metin">Başıyla hafifçe onayladı sultan. Aklı yarım kalan avdaydı. Cihan yine de çıkardı esvabında sakladığı tirşeyi. Kend</span><span class="regular-metin">i tasarımıydı bu. Hayali bir nehri aşan yedi kemerli bir taş köprü. Bunu ilk kez savaşta çizmeye başlamış, Roma’da gördüklerinden etkilenerek geliştirmişti. Aşağıda köprünün ayaklarını suyun tazyikinden koruyacak bentler, yukarıda yaya ve hayvanların yürüyeceği kaldırımlar olacaktı. </span><span class="regular-metin">Eğer büyükçe bir öküz arabası geçerse, herkesin kenara çekilebileceği melceler yapacaktı. Açılıp kapanan kısmı sayesinde, altından gemiler geçebilecek, emtia ve yolcu akışı idare edilecekti. Şayet sultan, Sinan’ın su yollarıyla beraber Cihan’ın köprüsünü de kabul ederse, o vakit Cihan hiçbir kalfaya nasip olmayan bir şansa nail olacaktı. “Sinan’ın dâhi talebesi” diyeceklerdi. Mutat olan, çıra</span><span class="regular-metin">k kısmının, çayırda ilerleyen sümüklüböcek gibi yavaş yükselmesiydi ama Cihan istisna olabilirdi. Başarıları Mihrimah’ın kulağına giderdi. Belki o zaman onu beğenir, özlerdi. </span></p>
				<p class="paragraf"><span class="regular-metin">Çizime göz ucuyla bakan sultan atının yularını kavradı. “Girişkenliğini beğendim. Ama cesaret tehlikelidir, dikkat et. Unutma, bir hükümdar karar vermeden evvel her hususu dikkate alır. Şimdi git, haber bekle. Bir daha böyle ş</span><span class="regular-metin">ey yapma. Bugün şefkatimi gördün, o gün gazabımı görürsün.”</span></p>
				<p class="paragraf"><span class="regular-metin">Peşinde adamlar, köpekler ve atlarla çekti gitti sultan. Onlar gözden kaybolunca Cihan derin bir nefes aldı. Her şey yolunda gitmişti. En azından meramını anlatmıştı. Etrafta Rüstem belası olmadan. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Ertesi gün, inşaat sahasında Nikola koşarak geldi. “Ne oldu?”</span></p>
				<p class="paragraf"><span class="regular-metin">“Padişahı gördüm. Benimle konuştu.”</span></p>
				<p class="paragraf"><span class="regular-metin">Nikola’nın gözleri kocaman açıldı. “Sahi mi?”</span></p>
				<p class="paragraf"><span class="regular-metin">“Evet!” dedi Cihan, zapt edemediği </span><span class="regular-metin">bir zafer hissiyle. “Bana sorarsan sultanımız bizden yeni bir sukemeri ve köprü inşa etmemizi isteyecek.”</span></p>
				<p class="paragraf"><span class="regular-metin">“Ne köprüsü?”</span></p>
				<p class="paragraf"><span class="regular-metin">“Şey... Kendi tasarladığım bir köprüden de bahsettim.”</span></p>
				<p class="paragraf"><span class="regular-metin">“Üstada sormadan mı?”</span></p>
				<p class="paragraf"><span class="regular-metin">Huzursuz olan Cihan cevap veremedi. Bütün gün Sinan’la konuşmak için fırsat kolladı. Olmadı. Onun yerine, akşam ezanından önce üç yeniçeri çıkageldi. </span></p>
				<p class="paragraf"><span class="regular-metin">Sinan karşıladı onları. “Selamünaleyküm, buyurun.”</span></p>
				<p class="paragraf"><span class="regular-metin">“Adamlarından birini almaya geldik mimar efendi.”</span></p>
				<p class="paragraf"><span class="regular-metin">“Bir hata olmalı” dedi Sinan. “Amelelerim namuslu insanlardır.”</span></p>
				<p class="paragraf"><span class="regular-metin">“Amele değil. </span><span class="regular-metin">Kalfa!”</span></p>
				<p class="paragraf"><span class="regular-metin">Kulak misafiri olan Cihan başına gelecekleri hissederek ağır ağır öne çıktı. Tam o esnada Sinan sordu: “Hangisi?” </span></p>
				<p class="paragraf"><span class="regular-metin">Askerlerden biri Cihan’ın adını verdi.</span></p>
				<p class="paragraf"><span class="regular-metin">Şaşkınlıktan dili tutulan Sinan gözlerini kırpıştırdı. “İyi talebemdir.”</span></p>
				<p class="paragraf"><span class="regular-metin">“Vezir-i azamın emirleri” dedi asker. Belli ki üstada hürmet ediyordu ve çırağını derdest ederek onu üzmek istemiyordu.</span></p>
				<p class="paragraf"><span class="regular-metin">“Fena bir şey yapmadı, değil mi?” diye sordu Sinan.</span></p>
				<p class="paragraf"><span class="regular-metin">Kimse cevap vermedi. Bu tedirgin sessizliğin ortasında Cihan’ın sesi işitildi: “Affet usta, kusur ettim, bağışla.”</span></p>
				<p class="paragraf"><span class="regular-metin">Ortalıkta bilmediği şeyler döndüğünü sezen Sinan’ın yüzü asıldı. E</span><span class="regular-metin">llerini Cihan’ın omuzlarına koydu. Tıpkı seneler evvel, o harp meydanında yaptığı gibi. “Her ne ise sebep, yüreğini ferah tut. Bu da geçer.”</span></p>
				<p class="paragraf"><span class="regular-metin">Cihan’ın boğazı düğümlendi. Dudaklarından bir hıçkırık kaçıverir diye ağzını açamadı. Askerler ilk başta ilişmeden yanında yürüdüler ama görüş mesafesinden çıkar çıkmaz ellerini bağladılar. Sadrazam Rüstem Paşa’nın huzuruna bu şekilde getirildi. Yer yarılsaydı da Mihrimah’a koca olan adamın karşısında bu halde durmasaydı. </span></p>
				<p class="paragraf"><span class="regular-metin">“Sen!” dedi parmağını sallayarak</span><span class="regular-metin"> sadrazam. “Demek haşmetli sultanımıza pusu kurdun! Bu ne cüret! Yılan gibi arkamdan iş çevirirsin.”</span></p>
				<p class="paragraf"><span class="regular-metin">Cihan ensesinin terden nemlendiğini hissetti; titriyordu.</span></p>
				<p class="paragraf"><span class="regular-metin">“Niyetin hazineye zeval getirmek! Araştırdım soyunu sopunu. Nereden geldiğin belli değil. Sahiden Hintli misin değil misin, meçhul.” </span></p>
				<p class="paragraf"><span class="regular-metin">Tam o esnada sadrazamın işaretiyle arka tarafta bir kapı açıldı. Deri çizmeleri, biçimsiz sakalıyla Kaptan Garreth belirdi. Rüstem Paş</span><span class="regular-metin">a’nın önünde yerlere kadar eğildi. Cihan’a göz ucuyla bakmakla yetindi. </span></p>
				<p class="paragraf"><span class="regular-metin">“Seni buraya şahitlik edesin diye getirdik Delibozuk Reis. Bu mudur vaktiyle geminde seyahat eden kişi?” </span></p>
				<p class="paragraf"><span class="regular-metin">“Budur” dedi Kaptan Garreth. </span></p>
				<p class="paragraf"><span class="regular-metin">“Peki filbaz mıdır? Yoksa dolandırıcı mıdır? Söyle, kellesini uçuralım.” </span></p>
				<p class="paragraf"><span class="regular-metin">Delibozuk Reis, Cihan’ı inceledi. Gözlerinde delice bir parıltıyla sustu. Belli ki durumdan gayet hoşnuttu. Derken cevap verdi: “Kendisi aceminin tekidir amma filbazdır</span><span class="regular-metin"> hakikaten. Hindistan’dan fille beraber geldi.”</span></p>
				<p class="paragraf"><span class="regular-metin">Deminden beri ecel terleri döken Cihan kulaklarına inanamadan baktı. </span></p>
				<p class="paragraf"><span class="regular-metin">“İyi, peki” dedi sadrazam. Tatmin olmamıştı. Tekrar Cihan’a döndü. “Gene de Acem şahının casusu olmayasın?”</span></p>
				<p class="paragraf"><span class="regular-metin">“Efendim” dedi Cihan, sesi çatlayarak. “Kuran’a el basarım ki casus değilim. Acem diyarını bilmem etmem. Art niyetim yoktu.”</span></p>
				<p class="paragraf"><span class="regular-metin">“Göreceğiz bakalım. Mahpusta aklın başına gelir, dilin açılır nasılsa.” Muhafızlarına döndü Rüstem Paş</span><span class="regular-metin">a. “Götürün!”</span></p>
				<p class="paragraf"><span class="regular-metin">Ve böylece Cihan, hem filbaz hem kalfa, hem mücrim hem masum, İstanbul’a su getirme işinde Sinan’a yardım edeyim derken, ne olduğunu bile anlayamadan atıldı Yedikule Zindanlarına – ondan evvel nicelerinin girdiği ama sadece bir avuç insanın sağ çıkabildiği o karanlık ve kasvetli mekâna.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt35.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">“İsmin?” diye bir daha sordu kâtip, bu sefer daha kızgın bir şekilde.</span></p>
				<p class="paragraf"><span class="regular-metin">Cihan susmakla hayırlı bir iş yapmıyordu. Fakat bu kapıdan içeri giren bahtsızlar listesinde kendi adını görmeye yüreği elvermediğinden bir türlü konuşamıyordu. Sanki adı bir defa yazıl</span><span class="regular-metin">sa ebediyete kadar bu delikte kalacaktı. Öyle bir korku düşmüştü içine. </span></p>
				<p class="paragraf"><span class="regular-metin">Kâtip öfkeyle baktı. “Bana bak, biz sorunca sen cevap vereceksin. Yoksa dilini keseriz, istesen de çıtın çıkmaz. ”</span></p>
				<p class="paragraf"><span class="regular-metin">Hapishane emini araya girdi. “Hadi, hadi. Civcivi korkutmayalım.”</span></p>
				<p class="paragraf"><span class="regular-metin">“Besili saray tavuğu!” dedi kâtip.</span></p>
				<p class="paragraf"><span class="regular-metin">“Fark etmez. Tüyleri yolundu mu tüm tavuklar aynı. İsterse paşa olsun, burada sökmez kimsenin rütbesi” dedi hapishane emini. </span></p>
				<p class="paragraf"><span class="regular-metin">“Haklısın efendi!”</span></p>
				<p class="paragraf"><span class="regular-metin">Kıpırdamadan mahkûma bakıyordu </span><span class="regular-metin">hapishane emini. Çökük gözleri ve düşük omuzlarıyla Cihan’ın köyündeki bir oğlana benziyordu. Kurbağaları yakalayıp bir sopaya bağlar, bıçağıyla doğrardı. Bu esnada yüz ifadesinde en ufak değişiklik olmazdı.</span></p>
				<p class="paragraf"><span class="regular-metin">“Valla epeydir böylesi düşmemişti” dedi kâtip, Cihan odada değilmiş gibi.</span></p>
				<p class="paragraf"><span class="regular-metin">“Sadrazamın armağanı!”</span></p>
				<p class="paragraf"><span class="regular-metin">Cihan, adamların ona dair her şeyi zaten bildiklerini anladı. İsmini sormaları –tıpkı kavga çıkarmayacağı aşikârken zincire vurmaları gibi– sırf zevk içindi. Susarak bu maskaralığın uzamasına sebep oluyordu. Konuştu. Sesi boğuk çıktı:</span><span class="regular-metin"> “Cihan, ismim. Sultanımızın filbazı, sermimar kalfasıyım.”</span></p>
				<p class="paragraf"><span class="regular-metin">Kuştüyü kalem kâğıda döktü kelimeleri. “Yazık etmişsin kendine” dedi kâtip. “Küçük adamın düşmanı büyük olursa, vay haline.”</span></p>
				<p class="paragraf"><span class="regular-metin">Cihan güçlükle yutkundu. “Ustam çıkarır beni.”</span></p>
				<p class="paragraf"><span class="regular-metin">Hapishane emini yaklaştı. Cihan adamın ekşi ter kokusunu aldı</span><span class="regular-metin">. “Burada çürüyen her herifin bir ustası vardı. Faydası olmadı. O senin söylediğin ustalar, cenazelerini almaya bile gelmedi.”</span></p>
				<p class="paragraf"><span class="regular-metin">Cihan ısrar etti. “Benimki başka.”</span></p>
				<p class="paragraf"><span class="regular-metin">Adam güldü. Muhafızları çağırdı: “Haydi, götürün şehzadeyi sarayına.”</span></p>
				<p class="paragraf"><span class="regular-metin">Meşaleler taşıyan muhafızlar –ikisi yanında, biri arkasında</span><span class="regular-metin">– Cihan’ı ite kaka pis ve rutubetli bir dehlize soktular. Bir kat aşağı indiler ve o kadar dar bir geçide girdiler ki tek sıra olmaları gerekti. Duvardaki çatlaklarda kaygan, yeşil yosunların bittiği Cihan’ın gözünden kaçmadı. Tekrar merdiven indiler. Koku kesifleşti, karanlık koyulaştı. Cihan, bir vakitler canlı olduğunu tahmin ettiği yumuşak bir şeyin üstüne bastı. </span></p>
				<p class="paragraf"><span class="regular-metin">Zindanın</span><span class="italik"> bağırsakları</span><span class="regular-metin"> derlerdi buraya. Duvarlarda bir iki meşale can çekişircesine cılız yanıyordu. Diplere doğru öyle zifiriydi ki Cihan</span><span class="regular-metin"> sabah getirildiğini bilmese gece oldu zannederdi. Sağda solda, kapkara oyuklar halinde hücreler vardı. Derken gözleri karanlığa alıştı, onları gördü. Avurtları çökmüş, bir deri bir kemik kalmış bedenler. Kimi kısa boylu, kimi uzun; kimi gencecik, kimi burada ihtiyarlamış. Bazı mahpuslar alınlarını demir parmaklıklara yaslamış sabit gözlerle onu izliyordu. Kimileri sırtını dönmüş, ilgilenmiyordu. Yerlerde k</span><span class="regular-metin">aba hasırların üstünde inleyerek yatanlar vardı. İçinde fare ölüsü yüzen bir kovadan kepçeyle su içen bir adam, ağzına kadar pislikle dolu kapların yanında yığılmış boklar gördü. Midesi bulandı. Öğürdü elinde olmadan. </span></p>
				<p class="paragraf"><span class="regular-metin">Bir mahpus anlaşılmaz bir şeyler fısıldadı. Cihan ne dediğini işitmek için başını o yana çevirdiğinde adam var gücüyle üstüne tükürdü. Ellerini hareket ettiremeyen Cihan yüzündeki balgamı omzuyla silmeye çalıştı. Beriki bir kahkaha attı. Cihan’</span><span class="regular-metin">ın kulaklarında çınladı adamın gülüşü – alçak perdeden ama bir türlü bitmeyen, neşeden yoksun, sırf acıtmak için atılmış bir kahkaha. Cihan o lahzada zindandaki herkesin onunla alay ettiğini hissetti. Dizleri boşalıverdi. Onun da bir yankesici olduğu hakikatti ama buradakiler gibi değildi. Bunlar haydut, katil, tecavüzcüydü; kimseye hayırları dokunmamıştı. Yanlar</span><span class="regular-metin">ında yeri yoktu. Haksızlığa karşı hissettiği öfke ve isyan, safra gibi doldurdu boğazını. </span></p>
				<p class="paragraf"><span class="regular-metin">“Yürü, ne durursun!” diye bağırdı arkasındaki muhafız. </span></p>
				<p class="paragraf"><span class="regular-metin">Az ileride bir şey ciyakladı. Muhafız meşaleyi oraya tutunca gördüler ki bir yarasaydı. Cihan hayvanın buraya nasıl girdiğini merak etti. Belki de yakınlarda bir delik vardı. Düşünmeye vakit bulamadı. Muhafızlar paslı bir kapıyı açarak, Cihan’ı tekme tokat boş bir hücreye ittiler. </span></p>
				<p class="paragraf"><span class="regular-metin">“Tahtınız hayırlı olsun hazret!” dedi içlerinden biri çekip gitmeden evvel. </span></p>
				<p class="paragraf"><span class="regular-metin">Duvarlarda minnacık deliklerden gıdım gıdım hava ve ışık sızıyordu. Üç yanı taş duvar, altı toprak zemindi. Ötede yatak niyetine, eprimiş bir hasır duruyordu. Yanında da iki tahta kova – birinde kurumuş pislikler, diğerinde her türlü haşarata havuz olmuş içme suyu. Hepsi bundan ibaretti. </span></p>
				<p class="paragraf"><span class="regular-metin">“Neden buraya getirmedin çaylağı?” dedi bir ses. </span></p>
				<p class="paragraf"><span class="regular-metin">Cihan gayriihtiyari dönüp baktı; kar</span><span class="regular-metin">şı hücrenin mumlarla aydınlatılmış olduğunu gördü. Orada bir insan azmanı, dudaklarını şapırdatarak, eline geçirince Cihan’a neler yapacağını sayıp döktürüyordu. Etrafındakiler söylediği her şehvetli söze kahkahayla yanıt veriyordu. Cihan’ı esas hayrete düşüren, onun ve yanından geçtiği bütün tutukluların aksine, buradaki hiç kimsenin zincirlenmemiş olmasıydı. Diğerlerine tanınmayan bu imtiyaza nasıl nail olmuşlardı, anlayamadı. Derken şarkı söylemeye başladılar – sağa sola vuruyor, el çırpıyor, tepiniyorlardı. Mahpuslardan biri –kıvırcık saçlı, badem gözlü, alımlı bir delikanlı– ıslık ve alkışlar eşliğinde raks etmeye koyuldu</span><span class="regular-metin">. Ağır ağır salınarak mintanını sıyırdı ve içine bir inci tanesi kondurulmuş göbek deliğini açığa çıkardı. Altında Cihan’ın okuyabileceği kadar iri harflerle bir dövme vardı: </span><span class="italik">Aşkbaz.</span></p>
				<p class="paragraf"><span class="regular-metin">“Hadi Kaymaktabağı!”</span></p>
				<p class="paragraf"><span class="regular-metin">“Salla o tatlı kıçını!”</span></p>
				<p class="paragraf"><span class="regular-metin">Cesaretlenen Kaymaktabağı daha çok kırıtmaya başladı. O oynaştıkça sataşmalar da çirkinleşiyordu. Diğer mahpuslar kıkırdıyordu ama Cihan onların alttan alta kabadayıdan korktuklarını fark etmişti. </span></p>
				<p class="paragraf"><span class="regular-metin">Cihan delikanlıya bakadursun, ismi Abdullah olan kabadayı da Cihan’ı incelemekteydi. Aniden </span><span class="regular-metin">Kaymaktabağı’nı arkasından yakalayarak üstüne abandı. Bir kahkaha koptu. Kulaklarına kadar kızaran Kaymaktabağı, gergin gülümsedi. Bağırış çağırış her yerden işitiliyor olmalıydı ama ortada tek bir muhafız yoktu. Abdullah çizmesinin içinden bir bıçak çekti. Soğuk, keskin kenarını yaladıktan sonra Kaymaktabağı’nın boynuna dayadı. Delikanlının tedirginliğini ele veren tek şey</span><span class="regular-metin"> hızla inip çıkan âdemelması oldu. Gene de raksı kesmedi. Bir müddet üçü kendi âlemlerinde kayboldu – kabadayı, rakkas ve bıçak.</span></p>
				<p class="paragraf"><span class="regular-metin">Abdullah kenara çekilerek kollarını sıvadı. Sol kolu, kimi kabuk bağlamış, kimi yeni çiziklerle kaplıydı. Tek hamlede dirsekten bileğe kadar kendini kesti. Sızan kanlar, koyu lekelerle kaplı zemine damlad</span><span class="regular-metin">ı. Kayıtsız görünmeye gayret etse de Cihan’ın eli ayağına dolaştı. Birden, bu adamı öldürebileceğini hissetti. Ondan da, kendinden de ürktü. </span></p>
				<p class="paragraf"><span class="regular-metin">Tam o esnada bir ses yardı havayı. “Kesin ulan şamatayı!”</span></p>
				<p class="paragraf"><span class="regular-metin">Suspus oldu herkes. Cihan soluna, dehlizin sonundaki hücreye baktı. Karanlıktı. Adım adım, aşina bir surat öne çıktı: Balaban!</span></p>
				<p class="paragraf"><span class="regular-metin">Kabadayı homurdandı. “Bizimkiler</span><span class="regular-metin"> azıcık eğleniyordu be.”</span></p>
				<p class="paragraf"><span class="regular-metin">“Söyle sülüklerine başım ağrıdı” dedi Balaban. </span></p>
				<p class="paragraf"><span class="regular-metin">Abdullah adamlarına işaret etti. Kaymaktabağı dahil hepsi köşelerine çekildiler.</span></p>
				<p class="paragraf"><span class="regular-metin">“Bir şey daha var” dedi Balaban.</span></p>
				<p class="paragraf"><span class="regular-metin">“Ha?”</span></p>
				<p class="paragraf"><span class="regular-metin">“Ulan kaç kez söyledim sana kendini kesmeyeceksin diye, ha? Kan görmek zorunda mıyız sabah akşam?”</span></p>
				<p class="paragraf"><span class="regular-metin">“Çaylak içindi” dedi Abdullah, döktüğü kanın kıymeti bilinmedi diye darılmış gibiydi.</span></p>
				<p class="paragraf"><span class="regular-metin">“Tamam merasim bitti” dedi Balaban. Parmaklıklara yaklaştı. A</span><span class="regular-metin">ncak o an baktı Cihan’dan yana. “Şu işe bak yahu! Bizim filbazmış!”</span></p>
				<p class="paragraf"><span class="regular-metin">Yanında beş Çingene daha vardı; hepsi de sapına kadar sadıktı çeribaşına. Tek tek kafalarını uzatıp Cihan’ı selamladılar. </span></p>
				<p class="paragraf"><span class="regular-metin">“Ne o çırak? Nasıl becerdin buraya düşmeyi?” dedi Balaban. Bu ikisinin birbirini tanıdığına inanamayan Abdullah kendi hücresinden kulak kesildi. </span></p>
				<p class="paragraf"><span class="regular-metin">“Sadrazamı kızdırdım” dedi Cihan. “Ya sen?”</span></p>
				<p class="paragraf"><span class="regular-metin">Limandan bir sandık hurma çalarken yakalanan bir Çingene çocuğu falakaya yatırtıp, tabanlarındaki etler dökülünceye kadar dövdürten,</span><span class="regular-metin"> sonra da katır üstünde ters oturmuş vaziyette sokaklarda dolaştıran Edirne kadısından intikam almayı kafaya takmıştı Balaban. O ve şürekâsı, adamın mücevherlerini ve kaftanlarını aşırmış; avlusundaki ördek ve kazları kesip pişirmiş; dördüncü karısını kaçırmış; ahırlarını ateşe vermişti. O safhaya</span><span class="regular-metin"> kadar şansları yaver gitmişti. Ama gözlerini kodamanın yeni arabasına dikince –ki Frengistan’dan getirilmişti ve daha evvel bir senyöre aitti– yakayı ele vermişlerdi.</span></p>
				<p class="paragraf"><span class="regular-metin">Balaban zindanda kraldı. Sefaletin ortasında bir vaha yapmıştı – ipek minderler, Acem halıları, ısınmak için bir maltız, kahve pişirmek için pirinç bir cezve, oymalı meşe masa ve ceviz koltuk. Mahpuslar ona </span><span class="regular-metin">saygı gösteriyor, damarına basmamaya özen gösteriyordu. Çünkü her birinin sevdikleri –ebeveynleri, karıları, çocukları– vardı dışarıda. En azılı mahkûm bile biliyordu ki şayet Balaban’a ters giderse, Çingene’nin hısım akrabalarından biri intikam alırdı. Zira Balaban, genişliğini kendisinin de bilmediği devasa bir aşiretin başıydı. Ama bu kadar itibar</span><span class="regular-metin"> görmesinin tek sebebi bu değildi. Mahpuslar da muhafızlar da </span><span class="italik">Romani laneti</span><span class="regular-metin">’nden çekiniyordu. Bu bedduaya maruz kalan kişi, hele bir dolunay gecesi lanetlenmişse, ömür boyu süründüğü gibi yedi kuşak ailesi dertten kurtulamıyordu. </span></p>
				<p class="paragraf"><span class="regular-metin">Cihan bunları zamanla öğrendi. Balaban’la ilgili efsanelerin arkasında gene Balaban olduğundan şüpheleniyordu. Sinan’dan sonra karşısına çıkan en akıllı adamdı </span><span class="regular-metin">çeribaşı. Ustasının aklı sakin, dipsiz bir göl gibiyken, Balaban’ınki yatağına sığamayan çalkantılı, hırçın bir nehirdi. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Cihan, ondan evvel bu hücrede kalmış bahtsızların ter kokusunu taşıyan, güve yeniği dolu bir örtüye sarınıyordu geceleri. Merak ediyordu neredeydi o insanlar şimdi – eğer hayatta kalmışlarsa. Bazen öyle soğuk oluyordu ki, dişleri takırdıyordu; çıkan ses tahtaya vuran keskileri anımsatıyordu. Duvarlardaki çatlak ve deliklerden ayaz giriyor, böcekler çıkıyor, sıçanlar koşturu</span><span class="regular-metin">yordu. Bu mahlukattan birinin kulağına kaçması veya burnunu kemirmesi ihtimali bile kâfiydi Cihan’ı uyanık tutmaya. Kaskatı bir halde karanlıkta oturuyor, sonunda şafağın söktüğünü tahmin edip ancak ondan sonra uykuya dalabiliyordu. Çota’yı deli gibi özlüyordu. Mihrimah’ı görmeyi, onun atlas yumuşaklığındaki sesini işitmeyi istiyordu. Evvelki hayatı, bir başkasından dinlediği, hayal meyal bildiği bir masal gibi duruyordu aklının köşesinde.</span></p>
				<p class="paragraf"><span class="regular-metin">Haftalar geçmek bilmiyordu. Zaman, hiçbir yere varmayan, başı sonu olmayan bir merdivendi. Yalnızlıkla baş </span><span class="regular-metin">edebilirdi ama terk edilmişlikle değil. Ne kadar mazeret bulmaya çalışsa da Sinan’ın neden ziyaret etmediğini yahut hiç olmazsa bir mektup göndermediğini anlayamıyordu. İlk günlerde ne vakit dehlizde ayak sesleri işitse ustasından haber geldiğini düşünmüştü. Umutla beklemişti. Ama artık vazgeçmişti. </span><span class="regular-metin">Belli ki burada unutulmuştu. Onları –Yusuf, Nikola, Davud, Sinan ve beyaz fil– yokluğundan etkilenmemiş halde çalışırken düşünmek ağırına gidiyordu. Mihrimah geliyordu gözünün önüne; onu elinde bir Venedik aynası, yüzünü incelerken düşlüyordu. Duyunca üzülür müydü acaba? Sanmıyordu. Arkasından matem tutacak kimse yoktu. Yüreğindeki öfke ve kırgı</span><span class="regular-metin">nlık, üzerindeki bitlerden hızlı çoğalmaktaydı. </span></p>
				<p class="paragraf"><span class="regular-metin">Günde bir defa küflü bir pide ile içinde kıkırdak parçaları yüzen yavan bir çorba veriliyordu. Cihan hiçbirini öğürmeden yutamıyordu. Açlığın insana tuhaf şeyler yaptığını keşfetmişti. Uyurken de, uyanıkken de yemek hayalleri kuruyordu. Kendi kendine konuşuyor, mazide onu incitenlerle tartışıyor; üvey babası</span><span class="regular-metin">na, Gâvur Kaptan’a, Karanfil Kâmil Ağa’ya, ayıbaz Mirka’ya laf yetiştiriyordu. Öteki hücrede Abdullah, ondaki değişimi sırıtarak seyrediyordu.</span></p>
				<p class="paragraf"><span class="regular-metin">Bir ay sonra muhafızlar ay yüzlü bir oğlan getirdi – kapkaççının tekiydi. Falakaya yatırılıp her bir ayağına yüz sopa yediği için zorlukla yürüyordu. Usul olduğu üzre, cezasını ifa eden adamın elini öpmüş, ona doğru yolu gösterdiği için teşekkür etmişti. Kendisini kamçılayan </span><span class="regular-metin">bu zata zahmetleri için para ödemesi istenmişti. Halbuki oğlanın “benim” diyecek tek akçesi yoktu. Bir defa daha dövülüp zindana atılmıştı neticede. </span></p>
				<p class="paragraf"><span class="regular-metin">Cihan’ın yanında yer olduğu halde oğlan karşı hücreye konuldu. Abdullah’ın onu taciz etmeye başlaması uzun sürmedi. Ay yüzlü şiddetle karşı koydu. Cihan onun korku dolu cırtlak itirazlarını işitiyordu aralarda. Koyu halkalar çökmüştü gözlerinin altına. </span><span class="regular-metin">Sürekli tetikte olmak zorunda hissettiğinden başını koyup uyuyamıyordu belli ki. Cihan’ın içi acıdı. Hayvanat bahçesindeki ilk gece kendi yaşadıklarını unutmamıştı. </span><span class="italik">Şeytanelması</span><span class="regular-metin"> denen –namı diğer tatula– beter bir uyuşturucunun müptelasıydı Abdullah. Afyonla karıştırıyordu bunu bazen. O zaman ne yaptığını bilmiyor, ruhundaki bütün iblisler ve zebaniler ortaya çıkıyordu. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Bir öğlen, yine sabaha karşı uykuya dalabilmiş olan Cihan boğuk seslerle uyandı. Karşı hücreye bakınca bir köşede kaşlarını alan Kaymaktabağı’nı gördü. Diğerleri zar oyunu oynuyor, olan bitenden habersizmiş gibi davranıyorlardı. Yan tarafta Abdullah bıçağını oğlanın boğazına dayamış onu sessiz olmaya zorlarken, bir yandan da şalvarını indirmeye </span><span class="regular-metin">çalışıyordu. Cihan parmaklıklara koşarak avazı çıktığınca bağırdı: “Balaban!”</span></p>
				<p class="paragraf"><span class="regular-metin">Çıt yoktu. “Balaban, hey!”</span></p>
				<p class="paragraf"><span class="regular-metin">“Ne var ulan? Ne bu patırtı?”</span></p>
				<p class="paragraf"><span class="regular-metin">“Ufaklığın başı dertte!”</span></p>
				<p class="paragraf"><span class="regular-metin">“Ee?”</span></p>
				<p class="paragraf"><span class="regular-metin">“Yardım etsene!”</span></p>
				<p class="paragraf"><span class="regular-metin">“Etraftaki her andavallıya yardıma kalksam sıçmaya vaktim kalmaz.”</span></p>
				<p class="paragraf"><span class="regular-metin">Cihan feryat etti. “Allah kahretsin! Laf yetiştireceğine bir şey yap be adam! Bak yapmazsan...”</span></p>
				<p class="paragraf"><span class="regular-metin">Bitmemiş cümle asılı kaldı havada. Cihan tereddüt içinde yutkundu. Neyle tehdit edebilirdi ki? Bitkin bir sesle tamamladı cümlesini: “... Yapmazsan Abdullah’tan farkın yok demektir.”</span></p>
				<p class="paragraf"><span class="regular-metin">“Var diyen mi oldu?” dedi Balaban. </span></p>
				<p class="paragraf"><span class="regular-metin">Abdullah kıs kıs güldü. Elleriyle oğlanı kendine çekti. “Gözlerim yaşardı. Ufaklığı kurtarmak mı istiyorsun?” dedi. “Gel onunla yer değiş madem!”</span></p>
				<p class="paragraf"><span class="regular-metin">Cihan ne yapacağını bilemedi bir an. Balaban, Kaymaktabağı, ay yüzlü, dehlizdeki mahkûmlar... sanki herkes durmuş, vereceği cevabı bekliyordu. Fevkalade</span><span class="regular-metin"> bir şey söylemeye kendini mecbur hissetti. “Bana bak Abdullah öküzü. Fil nedir bilir misin? Heyula bir filim var benim. Ezdiği adamın haddi hesabı yok. Buradan çıkınca ahdim olsun, fil gebertir seni.”</span></p>
				<p class="paragraf"><span class="regular-metin">“O ne lan?” dedi Abdullah, yarı şaşkın.</span></p>
				<p class="paragraf"><span class="regular-metin">“Karadaki mahlukların en büyüğü. Nahıldan uzun, kantar topundan ağır.”</span></p>
				<p class="paragraf"><span class="regular-metin">Abdullah kahkahayı bastı. “Yahu haşhaş mı yuttun yoksa? Ne kirli çıkınsın. Nerden buldun?”</span></p>
				<p class="paragraf"><span class="regular-metin">“Sahi söylüyorum. Mahluk seni haşat eder. Sava</span><span class="regular-metin">şta çok kâfir öldürdü. ”</span></p>
				<p class="paragraf"><span class="regular-metin">“Zırvalama!” dedi Abdullah.</span></p>
				<p class="paragraf"><span class="regular-metin">“İnansan iyi edersin” diye araya girdi Balaban. “Bizde de var bir tane. Zeki hayvanlar. Senden zeki oldukları kesin. Böcek gibi ezer valla.” </span></p>
				<p class="paragraf"><span class="regular-metin">Balaban işe karışınca, ciddiye aldı Abdullah. “Ne yer, ne içer bunlar?”</span></p>
				<p class="paragraf"><span class="regular-metin">“İnsan eti!” dedi Cihan.</span></p>
				<p class="paragraf"><span class="regular-metin">“Zırvalama” dedi Abdullah gene, fakat deminki kadar emin çıkmadı sesi. </span></p>
				<p class="paragraf"><span class="regular-metin">O arada oğlan kendini kabaday</span><span class="regular-metin">ının elinden kurtarıp hücrenin öbür yanına kaçmıştı. Bütün gün tek kelime etmedi. Allahtan, kısa süre sonra salıverildi. Cihan onun kurtulmasına ne kadar sevinse de kalkıp uğurlayamadı. Bitap hissediyordu kendini. Hem yanıyor hem üşüyordu. Ateşlenmişti. Bilinci gidip geliyor, ha bire sayıklıyordu. Hezeyanlar içinde kâh Mihrimah’ı dudaklarından öpüyor, kâh Sinan’la konuşuyor, kâh Nikola, Yusuf, Davud’la yan yana çizim yapıyordu. Yemeyi içmeyi hepten bıraktı. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">İki gün sonra hücre kapısı açıldı, bir gölge belirdi. Ecinni taifesinden olmalıydı. Yanına oturdu, alnına elini koydu. Israrla </span><span class="regular-metin">bir içki içirmeye çalıştı.</span></p>
				<p class="paragraf"><span class="regular-metin">“İyi saatte olsunlar elinden bir şey almam” dedi Cihan.</span></p>
				<p class="paragraf"><span class="regular-metin">Güldü beriki. “Cine benzer halim var mı ulan?”</span></p>
				<p class="paragraf"><span class="regular-metin">Güçbela açtı Cihan gözlerini. “Balaban?”</span></p>
				<p class="paragraf"><span class="regular-metin">“Bildin ya, hadi, iç şunu! Cayır cayır yanıyorsun.” Bir eliyle bardağı tutarak, Cihan’ın doğrulup sırtını duvara yaslamasına yardım etti.</span></p>
				<p class="paragraf"><span class="regular-metin">“Ne yapıyorsun burada?”</span></p>
				<p class="paragraf"><span class="regular-metin">“Sana bakıyorum.”</span></p>
				<p class="paragraf"><span class="regular-metin">“Ama nasıl girdin içeri?”</span></p>
				<p class="paragraf"><span class="regular-metin">“Her hücren</span><span class="regular-metin">in anahtarı var bende” dedi Balaban.</span></p>
				<p class="paragraf"><span class="regular-metin">“Ne?!”</span></p>
				<p class="paragraf"><span class="regular-metin">“Şşşt, bunu sonra konuşuruz. Söylesene, avradın var mı?”</span></p>
				<p class="paragraf"><span class="regular-metin">“Yok.”</span></p>
				<p class="paragraf"><span class="regular-metin">“Peki bir sevdiğin? Koca memeli bir hatun? Farz et ki sana şerbet yapmış. Hadi al bir yudum, kırma kadıncağızın kalbini.”</span></p>
				<p class="paragraf"><span class="regular-metin">Mihrimah’ın ona –veya herhangi birine– şerbet yaptığını hayal bile edemedi Cihan. Gözlerini kapattı. “İstemem...”</span></p>
				<p class="paragraf"><span class="regular-metin">“Yahu delirtme, iç şunu. Güven bana.”</span></p>
				<p class="paragraf"><span class="regular-metin">“Sana mı güveneyim?” diye parladı Cihan. “Oğlana yardım etmedin. Ne biçim adamsın. Nerde vicdanın?”</span></p>
				<p class="paragraf"><span class="regular-metin">Balaban iç geçirdi. “Sağ salim gitti ya, bir şey olmadı. Hem bizden değildi. Herkesi korumaya kalksam kendi adamlarımı tutamam.”</span></p>
				<p class="paragraf"><span class="regular-metin">“Demek sadece kendinden olanları korursun, ha?”</span></p>
				<p class="paragraf"><span class="regular-metin">“</span><span class="regular-metin">N’aparsın, öyle bu devran. Madem kimse Romani sevmez, madem bizi hor görürler, ben de bir tek Romani’yi esirgerim, o kadar. Sade kendi kanım canım!”</span></p>
				<p class="paragraf"><span class="regular-metin">“Kanın canın batsın!”</span></p>
				<p class="paragraf"><span class="regular-metin">“Filbaz! Ağzından çıkanı kulağın duysun. Dua et severim seni. Niye kollayayım her ipsiz sapsızı?”</span></p>
				<p class="paragraf"><span class="regular-metin">“Beni niye kolluyorsun o halde?” dedi Cihan. “Hata etmişim. Sen Abdullah gibi değilsin. Daha da betersin. Onun ne olduğu belli. Kötüyse kötü. Ya sen nesin? Mert misin, namert mi belli değil.”</span></p>
				<p class="paragraf"><span class="regular-metin">“Bak </span><span class="regular-metin">böyle konuşmaya devam edersen, keserim o dilini.”</span></p>
				<p class="paragraf"><span class="regular-metin">“Hiç durma” dedi Cihan. Hem titriyor, hem boncuk boncuk terliyordu. “Kes, at. Umurumda sanki. Ölüyorum zaten.”</span></p>
				<p class="paragraf"><span class="regular-metin">“Şayet... bizden olursan başka. O vakit böyle konuşabilirsin” dedi Balaban. “Gel senle anlaşalım. Sen şunu iç, iyileş. Ben de baharda ziyafet vereyim. Seni fahri Romani yapayım. Dilini dağlamama gerek kalmaz.”</span></p>
				<p class="paragraf"><span class="regular-metin">Cihan’ın hiç gülesi yoktu ama güldü. Balaban sinirlendi. “Ne o lan? Beğenemedin mi bizi?”</span></p>
				<p class="paragraf"><span class="regular-metin">“Yok yahu, ondan değil” dedi Cihan. “İftihar ederim. Sadece... bu delikten sanmam ki sa</span><span class="regular-metin">ğ çıkayım.”</span></p>
				<p class="paragraf"><span class="regular-metin">Deminden beri kendi hücresinden onları dinleyen Abdullah lafa daldı. “Bırak gebersin!”</span></p>
				<p class="paragraf"><span class="regular-metin">“Kapa çeneni!” diye bağırdı Balaban. Cihan’a dönerek sesini alçalttı: “Sen şunu iç, ben seni manevi Romani yapacağım. İyidir bu iksir, </span><span class="italik">daki de</span><span class="regular-metin">y</span><span class="dipnot-numarasi"><a class="footnote-link" href="#footnote-225-7" id="footnote-225-7-backlink">7</a></span><span class="regular-metin"> ta nerelerden yolladı.”</span></p>
				<p class="paragraf"><span class="regular-metin">O da kim, diye sormadı Cihan. Bir yudum almasıyla tükürmesi bir oldu. “Iyy. İğrenç!”</span></p>
				<p class="paragraf"><span class="regular-metin">“İğrenç ha?” dedi Balaban gayet sakin. Aniden çevik bir hareketle Cihan’ın kafasını geriye yatırıp omzuna yasladı ve maiyi ağzından içeri boca etti. Yarı boğularak, yarı öksürüp öğürerek, neticede içti.</span></p>
				<p class="paragraf"><span class="regular-metin">“Âlâ” dedi Balaban. Yeleğinin cebinden uzunca bir mendil çıkarıp Cihan’ın başına bağladı. “Bu bahar ailemize dahil oluyorsun.</span><span class="regular-metin"> Haydi hayırlı olsun!”</span></p>
				<p class="paragraf"><span class="regular-metin">O günden sonra bir hafta boyu içtiği iksirin marifetiyle mi, yoksa hiç sahip olmadığını sandığı talihi sayesinde mi bilinmez ama Cihan illeti nihayet atlattı. Hatta tekrar çizim yapmaya başlayacak kuvveti bile buldu kendinde. Ölüm gelip yoklamıştı şöyle bir. Yanına almak istemişti. Sonra kim bilir hangi sebepten, bırakmıştı yaşasın. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Zindanda en </span><span class="regular-metin">kıt şey umuttu, en bol şey insan pisliği. Kovalar nadiren boşaltılıyordu. Cihan hiçbir zaman alışamasa da kokuya, ilk zamanlardaki kadar hassas değildi artık. Vaktiyle mimarlar çizimlerini toprağa, kile yaparmış. O da baktı ki ne kâğıt var, ne tirşe; köşede biriken dışkıları kullanmaya başladı. Bir çomak vasıtasıyla çizebiliyordu. </span></p>
				<p class="paragraf"><span class="regular-metin">Evvela bir kervansaray tasarladı. Onu silip bir malikâneye başladı. Mihrimah’a layık bir saray yavrusu. Ama en çok uğraştığı, bir hapishane binasıydı. Dikey değil yatay bir yapı. Tavandaki geniş mazgallar sayesinde bol bol ışık ve hava alacaktı. Zengin evlerinin pencerelerindeki gibi camlar takılacaktı. Onun zindanında ya</span><span class="regular-metin">şı küçük mahkûmlar yetişkinlerle bir araya konmayacaktı. Ve hiç kimse zincire, prangaya vurulmayacaktı. Mahkûmlar, ana binaya bitişik işliklerde çalışacak, dülgerlik ya da duvarcılık gibi meslekler öğreneceklerdi. Geceleri zindanda uyuyacak ama gün boyu çalışıp, faydalı olabileceklerdi. Geçmek bilmeyen saatlerde en sevdiği şey bu hapishaneyi tasarlamaktı. Hiç düşünmediği konulara kafa yoruyordu artık. Eskiden onun için aslolan bir bina veya köprüyü yükseltmekti; bunu kimlerin kullanacağı, kullanırken nasıl hissedecekleri </span><span class="regular-metin">aklına bile gelmezdi. Oysa artık önemsiyordu bu tür hususları; yapılar kadar, içindeki insanları. </span></p>
				<p class="paragraf"><span class="regular-metin">“Gene ne çiziktiriyorsun?” diye sordu Balaban bir sonraki ziyaretinde.</span></p>
				<p class="paragraf"><span class="regular-metin">“Bir imaret. Yoksullar için. Bak burası mutfak. Burada uyuyacakları odalar. Şu da kütüphanesi. Memleketteki her âlim burada bir gün ders verse, ne cevherler çıkar fakir fukara arasından.” </span></p>
				<p class="paragraf"><span class="regular-metin">“Amma hayalperestsin” dedi Balaban. “Ya </span><span class="regular-metin">diğeri?” </span></p>
				<p class="paragraf"><span class="regular-metin">“O da hastane. Aklı gidip de gelmeyenler için. Meczuplar, mecnunlar... öyle bir mekân olmalı ki en ağır delileri bile barındırabilmeli. Ama hapsetmeden ve zaptetmeden.” </span></p>
				<p class="paragraf"><span class="regular-metin">Balaban gülümsedi. “İyice tuhaflaştın. Git dışarıda yap artık resimlerini. Müjdemi isterim. Sadrazam seni affetmiş.”</span></p>
				<p class="paragraf"><span class="regular-metin">“Ne? Nereden biliyorsun?”</span></p>
				<p class="paragraf"><span class="regular-metin">“Sarayda akrabalarım var.”</span></p>
				<p class="paragraf"><span class="regular-metin">Bir kuşku dolaştı Cihan’</span><span class="regular-metin">ın gözlerinde. “Neden acaba? Ne değişti ki?”</span></p>
				<p class="paragraf"><span class="regular-metin">“Yahu ne zorun var?” dedi Balaban, çileden çıkmışçasına ellerini kaldırarak. “Diz çök, şükret Mevla’ya. Ne diye kurcalıyorsun? Kucağına düşen nimeti öp başına koy, nereden geldin diye sorma.” </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Sabah ezanından evvel ayak sesleri işitti Cihan</span><span class="regular-metin">, bir anahtar döndü kilitte. İki muhafız girdi hücreye. Zincirlerini çıkarıp onu ayağa kaldırdılar. Aklından geçen ilk ve tek şey kendisini idam edecekleri oldu. Sendeledi. Bir cellat geldi gözünün önüne... Bu arada gönülsüzlüğünü anlayan muhafizlar iteklediler ama ilk günkü gibi hoyratça değil. Bu beklenmedik merhamet, Cihan’ı iyice telaşlandırdı. </span></p>
				<p class="paragraf"><span class="regular-metin">“Asacak mısınız beni?”</span></p>
				<p class="paragraf"><span class="regular-metin">“Yok be, ahmak. Serbestsin. Gidebilirsin.”</span></p>
				<p class="paragraf"><span class="regular-metin">İşittiklerine inanmaz bir halde, ayaklarını sürüye sürüye çıktı haftalar</span><span class="regular-metin">dır esir olduğu o daracık, kokuşmuş mekândan. Doğruca Balaban’ın hücresine yöneldi. Uyuyorlardı. Veda etmeden gitmek istememişti. Çingene’nin ona verdiği mendili çıkarıp demir parmaklıklara bağladı. Öteki hücrede Kaymaktabağı anlaşılmaz bir şeyler mırıldandı. Yanında yatan Abdullah, öyle huzurlu uyuyordu ki gören inanmazdı içinde bunca şiddet barındırabileceğine. </span></p>
				<p class="paragraf"><span class="regular-metin">Dehlizler boyu yürüdüler, merdivenleri tırmandılar. Cihan ona </span><span class="regular-metin">kimin yardım ettiğini düşünüyordu durmadan. Kâtip ile hapishane emini, çıkışını yaparken gene bir sürü kem laf ettiler ama bu sefer daha temkinli, daha ölçülüydüler. </span></p>
				<p class="paragraf"><span class="regular-metin">Dışarıda onu bekleyen muhteşem bir araba olduğunu görünce şaşırdı Cihan. Arabacı, üstüne ba</span><span class="regular-metin">şına şöyle bir bakıp surat assa da, buyurması için kapıyı açtı.</span></p>
				<p class="paragraf"><span class="regular-metin">“Nereye gidiyoruz?”</span></p>
				<p class="paragraf"><span class="regular-metin">“Mihrimah Sultanımız gönderdi. Seni görmek ister.”</span></p>
				<p class="paragraf"><span class="regular-metin">Böylece anladı onu kimin kurtardığını. Usulca geçti, oturdu. Arabanın penceresinden dışarı baktı. İçinde yunusların oynaştığı denizi kaplayan sis tabakasına, çam ağaçlarının yeşiline, meltemle dertle</span><span class="regular-metin">şen yapraklara... Her şey bıraktığı gibiydi. Aynı zamanda hiçbir şey aynı değildi.</span><span class="italik"> </span><span class="regular-metin">İnsan kendi değişince, dünya değişti zannediyordu ya, ona da öyle oldu. </span></p>
				<p class="paragraf"><span class="regular-metin">Cihan başını çıkararak arabacıya seslendi: “Allah rızası için evvela bir hamama götür.”</span></p>
				<p class="paragraf"><span class="regular-metin">“Olmaz. ‘Oyalanmadan hanım sultana getiresin’ diye emir aldım.”</span></p>
				<p class="paragraf"><span class="regular-metin">“Bu vaziyette çıkamam karşısına yahu, merhamet et.” </span></p>
				<p class="paragraf"><span class="regular-metin">Dinlemedi adam. Onu alakadar etmezdi. “Zindana girmeden evvel düşünseydin” dedi sertçe. </span></p>
				<p class="paragraf"><span class="regular-metin">Bunun üzerine dellendi Cihan. Hiddetten kan hücum etti </span><span class="regular-metin">yanaklarına. “Bana bak, yeni çıktım zindandan, gerekirse yine girerim. Ama önce seni gebertirim. Dön yoksa fena olacak.”</span></p>
				<p class="paragraf"><span class="regular-metin">Arabacı yüksek sesle homurdandı. Fakat ne olur ne olmaz, delinin tekidir diye, başına bela almamak için zıtlaşmadı. Meydanda durup, ters yöne çevirdi atları. En yakın hamama doğru yollandılar doludizgin. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Hamam sahibi Çerkez tepeden tırnağa irin, yara</span><span class="regular-metin"> ve bit kaplı Cihan’ı görünce içeri almak istemedi. “Seni kabul etsem bütün müşterilerim kaçar be!” Nuh dedi Peygamber demedi. Ne zaman ki arabacı, Mihrimah Sultan’ın ismini, üstüne de rüşvet verdi, hamamcıbaşı ikna oldu. </span></p>
				<p class="paragraf"><span class="regular-metin">Temiz sıcak su tenine değince ürperdi Cihan. Ayaklarının altında mermerin sıcaklığını hissetmek, bulutların üstünde yürümek gibiydi. </span><span class="regular-metin">Aylardır ilk defa tıraş oldu. Yıkandı. Sonra yüzüstü yattı göbektaşına. Çam yarması bir Kürt tellak hoşnutsuzca baktı. “Çiroz gibisin birader; etin yok budun yok, ben senin nereni yoğurayım. Sırtını çiğnesem, ölür kalırsın altımda.” </span></p>
				<p class="paragraf"><span class="regular-metin">Gene de kışkışlamadı bu acıklı müşteriyi. Aksine, daha o sabah ba</span><span class="regular-metin">şından geçen bir adaletsizliğe bozulmuşçasına hınçla ovaladı, keseledi. İşi bittiği vakit Cihan’ın teni gelin duvağı gibi kıpkırmızı olmuştu. Zindanın kiri ve kokusu, kapkara zerreler halinde çıkmıştı derisinden. Ayağa kalktığında başı dönüyordu. Buharın içinde güçbela yürüdü </span><span class="regular-metin">serinlik kısmına doğru. Az evvelki hararetten sonra serin, latifti burası. Yaban çileği şerbeti ikram ettiler. İçerken etrafına bakındı. Bir yanda elma yanaklı, tıknaz bir adam –muhtemelen bir tüccar– uyukluyordu. Öbür yanda peştamalla örttüğü bacaklarını sallayarak oturan bir Kazak vardı. Cihan’ı bir kez süzüp, ilgiye değer bulmayarak arkasını döndü. </span></p>
				<p class="paragraf"><span class="regular-metin">Az sonra iki oğlan belirdi – yüzleri tüysüz; gözleri iri, parlaktı. Şişman adam getirtmişti belli ki</span><span class="regular-metin">. Cihan neler döndüğünü biliyordu. Hususi odalarda, imtiyazlı müşterilere hizmet veriyordu bu gencecik hizmetkârlar. Kaymaktabağı ile Abdullah geldi aklına. Suratı asıldı. </span></p>
				<p class="paragraf"><span class="regular-metin">“Ne o, oğlanlardan hazzetmiyor musun?” dedi kulağının dibinde bir ses.</span></p>
				<p class="paragraf"><span class="regular-metin">Cihan geri çekildi. Bir adam lop diye oturmuştu mermerin üstüne. Kalın, gür bir bıyığı vardı; göğsü, kolları, bacakları, omuzları kapkara kıllarla kaplıydı. </span></p>
				<p class="paragraf"><span class="regular-metin">“Olan bitenden hazzetmiyorum.” </span></p>
				<p class="paragraf"><span class="regular-metin">Adam onunla hemfikirmiş gibi kafa sallasa da hemen ekledi: “Bilirsin ne derler. Yazın avratlara, kışın oğlanlara. Ne üşür, ne terlersin böylece.” </span></p>
				<p class="paragraf"><span class="regular-metin">“Y</span><span class="regular-metin">azın üstün açık yat, kışın battaniye ört. Ne üşür, ne terlersin böylece.”</span></p>
				<p class="paragraf"><span class="regular-metin">Beriki güldü. “Hiddetlenme mirim. Nasırına basacak herifin vay haline.” </span></p>
				<p class="paragraf"><span class="regular-metin">Adam ona neyle iştigal ettiğini sorunca Cihan hem filbaz hem mimar kalfası olduğunu anlattı. “Ya sen?”</span></p>
				<p class="paragraf"><span class="regular-metin">“Benim de iki zanaatım var ya. Nalbandım.”</span></p>
				<p class="paragraf"><span class="regular-metin">Cihan’ın bakışları adamın ellerine kaydı. İri, kaba, nasırlıydılar;</span><span class="regular-metin"> vücudunun diğer yerleri gibi kıllı. Beriki gururla açtı avuçlarını. “Daha çocukken turpu sıktım mı suyunu çıkarırdım.”</span></p>
				<p class="paragraf"><span class="regular-metin">“İkinci meşgalen ne peki?” diye sordu Cihan.</span></p>
				<p class="paragraf"><span class="regular-metin">Adam, çocukluk hikâyelerine ilgi gösterilmemesine içerlemiş gibi kaşlarını çattı. “Fanileri Hakk’a kavuşturmak.”</span></p>
				<p class="paragraf"><span class="regular-metin">Birden anladı Cihan. Cellattı karşısındaki. Daha bu sabah zindandan alınıp teslim edileceğine inandığı adam. K</span><span class="regular-metin">alkıp gidebilirdi o an. Yapmadı. Bir kez daha merakı ağır bastı. “Baban da mı öyleydi?”</span></p>
				<p class="paragraf"><span class="regular-metin">“Yok yahu, peder fırıncıydı. Tavuk bile kesemezdi rahmetli. Onun yapacağı iş değil bu.”</span></p>
				<p class="paragraf"><span class="regular-metin">“Senin işin olduğunu nerden anladın peki?”</span></p>
				<p class="paragraf"><span class="regular-metin">Cellat omuzlarını silkti. “Biri</span><span class="regular-metin">nin yapması lazım. Ben olmasam başkası.”</span></p>
				<p class="paragraf"><span class="regular-metin">“Rüyana girmez mi astığın adamlar?”</span></p>
				<p class="paragraf"><span class="regular-metin">“Niye girsin? Kadı değilim ya. Emir kuluyum. Öbür tarafa gidince Allah’a söylerim. Günahsa, cezayı verene yaz derim.”</span></p>
				<p class="paragraf"><span class="regular-metin">“Peki nasıl gözlerine bakarsın?” </span></p>
				<p class="paragraf"><span class="regular-metin">“Kafaları örtülü be mirim. Kimsenin kimseye baktığı yok.”</span></p>
				<p class="paragraf"><span class="regular-metin">Sustular bir an. Derken adam mırıldandı: “Sadece bir kez...”</span></p>
				<p class="paragraf"><span class="regular-metin">“Ne?”</span></p>
				<p class="paragraf"><span class="regular-metin">“Biri</span><span class="regular-metin"> vardı. Zındığın teki. Gençti de, Allah için.”</span></p>
				<p class="paragraf"><span class="regular-metin">“Ne oldu?”</span></p>
				<p class="paragraf"><span class="regular-metin">“Çuvalı başından çıkarmamı istedi. Kimseden böyle laf işitmemiştim. Nicesi yalvarır. Ağlayan mı istersin, altına kaçıran mı? Kimi bayılır, kimi rüşvet teklif eder. Öldürme de öldürmüş gibi yap diye. Her türlüsünü gördüm. Ama bu, aç gözlerimi, diyordu. Öbürleri de duydu.”</span></p>
				<p class="paragraf"><span class="regular-metin">“Hangi öbürleri?”</span></p>
				<p class="paragraf"><span class="regular-metin">“Dokuz tane daha vardı. Müritleriymiş, öyle dediler.”</span></p>
				<p class="paragraf"><span class="regular-metin">Cihan irkildi. “Mecnun</span><span class="regular-metin"> Şeyh’ten mi bahsediyorsun? Leyli!”</span></p>
				<p class="paragraf"><span class="regular-metin">“Tanır mısın?”</span></p>
				<p class="paragraf"><span class="regular-metin">“Mahkemesini seyretmiştim. Az kalsın fille...” </span></p>
				<p class="paragraf"><span class="regular-metin">Cellat onu duymamıştı. “En son o idam edildi. Tek tek gördü diğerlerinin gidişini. Onlar bunun gibi değildi. Ağlaya sızlaya öldüler. Bu da hepsini işitti. Sonra döndüm. Yüzüne baktım. O da bana baktı. İnanır mısın terlemeye </span><span class="regular-metin">başladım. Ellerim titredi. Kaç kez yaptım bu işi, ilk kez böyle oldum.”</span></p>
				<p class="paragraf"><span class="regular-metin">“Korktun mu?”</span></p>
				<p class="paragraf"><span class="regular-metin">“Korktum ya. Azrail gelince istifini bozmayan adam ya şeytandır ya ermiş. Bilemedim hangisi.”</span></p>
				<p class="paragraf"><span class="regular-metin">İkisi de karşıya diktiler gözlerini, bir hayaletin zuhur etmesini beklercesine. Sadece buhar vardı, incecik bir tülbent gibi hafif ve narin. Cellat devam etti: “Yazık, dedim, keşke gitmeseydin. Bir kâfirle konuştuğumun farkındaydım ama böyle dedim.”</span></p>
				<p class="paragraf"><span class="regular-metin">“O ne dedi?”</span></p>
				<p class="paragraf"><span class="regular-metin">“Merak etme, geri gelirim demez mi? Bayağı tuhaf, ha? Darağacındaki herif beni teselli etti, bildiğin.”</span></p>
				<p class="paragraf"><span class="regular-metin">“Ne kastediyordu ki?”</span></p>
				<p class="paragraf"><span class="regular-metin">“Ben de sordum. Öldüğümde beni gömecekler, toprağımda solucanlar dolaşacak, çiçekler büyüyecek, arılar bal yapacak. Ben çimen olurum, sen üstümde yürürsün, dedi. Damla olup semaya çıkacakmış. Buluta tutunup bekleyecekmiş. Yağmur olup burnuma düşecekmiş. Böyle zırvalıklar.”</span></p>
				<p class="paragraf"><span class="regular-metin">“Ya sonra?”</span></p>
				<p class="paragraf"><span class="regular-metin">“Sonrası ne? Astık gitti.” Cellat gözlerini kaçırdı. “Ama ne vakit yağmur yağsa aklıma gelirdi. Nihayetinde bir hocaya </span><span class="regular-metin">danıştım. Olanları anlattım. Bir bardak suya okuyup üfledi. Yedi gün boyunca her sabah bir yudum içtim. Faydasını gördüm. Gene de hâlâ hazzetmem yağmurdan.”</span></p>
				<p class="paragraf"><span class="regular-metin">Bir müddet konuşmadılar. Derken Cihan usulca sordu: “Neden bırakmazsın cellatlığı?”</span></p>
				<p class="paragraf"><span class="regular-metin">“Neden bırakayım?” dedi adam meydan okurcasına. “Yüz herif asarım, içlerinden biri böyle çıkar. Gerisi rahatsız etmez ki.”</span></p>
				<p class="paragraf"><span class="regular-metin">Doğruldu Cihan. Art</span><span class="regular-metin">ık gitmeliydi ama adam söze devam etti. “Neye sinirleniyorum? Kendini benden pak sananlara! Değiller. Benimki de bir meslek işte.”</span></p>
				<p class="paragraf"><span class="regular-metin">“Ama ustam der ki yaptığımız iş bize geri döner: Kâtipsen kâğıdın, çiftçiysen toprağın, mimarsan taşın dilini konuşursun. İyi işler yapalım ki, şu âleme bir hayrımız olsun.” </span></p>
				<p class="paragraf"><span class="regular-metin">“Yahu, ne fark eder? İnsan hep aynı.”</span></p>
				<p class="paragraf"><span class="regular-metin">“Benim ustam müstesna” dedi Cihan. “Kimseyi incitmez.”</span></p>
				<p class="paragraf"><span class="regular-metin">Celladın yüzünde buruk bir tebessüm belirdi. “İyi günde görmüşsündür hep, kötü gün gelmeden bilemezsin.”</span></p>
				<p class="paragraf"><span class="regular-metin">Bu laf üzerine ürperdi Cihan. Dalgın adımlarla uzaklaştı. Arabacının kim bilir nereden bulup getirdiği esvabı giyerek hamamdan ayrıldı. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Aynı gün ikindi vakti Mihrimah’ın Boğaz’daki yalısına girerken içinde bir kıpırtı hissetti. Demek hissizleşmemişti kalbi. Sakinleşmek için derin bir nefes aldı. Eşikten içeri girdi. Hemen diz çöktü.</span></p>
				<p class="paragraf"><span class="regular-metin">“Allahım, ne yapmışlar bu zavallı kuluna!” Elini ağzına götürdü Mihrimah. “Bir deri bir kemik kalmışsın.”</span></p>
				<p class="paragraf"><span class="regular-metin">Cihan başın</span><span class="regular-metin">ı kaldırıp bakmaya cüret etti. Mihrimah’ın boynundaki bir sıra inci, güneş ışıklarını çekiyordu. Üzerindeki nefti elbise yumuşak, saf ipektendi. Evli ve çocuk sahibi bir kadındı artık. Duruşu bile farklıydı. İnce yaşmağının arkasında ne de güzeldi – ve üzgün. Gözlerinde bir damla duruyordu. Henüz düşmemiş. Muhtemelen hiç düşmeyecek. Olsun varsın. Kendisi oradaydı ya. Kimsenin kederi böyle tatlı gelmemişti Cihan’a. Demek onun için ağlayabiliyordu Mihrimah; demek onu az da olsa seviyordu. Tabak tabak yemek getirterek hepsinden yemesi için </span><span class="regular-metin">ısrar etti Mihrimah. Kuzu kapama, yaprak sarması, erik hoşafı. Ufacık bir tabakta, daha evvel hiç tatmadığı bir şey vardı – havyar. Hayat ne garipti. Daha bir gün evvel zindanın kat kat dibinde bokun üstüne çizim yapıyordu. Şimdi denize nazır oturmuş, sevdiğinin elinden havyar yiyordu. Gözlerini kapattı ve bir an için, acaba dün mü bir hayalden ibaretti, yoksa bugün mü, bilemedi. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt36.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Zindandan çıktığının ertesi günü kalbinde bir ağırlıkla uyandı. Bir an nerede olduğunu anlamayarak gözlerini kırpıştırdı. Öteki hayvan terbiyecileri çoktan kalkmış, işlerinde güçlerindeydi. Kapalı kapının ardından bir leoparın hırlaması işitiliyordu. Avluya </span><span class="regular-metin">çıktı, çeşmede yüzüne su çarptı. Bir gün evvel fille hasret gidermişti ama gene de ilk iş koşa koşa ahıra gitti. Yokluğunda hayvan iyiden iyiye büyümüş, daha da şişmanlamıştı. Çota’nın her zamanki rehavetine </span><span class="regular-metin">gıpta etti. Bugün ustasını ziyaret edecekti. Onu göreceği için hem sevinçli hem gergindi. Sinan’a neden bunca zaman zindana bir mektup bile yollamadığını sorup, kırgınlığını dile getirecekti. </span></p>
				<p class="paragraf"><span class="regular-metin">Öğle vakti ustasının evine vardı. Sinan’ı görünce içinde birikmiş sitemlerin hepsi aktı. Çocukken kaybettiği babası ona böyle bakmış mıydı hatırlamıyordu</span><span class="regular-metin"> ama ustasının gözlerinde sadece sevgi ve şefkat vardı. Elini öpmek için eğildiyse de Sinan onu yakalayıp kendine çekti, kucakladı. Sesi titreyerek, “Dur bakayım” dedi. “Ne kadar zayıflamışsın. Ne yaptılar sana böyle?”</span></p>
				<p class="paragraf"><span class="regular-metin">Emektar kâhya kadın koşar adım girdi odaya. </span></p>
				<p class="paragraf"><span class="regular-metin">“Yemek yemesi lazım” dedi Sinan </span><span class="regular-metin">oturduğu yerden.</span></p>
				<p class="paragraf"><span class="regular-metin">“Elbet ya!” dedi kâhya. </span></p>
				<p class="paragraf"><span class="regular-metin">Göz açıp kapayana kadar hizmetkârlar, ellerinde bir yer sofrası, peşkirler, tahta kaşıklarla içeri daldılar. Cihan’ın önüne kâse kâse bal, tereyağı, kaymak, pekmez, helva, yoğurt, baklava ve sıcacık pide getirdiler. Zindandan çıktığından beri herkes ha bire onu besliyordu. </span></p>
				<p class="paragraf"><span class="regular-metin">“Ye efendi! Bolca ye!” dedi kâhya.</span></p>
				<p class="paragraf"><span class="regular-metin">Cihan kendini aç hissetmediği halde söyleneni yaptı. Nihayet bir lokma daha yutacak hali kalmadığında onu seyreden Sinan alçak sesle konuştu. “Benim üstüme gelmek için seni</span><span class="regular-metin"> cezalandırdılar. Bu herkesin malumu. Hep kendimi suçladım, durdum.”</span></p>
				<p class="paragraf"><span class="regular-metin">Cihan ne diyeceğini bilemedi. Ustasına soracağı sorular boğazına takıldı. Çırağının kalbinde mayalanan dargınlıktan bihaber devam etti sermimar: “Padişahımız su işini mütalaa etmek ister. Adını temizlememiz lazım. Benimle beraber saraya gel.”</span></p>
				<p class="paragraf"><span class="regular-metin">Cihan tereddüt etti. Onu zindana yollayan adamın suratını görmek, istediği en son şeydi. “Rüstem</span><span class="regular-metin"> Paşa da orada olacak mı?”</span></p>
				<p class="paragraf"><span class="regular-metin">“Hiç şüphesiz. Elini öpüp af dilemeni bekler. Yapabilir misin?”</span></p>
				<p class="paragraf"><span class="regular-metin">Cihan soruya soruyla yanıt verdi: “Bu yumuşama neden, anlamıyorum. Ne değişti ki?”</span></p>
				<p class="paragraf"><span class="regular-metin">“Tek bildiğim, sultanımız haftalar sonra beni yeniden görmek istediler. Aynı günlerde sen salıverildin.”</span></p>
				<p class="paragraf"><span class="regular-metin">Cihan bir süre sessiz kaldı. Mihrimah olmalıydı sebep. Babasına yalvarmış,</span><span class="regular-metin"> kocasına yakarmış, sermimar ve kalfalarının bir kez daha dinlenmesini sağlamış olmalıydı. Ustası, aklından geçenleri okur korkusuyla hemen başını önüne eğdi.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Ziyaret günü, yeni esvap giydi Cihan – ince pamukludan şalvar, keten gömlek, sivri uçlu deri pabuçlar. Sinan almıştı hepsini. Kendisi de itinayla giyinmiş, kızıl-kahve kaftanını sırtına geçirmişti. Kâhya dualar mırıldanarak yedi imama okutulmuş gül suyu serpiştirdi kafalarına.</span></p>
				<p class="paragraf"><span class="regular-metin">Saraydan araba gönderilmişti – s</span><span class="regular-metin">ultanın onlara kıymet verdiğini gösteren hayırlı bir alametti, şüphesiz. Üstatla kalfası arabaya kuruldular; kâğıt tomarları kucaklarında. Mideleri düğüm düğüm olmuştu; konuşacak halleri yoktu. İşte Sinan’la Cihan, Topkapı Sarayı’na böyle bir haletiruhiye içinde girdiler. </span></p>
				<p class="paragraf"><span class="regular-metin">Huzura buyur edildiler. Padişahın bir yanında sadrazam dikilmekteydi. Diğer yanındaysa şeyhülislam ile yeniçeri a</span><span class="regular-metin">ğası. Ellerini kavuşturmuş, soğuk nazarlarla süzdüler gelenleri.</span></p>
				<p class="paragraf"><span class="regular-metin">“Mimarbaşı” diye seslendi Sultan Süleyman. “Bu muhterem insanlar sana sorular sormak ister. Cevaplamaya gönlün var mı?”</span></p>
				<p class="paragraf"><span class="regular-metin">Sinan eğildi. “Şeref duyarım, şevketli padişahım.”</span></p>
				<p class="paragraf"><span class="regular-metin">Ebussuud Efendi konuştu evvela. “Aziz şehrimizde, kâfirlerden kalma köprüler mevcut. Bunlar, hiç şüphesiz, imanla yapılmadıkları için yıkılmışlar. Bunda mutabık mısın?”</span></p>
				<p class="paragraf"><span class="regular-metin">Sinan bir nefes aldı. “Birçok eski köprü harabe halindedir, çünkü sağlam zemine yapılmamışlar. Yahut seçilen malzeme uygun değilmiş. Biz köprü yaparken, suyun sığlığından, toprağın sağlamlığından,</span><span class="regular-metin"> akıntının kuvvetinden emin oluruz. Köprüler imanla inşa edilir, doğrudur. Aynı zamanda ilim irfanla.”</span></p>
				<p class="paragraf"><span class="regular-metin">Hünkârın işareti üzerine yeniçeri ağası girdi lafa. “Sultan hazretleri, anlaşılan o ki, ilim irfan derken kulunuz Sinan yerin yedi kat altında ne kadar su bulunduğunu bileceğine inanıyor. Biz onu mimar bilirdik, büyücü değil. Yoksa sihirle</span><span class="regular-metin"> mi iştigal eder kendisi?”</span></p>
				<p class="paragraf"><span class="regular-metin">Cihan’ın rengi uçtu. Ama Sinan hazırlıklıydı. “Ne sihir, ne keramet. Bu hususlarda tecrübem yok. Toprağın altındaki su miktarını, doğru alet edevatla ölçebiliriz.”</span></p>
				<p class="paragraf"><span class="regular-metin">“Peki bu bahsettiğin alet edevat, Allah’tan mı gelir yoksa şeytandan mı?” dedi yeniçeri ağası.</span></p>
				<p class="paragraf"><span class="regular-metin">“Hiç şüphesiz, Hak’tan” dedi Sinan. “Bize akıl vermiş, kullanmamız için.” </span></p>
				<p class="paragraf"><span class="regular-metin">Şeyhülislam araya girdi. “Suyu Hızır Aleyhisselam buldu</span><span class="regular-metin">. Yoksa sen de onun gibi mübarek bir adam olduğunu mu iddia ediyorsun?”</span></p>
				<p class="paragraf"><span class="regular-metin">“Hâşâ! Tırnağı olmaya layık değilim” dedi Sinan. “Hızır Aleyhisselam, Hazreti Musa ile seyahat ederek kâinatın sırlarını keşfetti. Onun ilminin yanında benimkisi katredir. Ama doğru ölçümleri kullanmak suretiyle görünmeyen membaları bulabileceğimize itikadım tamdır.”</span></p>
				<p class="paragraf"><span class="regular-metin">Sultan sadrazama döndü. “Ne dersin paşa? Cevapları duydun.”</span></p>
				<p class="paragraf"><span class="regular-metin">Rüstem Paşa hafifçe öksürdü. “Sermimarınızın bu işe ne kadar para harcamayı düşündüğünü öğrenmek isterim. Hazineyi dara sokamayız.” </span></p>
				<p class="paragraf"><span class="regular-metin">Bu soruyu bekliyordu</span><span class="regular-metin"> Sinan. “Kanımca iki yol var” dedi. “Padişahımızın hangisini tercih edeceğine göre masraf değişir.”</span></p>
				<p class="paragraf"><span class="regular-metin">Hükümdar meraklanmıştı. “Anlat hele, mimar efendi?”</span></p>
				<p class="paragraf"><span class="regular-metin">“Sultanım, gayemiz şehre temiz su getirmek. Bunun için amelelere ihtiyaç var, yüzlercesine. Dilerseniz kürek mahkûmlarını kullanırız. Onlara bir şey ödemeyiz. Kullarınızın haddi hesabı yok.”</span></p>
				<p class="paragraf"><span class="regular-metin">“Ya ikinci yol?”</span></p>
				<p class="paragraf"><span class="regular-metin">“İşinin ehli zanaatkârlar tutarız. Maharetlerine ve hizmetlerine göre bedel</span><span class="regular-metin"> öderiz. Buna mukabil onlar da alın terlerini ve hayır dualarını verirler.”</span></p>
				<p class="paragraf"><span class="regular-metin">“Demek, sermimar hazineyi ter ve duayla dolduracak!” dedi Rüstem Paşa.</span></p>
				<p class="paragraf"><span class="regular-metin">Sultan eliyle kesti sadrazamın sözünü. Sinan’a sordu. “Sen hangisini tavsiye edersin?” </span></p>
				<p class="paragraf"><span class="regular-metin">“Kanaatimce gayretlerinin karşılığını vermeli, hayır dualarını almalıyız. Hazineye tesiri olacaktır. Ama hem taht hem tebaa için böylesi daha iyidir.”</span></p>
				<p class="paragraf"><span class="regular-metin">Cihan kireç gibi bembeyaz olmuştu; başlarına gelecekleri düşünmek bile istemiyordu. Bu sözleri takip eden sükûnet o kadar ağırdı ki nefesi daraldı. Nihayet hünkâr </span><span class="regular-metin">elini kaldırdı ve dedi ki: “Mimarbaşının hakkı var. Su getirmek hayır işidir, cömert olmalı. Tebaama su bahşedeceğim, amelelerimin parasını ödeyeceğim.” Sonra Sinan’a döndü. “Ama o açılır kapanır köprüyü inşa etmenize müsaade etmiyorum. Yeni sukemerleri yapın, sarnıçları onarın, yeraltındaki kaynaklar</span><span class="regular-metin">ı bulun, kâfidir.”</span></p>
				<p class="paragraf"><span class="regular-metin">Ne köprüsünden bahsettiğini anlamayan Sinan göz ucuyla Cihan’a baktı. “Şevketli sultanım” dedi, “müsaadenizle Hintli kalfam bana yardımcı olacak.” </span></p>
				<p class="paragraf"><span class="regular-metin">Sultan, parmağını sakallarının arasında gezdirerek Cihan’ı tepeden tırnağa süzdü. “Hatırladım. Sana bunca sadık bir çırağının olması iyi.” Tekrar vezirine döndü. “Sen ne dersin paşa? Affedelim mi?”</span></p>
				<p class="paragraf"><span class="regular-metin">Rüstem Paşa öne çıktı bir adım, kolunu uzattı. Sinan kalfas</span><span class="regular-metin">ını cesaretlendirmek için başıyla işaret etti. Cihan, bir sis tabakasının içinden geçercesine sendeleyerek yaklaştı ve yüzüklerle donanmış kupkuru eli öpüp başına koydu. </span><span class="italik">Şu</span><span class="regular-metin"> m</span><span class="italik">ücevherlerden birini araklamak ne iyi olurdu, </span><span class="regular-metin">diye geçirdi aklından. Çektiği eziyete karşılık. Allah biliyordu ya, ödülü hak etmişti, sadrazam da soyulmayı.</span></p>
				<p class="paragraf"><span class="regular-metin">Dönüşte mimar ve çırağı mermer kaplı koridorlardan geçtiler. Cihan duyduğu çarpıntının sadece kendi kalbinden gelmediğini biliyordu. Ustası da korkmuştu. Bir defa daha, tek arzusu işini doğru dürüst yapmak olduğu halde</span><span class="regular-metin">, Sinan tehlikenin eşiğine kadar gelmiş ama kurtulmuştu. Uçurumun kenarında durmuştu. Gene gizli bir elin yardımını almışçasına paçayı kurtarmıştı. Belki de bilinmeyen bir desteği vardı Mimar Sinan’ın. Ne zaman dara düşse ona arka çıkan, dedikodulara kalkan olan, onun ne denli kıymetli bir insan olduğunu sultana hatırlatan, henüz adına camiler inşa edilmemiş ve belki de hiç edilmeyecek esrarengiz</span><span class="regular-metin"> bir bani... görünmeyen bir iyilik meleği...</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt37.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Cihan hayvanat bahçesine döndüğünde ahbaplarını suratlarında tuhaf bir tebessümle onu bekler halde buldu. Aslanbaz Olev, zürafabaz Dara, timsahbaz Kato ve Sibiryalı Taras aralarında bakışıp gülüştüler.</span></p>
				<p class="paragraf"><span class="regular-metin">“Gel benle” dedi Olev.</span></p>
				<p class="paragraf"><span class="regular-metin">“Nereye gidiyoruz?” </span></p>
				<p class="paragraf"><span class="regular-metin">“Sorma” dedi Olev, Cihan’ı dirseğinden çekerek. “Zindandan çıkmış adamın neşeye ihtiyac</span><span class="regular-metin">ı var.”</span></p>
				<p class="paragraf"><span class="regular-metin">Olev’in onu gözde atların kaldığı ahırlara götürdüğünü fark edince şaşırdı Cihan. Bâbü’s-saade ağasının kıymetli küheylanı Zebella, geldiklerini görünce kişnedi. Asil, haşmetli ve yalnızdı. Olev hayvanı okşayıp kulağına bir iki tatlı söz fısıldadı. </span></p>
				<p class="paragraf"><span class="regular-metin">“Birisi neler olduğunu söyleyecek mi bana?” dedi Cihan.</span></p>
				<p class="paragraf"><span class="regular-metin">“Sen hep bu ata binmeyi istemez miydin? Al, sana birinci hediyemiz.”</span></p>
				<p class="paragraf"><span class="regular-metin">“Ama Karanfil Kâmil...”</span></p>
				<p class="paragraf"><span class="regular-metin">Olev elini kaldırarak sözünü kesti. “Merak etme. Her şey tertip edildi. Ağa bu akşam sarayda değil. Hüzünler Hamamı’na gitti gene. Orası neresi diye sorma, söyleyemem.”</span></p>
				<p class="paragraf"><span class="regular-metin">“Peki ben n’apayım istersin?”</span></p>
				<p class="paragraf"><span class="regular-metin">“Hiiiç. Git, şöyle bir gönlünce özgür kal, gel.” </span></p>
				<p class="paragraf"><span class="regular-metin">Az sonra ahırın kapısından bir gölge dışarı fırladı. Vücudu neredeyse atın sırtıyla aynı hizada olan Cihan, Zebella’yı karanlıklara doğru sürdü</span><span class="regular-metin">. Kapıdaki iki muhafız, evvelden rüşvetlerini aldıkları için onu görmezden geldiler. Olev’in dediği istikamete doğru dörtnala gitti Cihan. Özgürlük dedikleri belki de buydu. Muhteşem bir küheylanın üstünde doludizgin her şeyden ve herkesten uzaklaşabilmek... Epey sonra durdu. İleride bir eşek arabası bekliyordu. İçinde de Çingeneler!</span></p>
				<p class="paragraf"><span class="regular-metin">“</span><span class="regular-metin">Balaban... ne zaman çıktınız hapisten?” dedi Cihan.</span></p>
				<p class="paragraf"><span class="regular-metin">“Biz zaten geçen ay salıverilmiştik, seni yalnız bırakmayalım diye biraz daha kaldıydık.” </span></p>
				<p class="paragraf"><span class="regular-metin">“Ne? Niye söylemedin?” dedi Cihan hayretler içinde. “Peki burada ne ararsın bu saatte?”</span></p>
				<p class="paragraf"><span class="regular-metin">“Senin aslanbaz haber uçurdu” dedi Balaban, bir yandan Zebella’nın dizginlerini arabaya bağlarken. “Dostların aralarında konuşmuş; zindanda perişan oldun ya, azıcık neşelenmeyi hak ettiğine kanaat getirmişler. Bizden yardım istediler.”</span></p>
				<p class="paragraf"><span class="regular-metin">“O ne demek?” dedi Cihan</span><span class="regular-metin"> şüpheyle.</span></p>
				<p class="paragraf"><span class="regular-metin">“Görürsün!” dedi Balaban ve Cihan’ın bir soru daha sormasına fırsat vermeden eşeği kamçıladı. Araba hareketlendi, Zebella da peşindeydi.</span></p>
				<p class="paragraf"><span class="regular-metin">Gökyüzünün kusursuz bir laciverde büründüğü bir güz akşamıydı. Tarlalardan geçip, iki yanlarında boraya tutulmuş fidanlar gibi yan yatmış ahşap evlerin olduğu ücra sokaklara daldılar. Öyle daracıktı ki, arabanın dingilleri duvarlara sürtünüyordu. Geçtikleri her mahalle bir evvelkinden daha köhne ve daha kederliydi sanki. Nihayet araba durdu,</span><span class="regular-metin"> indiler. Cihan attan atlayarak etrafına bakındı; aşina bir şey arıyordu gözleri ama nafile.</span></p>
				<p class="paragraf"><span class="regular-metin">“Hadi” dedi Balaban. Adamlarına döndü ve sağ elini kalbinin üstüne koyarak “Siz gidin” dedi. “Selametle.”</span></p>
				<p class="paragraf"><span class="regular-metin">Balaban’ın ardı sıra yürürken elinden nasıl kurtulacağını düşünüyordu Cihan. Bir yanı kaçıp gitmek isterken, bir yanı bu yolun sonunun nereye çıkacağını merak ediyordu. Her adımda kokular kesifleşti: Yaseminlerin hoş rayihası kızartma kokularına karıştı. Terbiyeciler hayvanlarından çok şey kapardı farkında bile olmadan. Cihan da Çota’dan iyi koku almayı öğrenmişti. Bir müddet sonra yakınlardaki bir evden yayılan baygın esansı yakaladı. “Neresi burası?” diye fısıldadı.</span></p>
				<p class="paragraf"><span class="regular-metin">“İlahi filbaz” dedi Balaban sırıtarak. “Yahu hâlâ anlamadın mı? Kerhaneye getirdik seni.”</span></p>
				<p class="paragraf"><span class="regular-metin">Cihan bembeyaz oldu. “Ben gitmem.”</span></p>
				<p class="paragraf"><span class="regular-metin">“Karılardan mı korkuyorsun?” dedi Balaban. “Hoşuna gitmezse hemen çıkarız, söz. Yalanım varsa kanım su gibi aksın.” </span></p>
				<p class="paragraf"><span class="regular-metin">Cihan tereddüt etti. </span><span class="regular-metin">Ne evet ne hayır diyebildi. Balaban şaşkınlığını fırsat bilip koluna girdi. Bu vaziyette gide gide bir eşikte durdular. Cihan’ın hayatında gördüğü en siyah adam kapıyı açtı. Balaban’ı görünce “Hoş geldin ağam” dedi.</span></p>
				<p class="paragraf"><span class="regular-metin">Cihan fısıldadı. “Burası senin mi?”</span></p>
				<p class="paragraf"><span class="regular-metin">Balaban iki elini havaya kaldırarak “Yok yahu” dedi. “Gariban bir Roman’ım. Tekerlekleri mi var bu evin, benim olsun? Hadi gel, vakit kaybetmeyelim.”</span></p>
				<p class="paragraf"><span class="regular-metin">Üst katta, ihtiyar bir kadın Balaban’ı aşırı hürmetle karşıladı. Cihan gene şüpheyle baktı çeribaşına. Köşedeki sepette bir anne kediyle altı yavrusu kıvrılmış yatıyordu. “Bunlar burada doğdular” dedi kadın Cihan’a</span><span class="regular-metin">. “Her birine kızlardan birinin adını verdim. Arap Fati, Cilveli Nefise, Fettan Kamer, Yahudi Ester, Ermeni Ani, bu kenardaki de Tombul Zarife.”</span></p>
				<p class="paragraf"><span class="regular-metin">Kapalı kapılar ardından mırıltılar işiterek koridorlardan geçtiler. Balaban Cihan’ı odalardan birine soktu, yerdeki minderlere oturttu. Gidip sazendelere bakacağını söyleyerek sıvıştı. Az sonra elinde bir tepsiyle bir hizmetçi kız belirdi. Ateş rengi upuzun bir saç örgüsü vardı. Yüzünün sol tarafında büyükçe bir yara izi göze çarpıyordu. Meze ve şarap getirmişti. Bunları bıraktıktan sonra başka bir arzusu olup olmadığını sordu. </span></p>
				<p class="paragraf"><span class="regular-metin">“Çıkış nerededir?” dedi Cihan.</span></p>
				<p class="paragraf"><span class="regular-metin">Kız gülümsedi bu soruyu duyunca. “Yeni geldin daha efendi.” </span></p>
				<p class="paragraf"><span class="regular-metin">O anda üç </span><span class="regular-metin">kadın daldı odaya. Bir tanesi o kadar şişmandı ki tam dört kat gıdısı vardı. Yanakları yusyuvarlak, kıpkırmızıydı. </span><span class="italik">Çota burada olsaydı bu yanakları elma sanıp mideye indirirdi</span><span class="regular-metin">, diye düşündü Cihan. Gülümsedi. </span></p>
				<p class="paragraf"><span class="regular-metin">“Beğendin mi beni?” dedi kadın kendisine güldüğünü görünce.</span></p>
				<p class="paragraf"><span class="regular-metin">“Yok, hayır... yani... o şekilde değil.”</span></p>
				<p class="paragraf"><span class="regular-metin">Güldüler. En çok da şişman fahişe güldü. Göbeğindeki etler hopladı. Dudaklarını ıslatarak öne eğildi. “Korktun mu bizden? Üç memem var benim; karnımın içinde de bir canavar yaş</span><span class="regular-metin">ar!”</span></p>
				<p class="paragraf"><span class="regular-metin">Cihan öyle bir baktı ki kadınlar yine kahkahayı bastı.</span></p>
				<p class="paragraf"><span class="regular-metin">“Biriniz Balaban’ı çağırabilir mi bir zahmet?” dedi Cihan terleyerek. </span></p>
				<p class="paragraf"><span class="regular-metin">Kadınlar tedirgin oldular, ileri gittiklerini fark edip ciddileştiler. Ne var ki Cihan’ın kalası yoktu. Ayağa kalktığı gibi dışarı fırladı. Kapının üzerindeki anahtarı kaptığı gibi, hiç düşünmeden üç fahişeyi odaya kilitledi. Koridorlarda koşarken az evvel tepsiyi getiren kızla burun buruna geldi. </span></p>
				<p class="paragraf"><span class="regular-metin">“İyi misin?” dedi kız. “Neden gidersin?”</span></p>
				<p class="paragraf"><span class="regular-metin">“Gideyim. Çota bekler beni.”</span></p>
				<p class="paragraf"><span class="regular-metin">“Karın</span><span class="regular-metin">dır?”</span></p>
				<p class="paragraf"><span class="regular-metin">Güldü Cihan. “Yok yahu, filim. Kocaman bir hayvan.”</span></p>
				<p class="paragraf"><span class="regular-metin">Kızın koyu gözleri ışıldadı. Tam o anda birtakım gürültüler işittiler. Fahişeler kapıyı açmayı başarmıştı anlaşılan. Cihan panikle bakındı. </span></p>
				<p class="paragraf"><span class="regular-metin">“Gel benimle” dedi kız, Cihan’ın elinden tutarak.</span></p>
				<p class="paragraf"><span class="regular-metin">Gıcırdayan bir merdivenden yukarı çıktılar. Çatı arasında ufak bir odaya vardılar. Tavanı o kadar alçaktı ki eğilmek gerekiyordu. Cihan aşağıda olanları anlatınca kız kıkırdadı. Adı Peri’ydi. O da biraz kendinden bahsetti. Eskiden o da bu mesleği yapmıştı. </span><span class="regular-metin">Harp meydanında gördükleri yüzünden aklını kaybetmiş bir asker tarafından yaralandığından beri kimse onu istemiyordu. “Çirkinim diye kapıya koyarlardı az kalsın... Sonra dediler kal madem, getir götür, hizmet et.” </span></p>
				<p class="paragraf"><span class="regular-metin">“Çirkin değilsin ki” dedi Cihan. “Aşağıdaki hatunların hepsinden daha güzelsin, bana sorsan.”</span></p>
				<p class="paragraf"><span class="regular-metin">Peri’nin hüzünlü yüzü aydınlandı. Yaklaştı, parmak uçlarıyla Cihan’ın saçlarını okşadı. “Daha evvel hiç yapmadın, değil mi?”</span></p>
				<p class="paragraf"><span class="regular-metin">Cihan kıpkırmızı oldu. Sessizliği kâfi cevaptı. </span></p>
				<p class="paragraf"><span class="regular-metin">“Bana güven efendi” dedi Peri elinden tutarak.</span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Genç kadının onu alıp götürdüğü diyar</span><span class="regular-metin"> öylesine güzeldi ki kendinden geçti Cihan. Ancak seneler sonra anlayacaktı ilk sevişmesini onun gibi sevgi dolu biriyle yaşadığı için ne kadar şanslı olduğunu. Peri’nin koynunda uyuyakaldı. Bir rüya gördü. Fille beraber evlerin tepesinde dolaşıyor, bir çatıdan diğerine hoplayarak gidiyorlardı. Bütün şehir halı gibi ayaklarının altında uzanıyordu. Derken uzakta onu gördü. Mihrimah’ın üzerinde uzun, bembeyaz bir elbise vardı. Saçları uçuşuyordu. Sitemle baktı Cihan’a ve arkasını döndü. “Bekle” diye bağırdı Cihan. “Gitme ne olur.” Mihrimah işitmedi. Gene haykırdı</span><span class="regular-metin"> Cihan, korkuyla. </span></p>
				<p class="paragraf"><span class="regular-metin">“Şşşşt, uyan.”</span></p>
				<p class="paragraf"><span class="regular-metin">Göğsü körük gibi inip kalkıyordu gözlerini açtığında. Nerede olduğunu çıkaramadı bir an. Hatırlayınca ter boşaldı sırtından. Hızla fırladı yataktan. Süratle giyinirken bir yandan da “Benim gitmem gerek, kusura bakma” diye mırıldanıyordu. Peri’nin yüzünün gölgelendiğini fark ederek durdu. “Affedersin. Sana... nasıl..?”</span></p>
				<p class="paragraf"><span class="regular-metin">Peri soruyu anlamıştı. Başını çevirdi. “Bana bir borcun yok efendi.”</span></p>
				<p class="paragraf"><span class="regular-metin">Cihan ona yaklaşıp saçlarını okşadı. Son bir kez sarıldılar. </span></p>
				<p class="paragraf"><span class="regular-metin">“Sayıklıyordun” dedi Peri kapıyı açarken. “Besbelli kalbinde biri var. Her kimse artık.”</span></p>
				<p class="paragraf"><span class="regular-metin">Durakladı Cihan. </span></p>
				<p class="paragraf"><span class="regular-metin">“Utanma” dedi Peri. “Ne demeye utanı</span><span class="regular-metin">r ki insan aşktan?”</span></p>
				<p class="paragraf"><span class="regular-metin">Cihan tek kelime edemeden ayrıldı oradan. Mihrimah’a karşı hissettiği şeye aşk demeye hiçbir zaman dili varmamıştı. Fakat şimdi bir başkası kullanınca aynı kelimeyi, beklenmedik bir hediye almışçasına özenle tutup bağrına bastı. Evet, insan ne demeye utanırdı ki aşktan?</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt38.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Şerefli bir vakitte çalışmaya başladılar. İki yüz otuz adam tutulmuştu. İki takım halinde hareket ediyorlardı. Bu esnada dört çırak, usturlap yardımıyla vadilerin derinliğini ve tepelerin yüksekliğini tespit ediyordu. Âdeti olduğu üzere Sinan, Bizanslı zanaatkârların nerede başarılı olup nerede yetmediklerini tespit etmelerini </span><span class="regular-metin">istemişti. Hendese ilmine hâkim Nikola ile Yusuf su yollarının ölçülerini aldılar. Davud ile Cihan dere tepe dolaşarak kırık kanalları, tıkalı arkları buldular. Bazı yerlerde, oluklar viran olduğu için su akamıyordu. Bazen yeşil bir çayırın orta yerinde akan su aniden kayboluyor, insanoğluna bir fayda sağlamadan toprağa dönüyordu. Başka mıntıkalarda çayın membaını </span><span class="regular-metin">bulmaları yahut kazı yaparak ortaya çıkarmaları gerekiyordu. Suyu tek bir istikamette akıtabilmek için setler yaptılar. Yeni hendekler vasıtasıyla vadiyi baştan başa geçmesini sağladılar. Her safhada, suyun miktarını ölçüyor, yol boyu ne kadar biriktiğini kıyaslıyorlardı.</span></p>
				<p class="paragraf"><span class="regular-metin">Bir hafta sonra tuhaf bir şey fark etti Cihan. Ameleler onlardan uzak duruyor, emirleri yerine getirmekte isteksiz davranıyordu. Dikkat ettikçe, adamların çivi çakmamak, kalas taşımamak için bahane aradıklarından emin oldu; işler giderek sekteye uğruyordu. </span></p>
				<p class="paragraf"><span class="regular-metin">Nakkarlar arasında Selahaddin isimli bir Kürt vardı. Onu bir kenara çekti. Karısı yakın zamanda ikiz oğlan doğurmuştu. Temiz kalpli bir adamdı, ondan hakikati öğrenebileceğini umdu. </span></p>
				<p class="paragraf"><span class="regular-metin">“Neler oluyor? Neden herkes ağırdan alıyor işini?”</span></p>
				<p class="paragraf"><span class="regular-metin">Selahaddin gözlerini kaçırdı. “Çalışıyoruz efendi.”</span></p>
				<p class="paragraf"><span class="regular-metin">“Ha bire geri kalıyorsunuz, neden?”</span></p>
				<p class="paragraf"><span class="regular-metin">Selahaddin’in alnı kaygıyla kırıştı. “Burada evliya olduğunu demediniz.”</span></p>
				<p class="paragraf"><span class="regular-metin">“Kim söylüyor bunu?”</span></p>
				<p class="paragraf"><span class="regular-metin">Omuzlarını silkti adam, kimseyi gammazlamak niyetinde değildi. Cihan başka bir soru denedi: “Evliya olduğunu nereden bilmişler?”</span></p>
				<p class="paragraf"><span class="regular-metin">“Şey... hayalet görmüşler” dedi adam tasdik beklercesine Cihan’a bakarak.</span></p>
				<p class="paragraf"><span class="regular-metin">İstanbul’un fethi esnasında şehit düşen bir askerin ruhuydu gördükleri. Bir ok bağrını delip kalbine saplanmıştı ama o buna rağmen durmamış, iki gün daha cenk etmiş, üçüncü günün sabahında can vererek buraya gömülmüştü. Bir asır boyunca huzur içinde uyuduktan sonra uyanmıştı; bu hummalı faaliyetten </span><span class="regular-metin">rahatsızdı. Hayaleti ortalıkta dolanıyor; amelelere görünüp tehditler savuruyordu.</span></p>
				<p class="paragraf"><span class="regular-metin">“Boş lakırdı. Bunları kim yayıyorsa Üstat Sinan’a zarar vermek istiyor.”</span></p>
				<p class="paragraf"><span class="regular-metin">“Yalan değil efendi” dedi Selahaddin. “Görenler var.”</span></p>
				<p class="paragraf"><span class="regular-metin">“Yahu nerede?” dedi Cihan, çileden çıkmış halde kollarını iki yana açarak. “Göster o zaman!”</span></p>
				<p class="paragraf"><span class="regular-metin">Adam çenesiyle inşaat iskelesini işaret etti. Cihan dayanamadı. “Ne yani? Ev mi yapmış hayalet oraya?” </span></p>
				<p class="paragraf"><span class="regular-metin">Ama Selahaddin ciddiydi. “Hep orada görünür.”</span></p>
				<p class="paragraf"><span class="regular-metin">Huzursuz olan Cihan o öğlen iskelenin etrafında dolandı, </span><span class="regular-metin">ona buna şüpheli şüpheli bakarak kalasları yokladı, halatları sıkılaştırdı; her şey sağlam ve dengede mi diye defalarca denetledi. </span></p>
				<p class="paragraf"><span class="regular-metin">“Dikkatini vermiyorsun” dedi Davud, aldıkları ölçümler üzerinde beraber çalışırlarken.</span></p>
				<p class="paragraf"><span class="regular-metin">“Affedersin. Aklım...” dedi Cihan ve birden nefesi kesildi. </span></p>
				<p class="paragraf"><span class="regular-metin">Yukarıda, iskelenin üçüncü katında bir şey fark etmişti. Birkaç amele çalışıyordu orada; bir tanesinin elinde moloz dolu bir kova vardı. Cihan aniden adam</span><span class="regular-metin">ın görünmez bir el tarafından itilmişçesine sallandığını gördü. Tüyleri diken diken oldu. Daha az tahta kullanmak için genelde iskeleleri iplerle tutturarak yukarıdan asarlardı. Ama bu sefer iskele yere kurulmuş, üstelik dikme ve kirişlerle desteklenmişti. Bu şekilde öne arkaya oynayabilmesi için halatların çözülmüş olması lazımdı – ya kendiliğinden yahut bir hayalet tarafından. </span></p>
				<p class="paragraf"><span class="regular-metin">“İyi misin?” dedi Nikola</span><span class="regular-metin">, Cihan’ın baktığı yere bakarak.</span></p>
				<p class="paragraf"><span class="regular-metin">Korku ve telaş dolu bir feryat yükseldi. Tahta bir levhanın, rüzgâra kapılmış yaprak gibi havada dönerek yere çakılışını seyrettiler. Ardından başka bir levha koptu; işçilerden birine çarptı. Tek tek iskelenin parçaları insanların üzerine düşüyordu. Kan revan içinde kaldı bedenler. Havadan tahta ve metal yağıyor, ameleler</span><span class="regular-metin"> sağa sola kaçışıyordu.</span></p>
				<p class="paragraf"><span class="regular-metin">“Kıyamet, kıyamet” diye figan etti birisi.</span></p>
				<p class="paragraf"><span class="regular-metin">Yaralı öküzler ıstırap içinde böğürüyordu; bacağı kırık bir at, burun deliklerini kocaman açmış yerde yatıyordu. Cihan bu hengâmede Çota’yı göremedi. Deliye döndü. Neyse ki bir kenarda sağ salim buldu onu. </span></p>
				<p class="paragraf"><span class="regular-metin">Daha birkaç gün evvel iftiharla kurdukları iskele paramparça olmuştu. Orta kısımdaki işçiler kazadan en fazla zarar görenlerdi. </span><span class="regular-metin">Bir onlar, bir de aşağıda yürürken üstlerine kalas düşen talihsizler. Bunlardan sekizi hayatını yitirdi. İçlerinden biri de Selahaddin’di. </span></p>
				<p class="paragraf"><span class="regular-metin">Şimdiye kadar çok kaza atlatmış, nice aksaklıkla boğuşmuşlardı. Ama böyle bir felaket, başlarına ilk defa geliyordu. Cihan’ın artık kuşkusu kalmamıştı. Ya hakikaten bir hayaleti uyandırmışlardı yahut</span><span class="regular-metin"> Balaban’ın seneler evvel uyardığı gibi, aralarında bir hain vardı. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt39.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Usta önde, kalfalar arkada, gassalin yanına vardılar. Sinan’ın adama şöyle sorduğunu işittiler. “Mevtayı yıkarken ben de hazır bulunabilir miyim?”</span></p>
				<p class="paragraf"><span class="regular-metin">Adam bir an tereddüt etti. Sonra ya sermimarı tanıdığından ya da onu yaşlı hısım akrabadan sandığından, “Münasiptir efendi” dedi.</span></p>
				<p class="paragraf"><span class="regular-metin">Sinan yardımcılarına döndü. “Hanginiz gelmek ister?”</span></p>
				<p class="paragraf"><span class="regular-metin">Yusuf telaşla gözlerini kaçırdı. Nikola Müslüman </span><span class="regular-metin">olmadığı için gassalin kendisini istemeyeceğini söyledi. “Beni mazur görün” dedi benzi aniden solan Davud. Çocukken gördüğü ölüleri unutamadığını, o yüzden hiçbir cesede bakamadığını dile getirdi. Geriye bir Cihan kalmıştı. “Olur, gelirim” dedi. </span></p>
				<p class="paragraf"><span class="regular-metin">Selahaddin’in çıplak bedeni soğuk mermerin üzerine yatırılmıştı. Üstüne düşen keresteler yüzünden kafatası ezilmiş, göğsünün sol tarafı morarmıştı. Buna rağmen, bütün bu yara berenin Selahaddin’in içine işlemekten ziyade üstüne boyanmış olduğu hissine</span><span class="regular-metin"> kapıldı Cihan; sanki bir yıkanıp temizlense her an hayat emareleri göstermeye başlayabilirdi.</span></p>
				<p class="paragraf"><span class="regular-metin">“Vücut sarayını Rab inşa eder, anahtarını bize teslim eder” dedi Sinan. Sesi o kadar kısıktı ki, arkada duran gassal onun dua ettiğini sanarak başını eğdi.</span></p>
				<p class="paragraf"><span class="italik">Vücut sarayı</span><span class="regular-metin">... </span><span class="italik">Ne tuhaf laf</span><span class="regular-metin">, diye düşündü Cihan. Onun gördüğü, senebesene ihmallerle yıpranmış bir et yığınıydı. Ustasının bir cese</span><span class="regular-metin">de neden bu kadar ilgi gösterdiğini anlayamadı. Derken Sinan yakına gelmesini söyledi. Dedi ki: “Madem işimiz bina yapmak, insanı anlamalıyız. Zira beden de bir binadır. Merkezinde denge ve ahenk var. Daireleri, dörtgenleri görüyor musun? Bak nasıl da tanzim edilmişler.”</span></p>
				<p class="paragraf"><span class="regular-metin">Gassal ile Cihan telaşla bakıştılar. İkisi de Sinan’ın böyle konuşmasını yadırgamıştı.</span></p>
				<p class="paragraf"><span class="regular-metin">“Yüz, ön cephedir; gözler ise pencereler; ağız kâinata açılan kapıdır. Kollar ve bacaklar da merdivenler.” Bunları söyledikten sonra Sinan bir ibrikten su döktü; elleriyle çemberler çizerek cesedi öyle şefkatle yıkamaya başladı ki, işi bu olduğu halde gassal karışmak istemedi.</span></p>
				<p class="paragraf"><span class="regular-metin">“Bu sebepten, ister köle ister vezir, ister Müslüman, ister kâfir, gördüğün her insana hürmet etmelisin. Unutma ki dilencinin bile bir sarayı var.”</span></p>
				<p class="paragraf"><span class="regular-metin">Cihan dayanamadı: </span><span class="regular-metin">“Saygısızlık etmek istemem ama ben mükemmellik görmüyorum. Yani hiçbirimizde. Dişlerimiz eksik, kemiklerimiz yamuk; kiminin sırtı kambur... ”</span></p>
				<p class="paragraf"><span class="regular-metin">“Bunlar satıhtaki çatlaklar. Tamire muhtaç kısımlar. Ama bina kusursuz.”</span></p>
				<p class="paragraf"><span class="regular-metin">Bu sefer gassal katılırcasına başını salladı. Belki de Sinan’ın fikirlerinden ziyade ses tonu olmuştu onu ikna eden. Ondan sonra sessizleştiler. Mevtayı iki defa yıkadı</span><span class="regular-metin"> gassal – bir sıcak suyla, bir ılık. Tepeden tırnağa beyaz bir kefene sardı. Dışarıda bıraktığı sağ elini alıp kalbinin üstüne yerleştirdi – hem bu âleme veda eder, hem sonrakine selam verir gibi.</span></p>
				<p class="paragraf"><span class="regular-metin">Cenaze namazını kıldıran imamın boynundaki guatr nefes borusunu sıkıştırıyor, kesik ve hırıltılı soluk alıp vermesine sebep oluyordu. Rahmetlinin bir inşaat sahasında ölm</span><span class="regular-metin">esinin teselli olduğunu söyledi. Adı çıkmış kadınların peşinde gezerken, kavga edip kafa çekerken değil, namusuyla çalışırken vefat etmişti. Mahşerde Rab bunu hiç şüphesiz hesaba katacaktı. Selahaddin’in şu fani dünyayı, Allah’ın yeryüzündeki gölgesi olan sultan için bir köprü yaparken terk ettiğini anlattı – kimse “köprü değil</span><span class="regular-metin">, sukemeriydi” diye düzeltmeye cesaret edemedi. Dedi ki imam, buna mukabil, öbür dünyada, o kıldan ince, kılıçtan keskin, yağdan kaygan Sırat Köprüsü’nü geçme vakti geldiğinde iki melek ellerinden tutacak, cehennem ateşine düşmesine mâni olacaktı. </span></p>
				<p class="paragraf"><span class="regular-metin">Ardından tabut, feryatlar ve ağıtlarla mezarlığa taşındı. Selahaddin’in ailesi fakir olduğundan Sinan ödemişti mezar taşının parasını. Mevtanın, ihtiyarlıktan ve kederden bitap düşmüş babası, zorlukla yürüyerek yanları</span><span class="regular-metin">na geldi. Onu o halde görünce Sinan ile kalfalarının gözleri doldu. Adamcağız Sinan gibi bir muteberin, oğlunun cenazesinde olmasından duygulanmıştı, teşekkür etti. Ama Selahaddin’in kardeşi bir kenardan hınçla bakıyordu. Yaşı taş çatlasa on dört olan bu delikanlı</span><span class="regular-metin"> belli ki ağabeyinin kaybından onları sorumlu tutuyordu. Cihan, yeni bir düşman kazandıklarını anladı. Biraz bekledi. Delikanlı mezara bir iki kürek toprak attıktan sonra yanına vardı. “Başın sağ olsun” dedi. </span></p>
				<p class="paragraf"><span class="regular-metin">“Dostlar sağ olsun. Öldüğünde yanında mıydın?”</span></p>
				<p class="paragraf"><span class="regular-metin">“Yanında değil ama yakınındaydım.”</span></p>
				<p class="paragraf"><span class="regular-metin">“Hayalet itmiş</span><span class="regular-metin"> diyorlar. Gördün mü?”</span></p>
				<p class="paragraf"><span class="regular-metin">Şaşırdı Cihan. Gene kim uydurmuştu bunları? “Yalan! Kimse itmedi. Kazaydı” dedi. Gerçi olayın tuhaflığını inkâr edemiyordu. </span></p>
				<p class="paragraf"><span class="regular-metin">“Anlamıyorsun! Hayalet artık durun diyor. Yoksa felaketlerin ardı arkası kesilmeyecek, ama ustanızın umurunda mı? Ölülere bile hürmeti yok.”</span></p>
				<p class="paragraf"><span class="regular-metin">“Bu doğru değil. Ustam dünya iyisidir.” </span></p>
				<p class="paragraf"><span class="regular-metin">Oğlanın yüzü hiddetle karardı. “Arkadaşın haklıymış. Mukaddes bir mekânı</span><span class="regular-metin"> kirletiyorsunuz. Çekiçleriniz, eşeklerinizle. Hepinizin sonu cehennem.”</span></p>
				<p class="paragraf"><span class="regular-metin">Defin bitmiş, cemaat dağılmaya başlamıştı. Yaslı kalabalığın arasında ağır ağır yürüyen Sinan’ı gördüler. “Ustama kabahat bulma” dedi Cihan usulca.</span></p>
				<p class="paragraf"><span class="regular-metin">Mezarlıktan çıkarken sert bir rüzgâr esti aniden. Gözlerine ağızlarına toz toprak doldu. O hengâmede, Selahaddin’in kardeşine, konuştuğu bu kişinin kim olduğunu sormayı akıl edememişti Cihan. Şayet edebilseydi, belki de bambaşka olurdu kaderleri, hikâyeleri. Ne yazık ki bunu çok sonra fark edecekti.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Ertesi gün amelelerin sadece yarısı geldi işe. </span></p>
				<p class="paragraf"><span class="regular-metin">“Akçeli ameleyle bu kadar olur!” dedi Davud sinirle. “Zincirli kürek mahkûmları çalıştırsaydık hiçbiri bırakıp gidemezdi.”</span></p>
				<p class="paragraf"><span class="regular-metin">“Üstat yeni adamlar bulur elbet” dedi Nikola iyimser olmaya çalışarak. </span></p>
				<p class="paragraf"><span class="regular-metin">Haklıydı. Başladığı işi bitirmeye kararlı olan Sinan yedek ameleler tuttu. Bu o kadar zor değildi. Şehir misliyle kalabalıklaşmıştı, nüfusu beş yüz bine varmıştı. Açlık çekmektense evliyanın</span><span class="regular-metin"> lanetini yeğleyecek yeterince insan vardı. Bir müddet işler düzelir gibi oldu. İnşaat olaysız devam etti. Güz geldi, hava serinledi, yağmurlar başladı.</span></p>
				<p class="paragraf"><span class="regular-metin">Derken sel bastırdı. Vadilerden toplanarak haneleri, meyhaneleri, imaret ve ibadethaneleri önüne kattı. Sukemerine varan yolları tamamen açmaya fırsat olmamıştı henüz. Akamayan sular birikti, bentleri yıktı; iskeleyi parçaladı, kanalları</span><span class="regular-metin"> un ufak etti. Hazırlıksız yakalanmışlardı. Neyse ki kimse yaralanmadı. Fakat haftaların emeğini ve kıymetli malzemeleri kaybettiler. </span></p>
				<p class="paragraf"><span class="regular-metin">En kötüsü de felaket, dedikoducuların ellerini kuvvetlendirmişti. Artık herkes Sinan ile dört kalfasının lanetlendiğine inanıyordu. Nasıl olduğunu bile anlamadan bütün şehri karşılarına almışlardı. Asapları bozulmuştu. Bugüne kadar ustalarının nice badire atlattığına tanık olmuşlardı</span><span class="regular-metin"> ama bu kez başkaydı. Sinan gibi biri her türlü zorluğa göğüs gerebilir, en çetin işlerin altından kalkabilirdi. Fakat bir hayalet ile nasıl başa çıkabilirdi ki? </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt40.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin char-style-override-11">Zaman durdu. Ameleler alet edevatlarını kenara bıraktı</span><span class="regular-metin char-style-override-11">. Ne kadar uğraşsak da bir kişiyi bile çalışmaya ikna edemedik. Bize itimatları yoktu. Sultana yaranmak için onları tehlikeye attığımızı düşünüyorlardı. Uğursuz olduktan sonra suyun kime faydası</span><span class="regular-metin char-style-override-11"> olacaktı? Sukemerleri Bizans’tan kalmaydı. Kâfir işiydi yani. Onları tamir etmenin ve yenilerini yapmanın putperestliği yaymaktan başka ne maksadı olabilirdi? Yüzümüze karşı sessiz ve itaatkârdılar; arkamızı</span><span class="regular-metin char-style-override-11"> döner dönmez dedikoduya başlıyorlardı. Yakıcı bakışlarını, birikmiş nefretlerini hissediyordum. Çıkış yolu göremiyordum. Diğ</span><span class="regular-metin char-style-override-11">er kalfaların da hali daha az harap değildi. Davud, Nikola, Yusuf ve ben, hepimiz işimizin bittiğine inanıyorduk. </span></p>
				<p class="paragraf"><span class="regular-metin char-style-override-11">Bir hafta böyle geçtikten sonra ustam bir gün yanında ufak tefek, çalı gibi ince bir adamla çıkageldi. Yeni iskeleye tırmandılar. Sinan seslendi: “İş</span><span class="regular-metin char-style-override-11">çiler! Ustabaşılar! Muhterem bir hoca sahamızı teşrif etti.” Sinan elini yabancıya doğru uzattı. Adam bir adım öne çıktı, yükseklere alışı</span><span class="regular-metin char-style-override-11">k olmadığından benzi kül gibi olmuştu. Gözlerini kapatarak Kuran’dan ayetler okumaya başladı. Sesi güzeldi. Öğrendik ki Bülbül Hoca’ymış ismi. Bosna’da doğmuş, Allah’la yedi dilde hasbıhal edermiş ve pek çok mezhep ve tarikatın usul ve âdetlerini bilirmiş. Gayet alelade bir adam gibi görünse de sesinde ameleleri büyüleyen bir şey vardı. Onlara işlerine bakmaları</span><span class="regular-metin char-style-override-11">nı, kimseye dil uzatmamalarını söyledi, çünkü şayet tembellik ve dedikodu denen iki kanat olmasa şeytan asla bu kadar yüksekten uçamazdı. </span></p>
				<p class="paragraf"><span class="regular-metin char-style-override-11">Hoca her gün gelip sabah ezanından akşama kadar bizimle durdu; saçı tozlandı, pabuçları çamurlandı. Okunmuş sular serpip Cevşen duası</span><span class="regular-metin char-style-override-11"> ederek sukemerlerini okudu üfledi. Yahudi, Hıristiyan ve Müslümanların korkularını teskin etti. Sonra bir gün “Tamam artık temizlendi” dedi. “Ananızın ak sütü gibi pak bu mıntıka. Haydi, işinize dönün.”</span></p>
				<p class="paragraf"><span class="regular-metin char-style-override-11">Onu dinlediler. Ustaları</span><span class="regular-metin char-style-override-11">nın aleyhine atıp tutan işçiler, bu hocaya kulak verdiler. Böylece gecikerek de olsa hem tadilat hem inşaat tamamlandı. Üstadı çekemeyenler durur mu? Bu sefer dediler ki: “Bu su acıdır; toprağın altından geldiği için çürüktür, kokuşmuştur.” Neyse ki bu laflar da bir yere varmadı</span><span class="regular-metin char-style-override-11">. Suları Kâğıthane civarında topladık. Irmak ve derelerin içlerinde lüleler yaparak şehre taşıdık. İstanbul’u Kırkçeşme sularına kavuşturduk. </span></p>
				<p class="paragraf"><span class="regular-metin char-style-override-11">Sultan Süleyman memnun olmuştu. Ustama hediyeler ve methiyeler bahşetti, ona insan-ı</span><span class="regular-metin char-style-override-11"> kâmil dedi. Hilat giydirerek ustamı taltif etti. Ancak bu hadiseden sonra anladım ki Sinan’ın sırrı ne sertliğindeydi ne yıkılmazlığı</span><span class="regular-metin char-style-override-11">nda, çünkü sert de değildi, yıkılmaz da. Onun sırrı değişikliklere ve aksiliklere uyum sağlama kabiliyetindeydi. Bizim cesaretimiz kırılı</span><span class="regular-metin char-style-override-11">rken o çareler üretiyordu. Her seferinde harabeler içinden kendini yeniden inşa edebiliyordu. Ne benim gibi ahşaptan, ne Davud gibi madenden, ne Nikola gibi taştan, ne de Yusuf gibi camdan mamuldü. Ustamın malzemesi akan suydu. Ve ne vakit herhangi bir engel yolunu kapatacak olsa, bir şekilde, ya altından, ya üstünden, ya etrafından dolaşıyor, çatlaklardan bir yol buluyor, akmaya devam ediyordu. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt41.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Ne berbat bir geceydi! Çota ıstırap içindeydi. Gürleyerek, homurdanarak, inleyerek sabahı zor etti; bitkin bir halde hortumunu sağa sola sallıyordu. </span><span class="regular-metin">Rahatsızlığı o raddedeydi ki Cihan onun yanında uyumak mecburiyetinde kalmıştı – tabii buna uyumak denirse. Hayvanın ağzının içine bakar bakmaz bu azabın sebebini anladı: Altçenesinde sol arka taraftaki azıdişi kararmış, iltihaplanıp şişmişti. </span></p>
				<p class="paragraf"><span class="regular-metin">Cihan, evvelki yaz kendi çektiği korkunç diş ağrısını hatırladı. Yemeklerden sonra padişahın ellerini yıkayan ibriktar ile kimi Enderun a</span><span class="regular-metin">ğalarını tıraş etmek için bir berber gelmişti o gün. Adam Cihan’ın haline acımıştı. Feryatlar arasında dişine asılmış, ıstırabını dindirmişti. Fakat koskoca İstanbul’da bir filin azıdişini çekmeye kadir tek kişi bile çıkacağını sanmıyordu. </span></p>
				<p class="paragraf"><span class="regular-metin">“Ne var?” diye sordu Sibiryalı Taras, ahıra girip de Cihan’ı görür görmez. “Yüzünden düşen bin parça.”</span></p>
				<p class="paragraf"><span class="regular-metin">“Çota. Dişi öldürüyor zavallıyı.”</span></p>
				<p class="paragraf"><span class="regular-metin">“Ah</span><span class="regular-metin"> şimdi taygada olsaydık” dedi Taras iç geçirerek. “Onu şıp diye iyileştirecek bir çalı biliyorum. Ninem her zaman kullanır.”</span></p>
				<p class="paragraf"><span class="regular-metin">Cihan hayretle sordu: “Ninen hâlâ hayatta mı?”</span></p>
				<p class="paragraf"><span class="regular-metin">“Yaa sorma, o da lanetlilerden” dedi Taras. Cihan’ın anlamadığını görünce açıkladı: “Bütün sevdiklerini gömüp nefes almaya devam etmek, lanettir.”</span></p>
				<p class="paragraf"><span class="regular-metin">Yıllar sonra bu anı hatırlayacaktı Cihan, bu konuşmayı, ama şimdi kelimeler bir kulağından girip bir kulağından çıktı.</span></p>
				<p class="paragraf"><span class="regular-metin">“Git sarmısak bul, bolca. Rezene, karanfil yağı, anason... Hepsini karıştır.”</span></p>
				<p class="paragraf"><span class="regular-metin">Malzemeleri mutfaktan alan Cihan, bir havana koyarak güzelce dövdü. “Tamam” dedi Taras. “Şimdi bunu mahlukun dişetlerine sür, ovala. Bu biraz</span><span class="regular-metin"> rahatlatır – şimdilik. O dişin çekilmesi lazım. Genç olsam ben yapardım ama kollarımda derman yok. Sana düşer.”</span></p>
				<p class="paragraf"><span class="regular-metin">Cihan koşarak ahıra döndü. Fakat beyaz fil, onun gayretlerine öyle bir karşı koydu ki tertibin ancak yarısını sürebildi. İki çuval bezini birbirine tutturup kalan merhemi bunun içine koydu ve iltihaptan şişmiş olan yere denk gelecek şekilde hayvanın kafasına sardı. Çota gülünç görünüyordu ama o kadar acı çekiyordu ki Cihan gülemedi bile. </span><span class="regular-metin">Fena bir koku geliyordu filin ağzından. Epeydir bir şey yememişti; açlık, her zamanki gibi, sinirlerini tepesine çıkarmıştı.</span></p>
				<p class="paragraf"><span class="regular-metin">Cihan sokağa çıkıp seyyar berber aramaya başladı. İlk sorduğu adam, hastanın kim olduğunu öğrenir öğrenmez kahkaha attı. İkinci adamın öyle korkutucu bir hali vardı ki Cihan onu sarayın bahçesine sokmak istemedi. Meyus bir halde tam vazgeçmek üzereyken her şey hakkında her şeyi bilen adam geldi aklına: Sahaf Simeon. Gidip ona sormalıydı. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Galata Kulesi’nin etrafındaki mahalle insan kaynıyordu. Tacirler, müteferrikalarla önlü arkalı yürüyor; yabancı memleket temsilcileriy</span><span class="regular-metin">le mütercimler kağnılara yol vermek için kenara çekiliyordu. Bir elçi, siyah kölelerin taşıdığı tahtırevanda oturmuş etrafı seyrediyordu. Tevrat derslerine gidiyordu kimi Museviler; köşede birkaç ihtiyar muhabbet ediyor, bir kadın oğlunu elinden tutmuş çekiştiriyordu. İspanyolca, Fransızca, İtalyanca, Arapça kelimeler havada uçuşuyordu. Aklı Çota’da, aceleyle koşturan Cihan, bir köşeyi döndü ve birden irkildi. Az ileride, Simeon’un evinin iki adım uzağında, vaktiyle yol kenarındaki bir handa beraber şarap içtiği, sonra da eşyalarını çaldığından şüphelendiği Tomaso duruyordu. Sinan hakkında çok </span><span class="regular-metin">şey bilen İtalyan. Ama Cihan’ı esas şaşırtan yanında tanıdık bir sima olmasıydı: Yusuf! </span></p>
				<p class="paragraf"><span class="regular-metin">Adam Yusuf’a bir şeyler söyledi. Beriki başını sallayıp, gölge gibi sessizce uzaklaştı. Yalnız kalan Tomaso etrafa bakınırken Cihan ile göz göze geldi. Suçüstü yakalanm</span><span class="regular-metin">ış gibi suratı aniden değişti. Hızla dönüp koşar adım kalabalığın içine daldı, gözden kayboldu.</span></p>
				<p class="paragraf"><span class="regular-metin">“Hey, Tomaso!” diye arkasından bağırdı Cihan. Kafası o kadar allak bullaktı ki koşmaya başladığında beriki çoktan gitmişti. İyi de bu adamın Yusuf ile ne işi vardı? Sokaklarda buluşup, gizli gizli ne konuşuyor olabilirlerdi? Birdenbire, üst üste atlattıkları kazalarla Yusuf arasında bir bağ olabileceğini fark etti</span><span class="regular-metin"> Cihan. Aralarındaki hain o olabilirdi. Nasıl da anlayamamıştı bunca zaman. İlk fırsatta dilsiz çırağı sorgulayacaktı. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Simeon’un kapısını çaldığında zihni bunlarla meşguldü. “İyi misin?” diye sordu sahaf.</span></p>
				<p class="paragraf"><span class="regular-metin">“Yusuf geldi mi buraya? Sarışın İtalyan bir herifle?”</span></p>
				<p class="paragraf"><span class="regular-metin">“Yoo” dedi Simeon. “Epeydir görmedim, niye ki?”</span></p>
				<p class="paragraf"><span class="regular-metin">“Sen bana dediydin, Roma’nın gözleri ustanın üstünde diye. Ya içimizden biri, onların casusuysa?”</span></p>
				<p class="paragraf"><span class="regular-metin">“Yahu dur, sakin ol biraz. Büyük laf etmeden evvel insan uzun müddet düşünmeli.”</span></p>
				<p class="paragraf"><span class="regular-metin">“Haklısın” dedi Cihan iç geçirerek. “Unut dediklerimi. Aklım karıştı. Yardımın gerek.”</span></p>
				<p class="paragraf"><span class="regular-metin">“Tam vaktinde geldin. İspanya’dan yeni kitaplar var.”</span></p>
				<p class="paragraf"><span class="regular-metin">“Onlara sonra bakayım. Evvela filin derdine çare bulmalı.”</span></p>
				<p class="paragraf"><span class="regular-metin">Cihan içine düştüğü açmazı anlatınca Simeon iç çekti. “Ben fikir adamıyım, bir hayvana cerrahi müdahale yapamam. En iyisi kitaplara bir </span><span class="regular-metin">bakayım. Gücün kuvvetin yerinde, kendin kotarabilirsin.”</span></p>
				<p class="paragraf"><span class="regular-metin">“Peki” dedi Cihan çarnaçar.</span></p>
				<p class="paragraf"><span class="regular-metin">“Teskin edici bir şey vermen gerek. Bol boza. Daha iyisi, uyku ilacı.”</span></p>
				<p class="paragraf"><span class="regular-metin">Simeon, tarih boyunca hekimlerin baldıran otu kullandıklarını ama bunun iyileştirdiği kadar öldürdüğünü de anlattı. Şimdilerde, topraktan söküldüğünde çığlıklar atan adamotu tercih ediliyordu. Gene de cerrahi müdahalelerde en iyisi afyondu. Galenos, afyonu sarılık, istiska, cüzam, baş ağrısı, öksürük ve karasevda için tavsiye etmişti. Cihan yaşında ve kilosunda bir insan için uygun miktar iki ka</span><span class="regular-metin">şıktı. Fil 120 kantar olduğuna göre... Simeon kaşlarını çatarak hesap yaptı aklından. “Vallahi bir fıçı gerek sana!” “</span></p>
				<p class="paragraf"><span class="regular-metin">“Eyvah, nereden bulacağım?”</span></p>
				<p class="paragraf"><span class="regular-metin">“Karanfil Kâmil Ağa’ya git. Onun yapamayacağı şey yoktur.”</span></p>
				<p class="paragraf"><span class="regular-metin">Cihan saraya döndüğünde kolunun altında bir kitap, zihninde kuşkular vardı. Bâbü’s-saade ağasıyla şaka olmazdı. İlk günlerde ondan yediği tokadı hâlâ unutmamıştı. Yine de cesaretini toplay</span><span class="regular-metin">ıp onu görmeye gitti. Beklediğinin aksine adam gayet yardımsever davrandı. </span></p>
				<p class="paragraf"><span class="regular-metin">Bir fıçı olmasa da gerekli afyon temin edildi. Nereden geldiğini kurcalamadı Cihan. Sarayda geçirdiği onca yıldan sonra sükûnet kaidesi içine işlemişti artık. Ne zaman soru sorulmayacağını biliyordu. İki terbiyeci Çota’nın üstçenesini kaldırdılar; ikisi de altçenesini tuttu. Yorgunluktan tükenmiş olan filin direnecek hali kalmamıştı. Yetmezmiş gibi, bir huni vasıtasıyla bir sürahi şarap döktüler </span><span class="regular-metin">hayvanın ağzından içeriye. Yavaş yavaş, Çota’nın nefes alışverişi hafifledi; yüzü balmumu gibi eridi, gözleri camlaştı. Bacakları o devasa ağırlığını taşımaz oldu, yere devrildi. Uyanır da üzerlerine saldırırsa diye palamarlar, zincirler ve halatlarla bağladılar hayvanı. Bu vaziyette, kitaba baka baka, Cihan cerrahlığa girişti. Keskiyle başlayıp, çekice geçti. Zürafabaz Dara, timsahbaz Kato ve aslanbaz Olev sırayla yardım etti; kâh çekiçle vuruyor, kâh penseyle itiyorlardı. Defalarca çekiştirip asıldılar. B</span><span class="regular-metin">itmeyecekmiş gibi gelen saatler sonunda kan, ter ve tükürük içinde kalan Cihan dişi çekmeyi başardı – meddahların anlattığı hikâyelerdeki dev yılan dişi gibi bir şeydi çıkan.</span></p>
				<p class="paragraf"><span class="regular-metin">“Ver onu bana” buyurdu Bâbü’s-saade ağası; gözleri ışıl ışıldı.</span></p>
				<p class="paragraf"><span class="regular-metin">O zaman anladı Cihan, Karanfil Kâmil Ağa’nın neden bu kadar yardımsever davrandığını. Adam başından beri Çota’nın dişini almak istiyordu. Hürrem Sultan’ın acayip </span><span class="regular-metin">şeyler koleksiyonu, kadın ölünce ona kalmıştı. Cihan, o tuhaf ve karanlık koleksiyonda başka neler olabileceğini düşünerek ürperdi.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt42.jpeg" width="66"/></span></p>
				<p class="paragraf"><span class="regular-metin char-style-override-11">Öldüğünü işittiğimde üzüldüm desem yalan olur. Günahı boynuma, en ufak bir keder hissetmediğ</span><span class="regular-metin char-style-override-11">im gibi, kurtulduk diye sevindim gizlice. Mihrimah Sultan’ın kocası... çocuklarının babası... Sadrazam Rüstem Paşa. Haddinden hızlı yükselen ve vaktinden evvel vefat eden, her gece Mihrimah’a dokunan ve onun tenini koklayan, zindana atılmama sebep olan adam... Dilemem tabii cehennemde yanmasını</span><span class="regular-metin char-style-override-11"> ama cennete gitsin ister miyim, doğrusu ondan da emin değilim. Nihayet gitti. İstiskadan mustaripti bir vakittir, biliyordum. Zira ne kadar aklımdan uzak tutmaya çalışsam da her gün adamla ilgili bir şeyler işitiyor ve ondan biraz daha nefret ediyordum. </span></p>
				<p class="paragraf"><span class="regular-metin char-style-override-11">Paşa göçünce Mihrimah Sultan ustamı çağırttı. Dedi ki “Sermimar Efendi, rahmetli zevcim Rüstem Paşa –mekânı</span><span class="regular-metin char-style-override-11"> cennet olsun– için bir cami inşa edeceğiz.” Ve ustam, “Emriniz başım üstüne” dedi. Ben ustamın arkasında bekliyordum; ellerimi kavuşturmuş, gözlerimi ipek halıya dikmiştim. Kendi kendime dedim ki bu camiden ben mesul olacağım ve içine bir işaret koyacağım; incecik, ufacık bir şey olacak. Oraya kazı</span><span class="regular-metin char-style-override-11">yacağım Rüstem’e duyduğum öfkeyi. Sadece bilen göze görünecek. </span></p>
				<p class="paragraf"><span class="regular-metin char-style-override-11">Aklımdan geçenlerden bihaber, Mihrimah konuşmaya devam ediyordu. “Cami pek görkemli olsun. Hiçbir masraftan kaçınılmasın” dedi, zira her şeyi kendisi ödeyecekti. Annesi Hakk’ın rahmetine kavuştuğundan beri memleketin en zengin kadını</span><span class="regular-metin char-style-override-11"> oydu, ne de olsa. O kadar kudretliydi ki şimdi, kimse onunla yarışamazdı. Dadısı Hesna Hatun epey yaşlanmıştı ama her zamanki gibi yanı başında hazır ve nazı</span><span class="regular-metin char-style-override-11">rdı. </span></p>
				<p class="paragraf"><span class="regular-metin char-style-override-11">Cami tafsilatıyla konuşuldu. Mihrimah ara ara ustama danışıyor ama son sözü hep kendisi söylemek istiyordu. Babasına ne kadar benzediğini daha evvel anlayamamıştım. İlk defa orada gördüm. </span></p>
				<p class="paragraf"><span class="regular-metin char-style-override-11">Artık kapı</span><span class="regular-metin char-style-override-11">dan çıkmak üzereydik ki birden durup bana seslendi Mihrimah: “Ci-han” dedi. O kadar. Sanki ismim dilini acıtmıştı. Sonra yavaşça ekledi: “Ne çok zaman oldu, konuşamadık seninle.” </span></p>
				<p class="paragraf"><span class="regular-metin char-style-override-11">Sultanın kızının bana böyle sevgiyle hitap ettiğini duyunca ustam şaşırdı. Bir ona bir bana baktı. Ama onu esas hayrete düşüren suratı</span><span class="regular-metin char-style-override-11">mın kıpkırmızı kesildiğini görmekti muhtemelen. Korkarım, anladı. </span></p>
				<p class="paragraf"><span class="regular-metin char-style-override-11">Tabii zindandan çıktığı</span><span class="regular-metin char-style-override-11">mda Mihrimah’ı ziyaret etmiştim ama bunu kimse bilmemeliydi, farkındaydım. “Seneler oldu sultanım” dedim. Oysa içimden haykırmak geldi: “Evet, sen yoktun ama ben her gece seninleydim rüyalarımda; yarasalar uyanır, baykuşlar öterken, her karanlık çöküşü, senle sohbet ettim, hasret giderdim. Etime takılmış</span><span class="regular-metin char-style-override-11"> bir çengel gibi her yere taşıdım ismini ve şimdi senin için uzak bir hatıradan ibaret olsa da özlüyorum o eski günleri. İkimizin de hâlâ çocuk olduğumuz, hırs denen şeyin tadını bilmediğimiz ve beyaz bir filden başkaca bir şey konuşmadığı</span><span class="regular-metin char-style-override-11">mız o masum, o şen, o asude demleri...” </span></p>
				<p class="paragraf"><span class="regular-metin char-style-override-11">Bunların hiçbirini söyleyemedim elbette. Onun yerine, mırıldandım: “Çota sizi pek özledi. Gelip görseniz keşke.”</span></p>
				<p class="paragraf"><span class="regular-metin char-style-override-11">Dikkatle baktı bana; zamanın yüzümde bıraktığı izleri inceledi. “Söyle Çota’ya” dedi, “vazifelerim vardı, meşguldüm, gelemedim. Ama bundan böyle onu daha sı</span><span class="regular-metin char-style-override-11">k ziyaret edeceğim. Zira onun gibi beyaz bir fil hiç çıkmadı karşıma.”</span></p>
				<p class="paragraf"><span class="regular-metin char-style-override-11">Titredim. Ustam ve Hesna Hatun orada olduğu halde, başımı kaldırıp yüzüne bakmaya cüret ettim. “Çota bunu işitince çok sevinecek sultanı</span><span class="regular-metin char-style-override-11">m.”</span></p>
				<p class="paragraf"><span class="regular-metin char-style-override-11">Hüzünle gülümsedi. “Söyle ona, kaderlerimiz Huda’nın elinde, bizlerin değil.”</span></p>
				<p class="paragraf"><span class="regular-metin char-style-override-11">Pencerenin dışında, çatal kuyruklu bir uçurtma dolaşıyordu mavilikte. Latif bir esinti yakalamış yükseliyordu şehrin üzerinde; güzel, gamsız ve özgürdü. Keşke aşk da böyle olabilseydi. Gözlerim semadan yere kaydı. </span></p>
				<p class="paragraf"><span class="regular-metin char-style-override-11">“Eminim anlıyordur sultanım” dedim. “Ve eminim sizi hâlâ bekliyordur; eskisi gibi... Filler hiçbir şeyi unutmazmış. Hele sevdiklerini asla.” </span></p>
				<p class="paragraf"><span class="regular-metin char-style-override-11">Diyemedim ki, sade filler değil, filbazlar da öyle.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt43.jpeg" width="66"/></span></p>
				<p class="paragraf"><span class="regular-metin">Payitaht tıka basa doluydu. Her gün taşradan insanlar geliyordu dalga dalga: çiftbozan köylüler, açıkta kalan sekbanlar, hünerini gösteremeyen zanaatkârlar, Yörükler; işsiz ve ekmeksiz onlarca can. Başlarını kaldırıp baktıkları yıldızlardan çoktu sayıları – Müslüman’ı, Hıristiyan’ı, Yahudi’si, her itikadın mümini ve mülhidi, hep birden İstanbul</span><span class="regular-metin">’daydı. Dua, niyaz ve sitemleri rüzgârla taşınıyor, martıların çığlıklarına, lodosun fısıltısına karışıyordu. Cihan merak ediyordu acaba Rab bunca şamatanın içinde kimin ne söylediğini nasıl duyabiliyordu. </span></p>
				<p class="paragraf"><span class="regular-metin">Bahar ortasında Şeyhülislam Ebussuud Efendi, bir tadilat sırasında Ayasofya’dan taşınan mermer levhaların lanetli olduğunu ve bela getirdiklerini beyan etti. Galeyana gelen halk hemen Sinan ve kalfalarına tepki gösterdi. Kimse eski kilisenin taşlarını yakınında istemiyordu. En nihayetinde mimarbaşı, “Haseki Hürrem Sultan, Allah rahmet eylesin, nasılsa böyle şeyleri </span><span class="regular-metin">dert etmez” diye düşünerek, onun mezarının tamirinde kullandı mermerleri. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Mayıs ayında Zigetvar Kalesi’ni işgal etmek için ordu yeniden yollara düştü ve filin hizmetlerine ihtiyaç duyuldu. Bir daha asla savaşa gitmek istemeyen Cihan her ne kadar bunu işitince bedbaht olsa da çarnaçar boyun eğdi. Sinan’ın kalfası ol</span><span class="regular-metin">sa da esasen hâlâ sultanın filbazıydı ve Çota hayatta olduğu sürece öyle kalacaktı. </span></p>
				<p class="paragraf"><span class="regular-metin">Belgrad’a haziranda vardılar; Tuna Nehri göz alabildiğince akıp gidiyordu – şiddetli, cezbedici, azametliydi. O ana dek önlerinden giden Sultan Süleyman, doru kısrağını yavaşlatıp tırıs gitmeye başladı. Kimse bilmiyordu ki artık nikris hastalığı epey azdığından ıstırap içindeydi; at sırtında oturmakta zorlanıyordu. Vezir-i Azam Sokollu –bir Boşnak köyünden devşirilmiş; ağırbaşlı, b</span><span class="regular-metin">asiretli zat– padişahı tahtırevanla taşımayı düşündüyse de vazgeçti. Kumandanlarını elden ayaktan düşmüş görmek asker kısmına yaramazdı. İşte o esnada bir çare bulundu: Çota!</span></p>
				<p class="paragraf"><span class="regular-metin">Cihan’a fili hazır etmesi emredildi. “Yalnız dikkat et, hayvan sırtında kimi taşıdığının farkında olsun ha!” diye tembih edildi.</span></p>
				<p class="paragraf"><span class="regular-metin">Ertesi sabah Cihan, yıllar sonra ilk kez sultanı bu kadar yakından gördü. Feri kaçmış teni, ocak dibinde biriken soğuk külleri çağrıştırıyordu; eski alevinden eser kalmamıştı. Geniş alnında –ki Mihrimah’a da aynen geçmişti</span><span class="regular-metin">– kırışıklar derinleşmiş, çoğalmıştı. Eğilip kaftanının eteğini öptü Cihan. Süleyman hâlâ gösterişten kaçındığı için kumaşın dokusu sert ve kabaydı. Muhafızlar, hünkârın filin mahfesine yerleşmesine yardım etti. Zor oldu ama başardılar. Cihan da Çota’nın ensesine oturdu her zamanki gibi. Bu şekilde yola devam ettiler.</span></p>
				<p class="paragraf"><span class="regular-metin">Zigetvar’a Ağustos’un beşinde vardılar. Bunaltıcı bir ikindiydi</span><span class="regular-metin">; çayırlarda hindibalar açmıştı. Ordugâh kurup, düzinelerce öküzün çektiği kuşatma toplarını getirdiler. Dualar ve zikirler eşliğinde, süslü püslü, yüksek etekli, kıpkırmızı otağ-ı hümayunu, almaya ant içtikleri kaleden rahatlıkla görülebileceği bir tepenin üstüne kondurdular. Kalenin içinde Kont Nikolas Zrinyi başı çekiyordu. Onlar da boş durmamıştı. Halk, dış duvarlara devasa kumaşlar asmıştı; benzer şekilde kan kırmızı</span><span class="regular-metin">.</span></p>
				<p class="paragraf"><span class="regular-metin">“Ne demek oluyor bu?” diye sordu Cihan üzengi ağasına.</span></p>
				<p class="paragraf"><span class="regular-metin">“O melun kaleden çıkmayacaklar demek oluyor. Ölmeyi yeğliyorlar.”</span></p>
				<p class="paragraf"><span class="regular-metin">Cesurdu Kont Nikolas. İnatla müdafaa ediyordu kaleyi. Günler haftalara döndü. Bir ay geçti. Sıcak, tahammül edilmez bir hal aldı. Düşmanın, yiyecek kıtlığına ve çok daha az adamları olmasına rağmen nasıl böyle direnç gösterebildiğini anlayamıyordu Cihan. Osmanlı ordusu hücum ediyor, kale direniyordu. Yıkılan duvarları içeriden onarıyorlardı. Hiç uyumuyor olmalılardı. </span><span class="regular-metin">Cihan böyle bir düşmana saygı duyduğunu fark etti. Korktu, kimseye söylemedi. </span></p>
				<p class="paragraf"><span class="regular-metin">Her iki tarafta da büyük kayıplar oldu, Osmanlı’nınki daha fazlaydı. Fakat diğer tarafın her yüz askerine karşı sultanın bin askeri vardı. Ölülerini devasa çukurlara gömüp cenge devam ettiler. Konta defalarca elçiler gönderip teslim olmasını istediler. Silahı bırakırsa canına bir zarar gelmeyeceğine </span><span class="regular-metin">dair söz verdiler. Hatta Sultan Süleyman ona Osmanlı hâkimiyeti altında Hırvatistan’ın başına geçmesini teklif etti. Fakat her elçi aynı cevapla döndü: Ret!</span></p>
				<p class="paragraf"><span class="regular-metin">Topçu ateşi şiddetliydi. Düşmanın mukavemeti de. Gün boyunca kalede açılan delikleri, geceleri kadın-erkek, çoluk-çocuk elbirliğiyle içeriden tamir ediyorlardı. Duvarları takviye etmek için ellerindeki her şeyi –kereste, demir, masa, sandalye, kumaş, halı, hatta battaniye ve kıyafet</span><span class="regular-metin">– kullanıyorlardı. Bir ara, zengin bir aileye ait olduğu besbelli muhteşem bir ipek halı asılmıştı kalenin dış duvarına. Su perileri raks ediyordu üstünde; ellerinde lirler, saçlarında ayın şavkı. Cihan gözlerini alamamıştı halıdan. Yeniçeriler de öyle. Efsunkâr bir şey vardı resimde; bu revnaklı cennet tasvirinde; öyle cezbediciydi ki büyüden şüphelenen kumandanlar halının derhal topa tutulmasını emrettiler. Böylece yok oldu su perileri. Geriye is ve cüruftan müteşekkil</span><span class="regular-metin"> bir oyuk kalana kadar toplarla dövüldü kalenin o kısmı. </span></p>
				<p class="Normal para-style-override-7" xml:lang="en-US"/>
				<p class="bosluk" xml:lang="en-GB"/>
				<p class="paragraf"><span class="regular-metin">Berrak bir eylül ikindisi, gene Cihan Çota’nın sırtında oturmuş, sultan da mahfede kurulmuş halde dolaşmaktaydılar. Onunla hemen hiç konuşmayan padişah o gün ilk defa seslendi: “Filbaz! Beni dinle. Ölüm Allah’ın emri. Bir vasiyetim var. Sana teslim ediyorum. Yerine getirecek misin?”</span></p>
				<p class="paragraf"><span class="regular-metin">“Aman hünkârım, Allah uzun ömürler versin...” dedi Cihan. </span></p>
				<p class="paragraf"><span class="regular-metin">Süleyman bu basmakalıp lafları savuşturmak istercesine elini salladı. “Mezarıma muhakkak konulması</span><span class="regular-metin">nı istediğim bir şey var. İtiraz etseler de kimseyi dinleme. Şeyhülislamın fetvaları benimle gömülmeli. Ne ettiysem onu dinleyip ettim. Fetvaları yanımda isterim.”</span></p>
				<p class="paragraf"><span class="regular-metin">Cihan önce kem küm ettiyse de söz verdi. Tam padişah bir şey daha söyleyecekti ki, günlerce kulaklarında çınlayacak bir gümbürtü işittiler. Patlamayla yer sarsılmış, çıkan dumanlar arş</span><span class="regular-metin">-ı âlâya ulaşmıştı. Korkuyla sıçrayan fil neredeyse onları sırtından atacaktı. </span></p>
				<p class="paragraf"><span class="regular-metin">Cihan bir yandan Çota’yı sakinleştirmeye çalışıyor; bir yandan da kararan semaya bakıyordu hayretler içinde. Padişah seslendi: “Filbaz... Neler oluyor?” </span></p>
				<p class="paragraf"><span class="regular-metin">“Sultanım, cephaneliklerini havaya uçurdular... kendilerini de.”</span></p>
				<p class="paragraf"><span class="regular-metin">“Ne dedin?” Süleyman doğrulup öne uzandı daha iyi görebilmek için. “Hakikaten öyle” diye mırıldandı. </span></p>
				<p class="paragraf"><span class="regular-metin">Dehşet dolu bir an boyunca hükümdarla filbaz yangını seyrettiler. Çota ha bire hortumunu sallıyor, kulaklarını öne arkaya savuruyordu. Hayvanın huzursuzluğunu fark etmeyen s</span><span class="regular-metin">ultan buyurdu: “Yaklaş. Bakmak istiyorum.”</span></p>
				<p class="paragraf"><span class="regular-metin">Filin, aşırı dumandan ötürü zıvanadan çıkmayacağını ümit ederek söyleneni yaptı Cihan. Ama yaklaştıklarında sarsılan Çota değil, kendisi olacaktı. Parçalanmış silahlar, kopmuş uzuvlar saçılmıştı her yere – o et ve kemik ve demir yığınının içinde hangilerinin düşmana, hangilerinin kendi askerlerine ait olduğunu ayırt etmek imkânsızdı. Midesi kalkan Cihan, kesik kesik nefes alabiliyordu. Ağzı safrayla dolarken yüzünü elleriyle kapattı. </span></p>
				<p class="paragraf"><span class="regular-metin">“Ağlama filbaz” dedi padişah</span><span class="regular-metin">. “Dua et.”</span></p>
				<p class="paragraf"><span class="regular-metin">Mahcup olan Cihan omuzlarını dikleştirdi. “Askerlerimize duacıyım.” </span></p>
				<p class="paragraf"><span class="regular-metin">“Hepsi için dua et. Onlara da, bize de. Ayrı gayrı kaldı mı?”</span></p>
				<p class="paragraf"><span class="regular-metin">Kırk altı yıllık hükümdarlığı boyunca dur durak bilmeden cepheden cepheye koşan; en parlak veziri ve belki de tek dostu olan İbrahim’in ölüm emrini veren; en büyük oğlunun boğulmasını seyreden; bir diğer oğlunun üzüntüden </span><span class="regular-metin">ölmesine sebep olan, üçüncü bir oğlunun da uzaklarda, İran’da öldürülmesini tertipleyen; Osmanlı padişahlarının en kudretlisi ve en az anlaşılanı; sevdiklerine ve sevenlerine iyilik kadar kötülük eden bu adam; şimdi, hindiba ve ölüm kaplı bir çayırlığın ortasında durmuş, kalenin içindeki düşman eriyle dışındaki Osmanlı eri arasında bir fark olmadığını söylüyordu. Cihan’ı yıllarca çözemeyeceği bir bilmeceyle baş başa bırakarak...</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt44.jpeg" width="66"/></span></p>
				<p class="paragraf"><span class="regular-metin">Ertesi sabah, yanık et kokusu hâlâ kalkmamıştı harp meydanından. Öyle kesif bir kokuydu ki, kudretli rüzgâr bile dağıtamamıştı</span><span class="regular-metin">. Kale teslim olmuştu. </span></p>
				<p class="paragraf"><span class="regular-metin">Cihan, alıştığı üzre Çota’yı padişahın binmesi için hazırladı; gidip otağın önünde beklemeye başladı. Ama bir müddet sonra Süleyman yerine Sokollu çıktı ve alçak bir sesle filbaz ile konuşması gerektiğini söyledi. İrkildi Cihan. Kaç zamandır saraydaydı. Artık iyi biliyordu ki, şayet koskoca bir sadrazam bir hizmetkârla fısıltıyla konuşuyorsa, korkunç bir şeyler ya olmuş </span><span class="regular-metin">ya da olacak demekti. Yüreği ağzında, takip etti veziri. </span></p>
				<p class="paragraf"><span class="regular-metin">Sultanın çadırında kâfi gün ışığı olmasına rağmen köşede bir lamba vakur bir şekilde yanıyordu. Onun karşısında, kadife bir divanın üzerinde Süleyman yatıyordu, kıpırdamadan.</span></p>
				<p class="paragraf"><span class="regular-metin">“Dinle” dedi vezir. “Gördüğünü henüz kimse bilmiyor. Anlıyor musun?”</span></p>
				<p class="paragraf"><span class="regular-metin">“Yoksa..?” diye kekeledi Cihan.</span></p>
				<p class="paragraf"><span class="regular-metin">“Maalesef. Sultanımız Hakk’ın rahmetine kavuştu, mekânı cennet olsun. Yasımızı sonra tutacağız. Şimdi </span><span class="regular-metin">bizlere mühim bir vazife düşüyor.”</span></p>
				<p class="paragraf"><span class="regular-metin">Başını eğdi Cihan. Demek yetmiş iki yaşındaki sultanın ömrü, kazandıkları zaferin zevkini sürmeye yetmemişti.</span></p>
				<p class="paragraf"><span class="regular-metin">“Hakikati ordudan saklamak boynumuzun borcu.” Sokollu dikkatle, duraklayarak konuşuyordu. “Sultan, her günkü gibi filin sırtına oturacak. Sen de etrafta dolaştıracaksın.”</span></p>
				<p class="paragraf"><span class="regular-metin">“Çota’nın üstüne ceset mi koyuyoruz?” dedi boş bulunan Cihan. “Peki ya birileri padişahla konuşmak isterse?” </span></p>
				<p class="paragraf"><span class="regular-metin">“Filin kimseye yaklaşmasına izin verme. Yeniçeriler sizi uzaktan görsünler, yeter. Önemli olan hünkârın hayatta olduğuna inanmaları</span><span class="regular-metin">.”</span></p>
				<p class="paragraf"><span class="regular-metin">Birden ayak sesleri işittiler. Muhafızlar birini getiriyordu. Sokollu gelenin kim olduğuna baktı. Kısa boylu, kalın enseli bir Tatar’dı.</span></p>
				<p class="paragraf"><span class="regular-metin">“Ha, sen misin? Yaklaş.”</span></p>
				<p class="paragraf"><span class="regular-metin">Bunu söyledikten sonra esvabının içinden kozağıyla bir mektup çıkardı, öpüp başına koydu. “Bunu tez Şehzade Selim’e götür.”</span></p>
				<p class="paragraf"><span class="regular-metin">Adam yerlere kadar eğildi.</span></p>
				<p class="paragraf"><span class="regular-metin">“Yel gibi git. Yolda durma. At üstünde ye. Uyuma. Vakit harcama. Bil ki kaderimiz senin elinde.”</span></p>
				<p class="paragraf"><span class="regular-metin">Cihan, Zigetvar’dan, şehzadenin </span><span class="regular-metin">bulunduğu Kütahya’ya atla ne kadar zamanda gidileceğini merak etti. Babasının ölüm haberinin Selim’e bir an evvel ulaştırılması yetmezdi; onun da vaktinde İstanbul’a varması gerekliydi. Boş bir taht hayra alamet değildi; babanın vefatıyla oğulun tahta çıkması arasında her an her şey olabilirdi. Bunları iyi bilen Sokollu, sedefli bir mahfaza getirdi. “Kuran’a el basmanızı istiyorum. İkinizin de.”</span></p>
				<p class="paragraf"><span class="regular-metin">Söyleneni yaptılar. Ama sadrazam tatmin olmuş görünmüyordu. Nereli olduklarını sordu.</span></p>
				<p class="paragraf"><span class="regular-metin">“Hindistan” dedi Cihan, ne desin.</span></p>
				<p class="paragraf"><span class="regular-metin">“Kazan” dedi ulak.</span></p>
				<p class="paragraf"><span class="regular-metin">Sokollu, yaldızlı bir hançer çıkardı. “Uzatın ellerinizi.”</span></p>
				<p class="paragraf"><span class="regular-metin">Evvela ulağın işaretparmağına bir kesik attı, sonra Cihan’ınkine. Ellerinden akan kan hançerin kınına damladı. “Şayet içinizden biri sırrı ifşa ederse ikinizi de öldürürüm.”</span></p>
				<p class="paragraf"><span class="regular-metin">Cihan kendi hayatının neden bir yabancıya teslim edildiğini anlayamamıştı; ulak da benzer şeyler hissetmiş olmalı ki o da kaşlarını çatarak bakındı. Yine de itiraz etmediler. </span></p>
				<p class="paragraf"><span class="regular-metin">Sokollu, parmaklarını sarmaları için birer ipek mendil verdi. “Haydi git şimdi” dedi ulağa. “Allah yolunu açık etsin.”</span></p>
				<p class="paragraf"><span class="regular-metin">Filbaz sadakatine bel bağladığı ulağa son defa baktı. Sessizce selamlaştılar. Cihan bunu bilm</span><span class="regular-metin">iyordu ama yıllar sonra, uğursuz bir gecede ustası Sinan’ı saraya getiren Tatar ulak aynı kişi olacaktı.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Az sonra Hekimbaşı Kaysunizade belirdi. O da Kuran’a el basarak sessiz kalacağına yemin etti. </span></p>
				<p class="paragraf"><span class="regular-metin">“Delikanlı bana yardım edebilir mi?” diye sordu adam.</span></p>
				<p class="paragraf"><span class="regular-metin">Sırtı onlara dönük duran Sokollu, sultanın tuğrasını taklit ederek padişah adıyla talimatlar hazırlamaya </span><span class="regular-metin">kendini kaptırmıştı. Başından savarcasına bir el hareketiyle “Tabii” dedi omzunun üstünden. “Hadi git yardım et.”</span></p>
				<p class="paragraf"><span class="regular-metin">Hekimbaşı birkaç kavanoz açarak çadırı keskin bir kokuya boğdu. Mürrüsafi, sinameki, misk, amber ve bilumum baharatın karışımı havada dolandı. Sultanı soyup vücudunu yağladılar. Cihan bundan sonra tanık olduklarını kimselere anlatamayacaktı. Yaşadıkları rüyalarına girecek, hiç beklenmedik anlarda gözlerinin önüne gelecekti, tekrar ve tekrar. Hekimbaşı tecrübeli hareketlerle padişahın göğsünün sol yanını kesti ve açtı. Kalbini çıkardı. Kırmızı bir kuşa benzeyen yüreği dikkatlice gümüş bir leğenin içine yerleştirdi. Sonra tam on iki mükemmel dikişle kesiği d</span><span class="regular-metin">ikti. Cihan bunları dehşet içinde izledi. Bütün kanı çekilmişti. “Efendi neden yaptık bunu?” diye sordu konuşmaya cesaret edebildiğinde.</span></p>
				<p class="paragraf"><span class="regular-metin">“Kalp merkezdir. Ruhumuzun, mevcudiyetimizin merkezi. Sultanımızın kendi arzusuydu kalbinin buraya gömülmesi...” </span></p>
				<p class="paragraf"><span class="regular-metin">Sandıklarda bulabildikleri en güzel kaftanı seçerek cesede giydirdiler. Sakalını taradılar, gözlerine sürme çektiler; yanaklarına renk gelsin diye, rahmetlinin sağlığında yaptığı gibi bolca al sürdüler. İşleri bittiğinde Sultan Süleyman her zamankinden sağlam ve sıhhatli görünüyordu.</span></p>
				<p class="paragraf"><span class="regular-metin">“Çıkarın o kaftanı” dedi Sokollu, arkasını döndüğünde</span><span class="regular-metin">. “Haddinden süslü. Eskidendi o halleri. Böyle giyinmezdi.” </span></p>
				<p class="paragraf"><span class="regular-metin">Cesedi yeniden soyup sade bir kaftanda karar kıldılar. Akşam çökünce ordugâhı yoklayan üç sadık muhafız asayişin berkemal olduğunu haber verdi. Onların da yardımıyla Çota kapıya getirildi. Fevkalade bir vaziyet olduğunu hisseden fil sinirliydi; kimseyi yanına yaklaştırmıyordu. </span></p>
				<p class="paragraf"><span class="regular-metin">“Ne oluyor?” diye sordu Sokollu sabırsızca.</span></p>
				<p class="paragraf"><span class="regular-metin">“Mahlukla baş başa kalmama müsaade edin.”</span></p>
				<p class="paragraf"><span class="regular-metin">Cihan dürüstçe konuştu Çota’yla. Ona sırtında ölü bir adam taşıyacağını söyledi</span><span class="regular-metin">. </span><span class="italik">Sadece birkaç gün için</span><span class="regular-metin">. </span><span class="italik">Bak, koskoca memleketin kaderi sana bağlı</span><span class="regular-metin">. Epey dil döktükten ve bir düzine elma verdikten sonra, yatıştı hayvan. Sultanı mahfeye yerleştirmelerine izin verdi. Cihan filin ensesindeki yerine geçti. Gözleri semada dolanan akbabalara takıldı. Nasıl da çoğalmışlardı. Akbabalara gün doğmuştu. Zigetvar muhasarasında yirmi bin kayıp verilmişti. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Dönüş yolunda Şehzade Selim’in şehre vardığı haberini aldılar. Ulak başarmıştı. Sokollu günlerdir ilk defa rahat bir soluk aldı. Artık bir şey saklamaya lüzum kalmadığından, muhafızlarına hakikati duyurmalarını emretti. Sultan</span><span class="regular-metin">ın cesedi mahfeden indirildi; iki aygır tarafından çekilen bir tahtırevana yerleştirildi. Payitahta bu vaziyette vardılar. </span></p>
				<p class="paragraf"><span class="regular-metin">İstanbul ahalisi onları bekliyordu. Mercan Yokuşu’ndan Vefa sokaklarına kadar tüm sokaklarda binlerce kişi toplanmıştı. Ağlayanlar, hıçkıranlar, saçlarını yolup, bağırlarını yumruklayanlar</span><span class="regular-metin"> vardı. Koca adamların, çocuklar gibi hıçkıra hıçkıra ağladığına tanık oldu Cihan. </span></p>
				<p class="paragraf"><span class="regular-metin">Babanın cenazesinin hemen ardından oğul tahta oturdu. Selim, eşi benzeri görülmemiş bir şenlik yapılmasını talep etmişti. Hastalıklar, korkular, ölümler... O kadar çok musibet üst üste yağmıştı ki ne neşe kalmıştı ahalide, ne umut. Bunca yeis yeterliydi. Şimdi bayram etme vaktiydi.</span></p>
				<p class="paragraf"><span class="regular-metin">Ulema dehşete düştü. Sokollu bile tepkilerden çekiniyordu. Onu ikna eden </span><span class="regular-metin">yardımcısı Feridun Bey oldu. Kitlelerin arada bir cümbüş yapmasında, dağıtıp oynamasında beis olmadığını anlattı. “Hangi vücut her daim peklik çekebilir?” dedi Feridun Bey. “Âlemin de ara sıra bağırsaklarını boşaltmaya ihtiyacı var. Müsaade edin, içsinler, gülsünler vezirim. Eğlenceden korkmayalım.”</span></p>
				<p class="paragraf"><span class="regular-metin">Böylece Selim’in tahta oturduğu gün Çota, başında muhteşem bir başlık ve sırtında allı pullu bir haşa ile ahırdan çıktı. Saltanat alayı beyaz filin ardı sıra dolaştı İstanbul sokaklarında. İnsanlar el sallıyor, alkışlıyor, gülüyordu. Ve Cihan inanamadı, halkın bu kadar kısa zamanda nasıl böyle </span><span class="regular-metin">değişebildiğine; daha dün ağlayanların şimdi kahkaha atabildiğine; nefretten aşka, aşktan nefrete; neşeden kedere, kederden neşeye nasıl kolayca savrulup, gözyaşları daha kurumadan elemlerini unutabilmelerine. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt45.jpeg" width="66"/></span></p>
				<p class="paragraf"><span class="regular-metin char-style-override-11">Sultan Selim tahta geçince Çota’yla ben de inşaat sahalarına döndük. Sabahları hayvanat bahçesinden çıkı</span><span class="regular-metin char-style-override-11">yor, akşamları toz toprak içinde, yorgun argın geliyorduk. Üstat Sinan, Büyükçekmece Gölü’nde bir köprü inşa etmeye başladı – uzun, kemerli, Mihrimah’ın kaşı gibi zarif.</span></p>
				<p class="paragraf"><span class="regular-metin char-style-override-11">Hayırlı bir vakit saptandı. Dualar edildi, tekbirler getirildi; develer ve koyunlar kurban edildi ve biz, yüzlerce taş ustası</span><span class="regular-metin char-style-override-11">, amele ve zanaatkârla birlikte işe sarıldık. Toprağın bataklığa döndüğü kıyılardan ırak bir yer seçtik ve içlerine sütunların döküleceğ</span><span class="regular-metin char-style-override-11">i kaim kalıpları oraya kurduk. Suyu tulumbalar vasıtasıyla boşalttık; temelleri derinlere çaktık. Yapı kavi olsun diye taşları demir mengenelerle bağladı</span><span class="regular-metin char-style-override-11">k ve çatlaklara erimiş kurşun döktük. Bilahare bir de kervansaray yaptık. Bu sayede seyyahlar ve hacılar İstanbul’a varmadan evvel, durup karınlarını doyuracak, atlarını besleyecek, dinlenip temizleneceklerdi. Frenkler, Yunanlar, Sırplar, Yahudiler, Ermeniler, Araplar, Farisiler, Çerkezler, Gürcüler... Memleketlerinden fersah fersah uzakta, aynı</span><span class="regular-metin char-style-override-11"> çatı altında uyuyacak, aynı yahniye kaşık sallayacak, aynı nağmelere el çırpacak; masalarına oturan veya yandaki döşekte uyuyan adamın dinini, uyruğ</span><span class="regular-metin char-style-override-11">unu dert etmeyeceklerdi. Göçmen kuşların kanı çabuk kaynardı birbirine. Şayet herkes her daim seferi olsaydı, belki de dünyada hiç savaş olmazdı.</span></p>
				<p class="paragraf"><span class="regular-metin char-style-override-11">Bir eylül akşamı, inşaatın kabasını bitirmiş şehre dönüyorduk – </span><span class="regular-metin char-style-override-11">üstatla üç kalfa arabada; ben önde, Çota’nın sırtında. Tam yolda bir kavisi dönmüştük ki uzaktan bir gürültü geldi; tiz çığlıklar yükseldi. Başımı semaya kaldırdığımda turuncu, sarı</span><span class="regular-metin char-style-override-11"> ve kırmızı bir şelale gördüm. “Yangın var!” diye bağırdım. </span></p>
				<p class="paragraf"><span class="regular-metin char-style-override-11">Araba hemen durdu, içindekiler indiler. Ustam üzüntüden perişandı. Nice mimarlar gibi o da depremler ve afetler karşısında çaresizdi. Yardı</span><span class="regular-metin char-style-override-11">m etmemiz gerektiğini söyledi. “Neden Çota’yla gitmiyoruz?” dedim. “Daha hızlı olur.” Böylece hepsi mahfeye doluştular. Ben de filin ensesine yerleştim.</span></p>
				<p class="paragraf"><span class="regular-metin char-style-override-11">Alevler, Topkapı Sarayı’nın dış duvarlarında başlamış, Süleymaniye Camii’ne yayı</span><span class="regular-metin char-style-override-11">lmıştı. Biz de o tarafa yöneldik. Aklıma Rüstem Paşa Camii’nin de yol üstünde olduğu geldi. Gönlümden geçeni Allah biliyor ya... Bir yandan yangın sönsün diye dua ediyordum, bir yandan tek o cami tutuşsun istiyordum – hem de kendi ellerimizle yapmış olduğumuz halde. Bunu kimseye söylemedim tabii, ama o gün içten içe alevlerin şehri esirgemesini fakat Mihrimah’ın kocası</span><span class="regular-metin char-style-override-11">na yaptırdığı camiyi yalayıp kül etmesini diledim Huda’dan. </span></p>
				<p class="paragraf"><span class="regular-metin char-style-override-11">Duymadı sesimi Rab. Sonunda Rüstem Paşa Camii dimdik ayakta kalırken, olan gene fakir fukaraya oldu. </span></p>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt46.jpeg" width="66"/></span></p>
				<p class="paragraf"><span class="regular-metin">Havayı yarıp geçen çığlıkları takip ederek sokaklar boyunca güçlükle ilerlediler. Yangının merkezine yaklaştıkça sıcaklık arttı. Poyraz çetindi; felaketi bir ahşap evden diğerine taşıyordu. Cihan gözlerini kırpıştırarak etrafa bakındı, bunca telaştan ve</span><span class="regular-metin"> ışıktan şaşkına dönmüştü. Arada sırada bir yerde patlamalar oluyor, ağaçlar Murano avizeleri gibi ışıl ışıl parlıyordu tutuşup ölmeden evvel.</span></p>
				<p class="paragraf"><span class="regular-metin">Döndükleri her köşede, insanın yüreğini kanatan, aklını başından alan bir manzara çıkıyordu karşılarına. Hayvanlar ortalıkta koşturuyordu – kayıp ve şaşkın. Köpekler, atlar, katırlar, inekler, koyunlar, ördekler, tavuklar... Bir bağırış çağırıştır gidiyordu. Aileler iki parça eşya daha kurtarma derdindeydi; erkekler sepetleri kucaklamış; kadınlar korkudan bembeyaz kesilmiş, bebekler avazları çıktığı kadar bağırıyordu. Çocuklar, sadece onlar korkusuzdu; bütün bunlar büyüklerin icat</span><span class="regular-metin"> ettiği bir oyunmuş gibi ortalıkta koşturuyorlardı.</span></p>
				<p class="paragraf"><span class="regular-metin">Koskoca mahalleler dumana karışıp yok oldu. Doğumların, ölümlerin, sünnet törenlerinin, kına gecelerinin yaşandığı odalar, sakladıkları onca hatırayla birlikte küle döndü. Yerlere saçıldı eşyalar, çarıklar, kim bilir hangi duvarı süsleyen nazar boncukları... Sinan ve kalfaları filden inip etrafı kolaçan ettiler. Sermimar </span><span class="regular-metin">ağlamaklıydı. Bu musibeti önlemek için ne kadar gayret etmişti; sokaklara taş döşemiş, binaları muayene etmiş, evlerin aralarını açmıştı. Nafile. </span></p>
				<p class="paragraf"><span class="regular-metin">Etrafta çok yeniçeri vardı ama çalıştıkları söylenemezdi. Aylaklık ediyor, onunla bununla konuşuyor, bir şey taşıdıklarında dahi bunu ağır aksak, adeta gönülsüzce yapıyorlardı. Sinan birine doğru yürüdü – adam bir kütüğün üstüne oturmuş, boş gözlerle etrafa bakınıyordu. </span></p>
				<p class="paragraf"><span class="regular-metin">“Neden işin ucundan tutmazsın?”</span></p>
				<p class="paragraf"><span class="regular-metin">S</span><span class="regular-metin">orgulanmayı beklemeyen ve sermimarı tanımayan yeniçeri hülyalarından sıyrılıverdi. “Ne?”</span></p>
				<p class="paragraf"><span class="regular-metin">“Neden yardım etmezsin ahaliye?”</span></p>
				<p class="paragraf"><span class="regular-metin">Adam, yeniçeri ağasının hasta yattığını, henüz ondan haber alamadıklarını, o sebepten oyalandıklarını anlattı. Bunu duyan Sinan’ın yüzü bir anda karardı. “Ne emri beklersiniz? Şehir cayır cayır yanarken nasıl durursunuz?”</span></p>
				<p class="paragraf"><span class="regular-metin">Sinan yeniçerilerle konuşadursun, Cihan ara sokaktan gelen bir sesi merak etmişti. Fili de alarak o tarafa yöneldi. Az ileride, birbirine bağıran iki kadın gördü. Komşulardan öğrendiğine göre bunlar seyahatte olan bir tacirin karılarıydı. Yangın çıkınca çocuklarını yakaladıkları gibi dışarı çıkmış ama yeni doğmuş bebeği unutmuşlardı. Zira her ikisi de bebeğin berikinde </span><span class="regular-metin">olduğunu sanmıştı. </span></p>
				<p class="paragraf"><span class="regular-metin">Cihan bir yanan eve, bir dövünen kadınlara baktı. O an iki şey geçti aklından. Kadınlar besbelli evden bir şey kurtaramamışlardı, ki tüccar hanesi olduğuna göre içeride epey kıymetli eşya olmalıydı. Girip bakarsa hem bebeği kurtarabilir, hem birkaç ganimet aşırabilirdi. Kaptan Garreth gene haber yollamıştı; uzun bir seferden dönmek üzereydi. O gelmeden Cihan zulada bir şeyler tutmalıydı. </span></p>
				<p class="paragraf"><span class="regular-metin">“Sen burada bekle. Ben içeri giriyorum” dedi Cihan Çota’ya. </span><span class="regular-metin">Ateşten ödü kopan fili yanında götürmeyi aklının ucundan geçirmezdi.</span></p>
				<p class="paragraf"><span class="regular-metin">Ağır ağır yürüdü yanan eve doğru. Eşiği aşınca hararet misliyle arttı. Her adımı dikkatle atıyor, en ufak sese kulak kesiliyordu. Birden alevler dört yandan saldırmaya başladı. Pirinç bir şamdan gördü, ederi fazla olmadığından almadı. Birkaç adım sonra altın bir mürekkep hokkası buldu, keyiflendi. Ama alevler çetindi. Öksüre hırlaya, duman perdelerinin arasında elleriyle etrafı yoklayarak ilerledi; gözleri o kadar sulanıyordu ki burnunun ucunu göremez haldeydi. Bir kalas yanarak düştü. Daha ileri gitmesine imkân</span><span class="regular-metin"> yoktu. Birden yumuşak bir et halkası beline dolandı. Çota! Cihan onun buraya nasıl girdiğini anlayamadı. Ön cephe yıkılınca açılan boşluktan geçmiş olmalıydı. A</span><span class="regular-metin">ğzına duman dolacak diye konuşamadı.</span></p>
				<p class="paragraf"><span class="regular-metin">Beyaz fil bir şeyler hissetmiş gibiydi. Evin sağ tarafına yöneldi. Nefes almakta zorlanan Cihan onu takip etmek istemedi. Filin kulaklarına vurarak geri dönmesini işaret etti. Ama Çota dinlemedi. Cihan gömleğini çıkararak suratına doladı. Çota’nın dürtüklemesiyle güçbela ilerledi. Bir sonraki odada, alevlerle çevrili halde, Cihan yere yığıldı, tekrar kalktı. Fil, belli belirsiz bir ses yakalamak istercesine kulaklarını oynatıyordu. Alevlerin içinden karşı köşeye yürüdü. Hassas ayakları yanıyor olmalıydı ama umursamıyordu. </span></p>
				<p class="paragraf"><span class="regular-metin">Oradaydı işte: Bir beşik. Üzerine serili tülbentler sayesinde dumandan bir parça korunabilmiş, nefes alabilmişti bebek. Cihan kundağı yakaladı, içindekinin sağ olup olmadığına bakmadan kucakladı. O kadar çok ağlamıştı ki sesi gitmişti zavallının; gül goncası ağzı sessizdi. Bir eliyle hayata tutunur gibi yapıştı Cihan’a. </span></p>
				<p class="paragraf"><span class="regular-metin">Beşiğin yanında kenarı delik, büyük bir altın buldu Cihan. Kurdelesi yanıp gitmişti. Bunu da aldı.</span></p>
				<p class="paragraf"><span class="regular-metin">Çota’</span><span class="regular-metin">yla Cihan dışarı çıktıklarında sokaktaki insan sayısı ona katlanmıştı. Alevler içindeki, kısmen yıkılmış eve dalan beyaz filin hikâyesi yangından hızlı yayılmıştı. Sinan ve kalfaları oradaydı. Kederden deliye dönmüş anne onlara doğru atılıp bebeğini aldı. Aynı anda hem ağlıyor, hem teşekkür ediyor, hem Çota’ya dualar ediyordu.</span></p>
				<p class="paragraf"><span class="regular-metin">Cihan, kollarını açmış yaklaşan ustasına doğru yürüdü sendeleyerek. “Hintli filbaz” dedi Sinan. “Kızgınım sana, kafana göre nasıl gidersin... amma seninle iftihar </span><span class="regular-metin">ediyorum oğlum.”</span></p>
				<p class="paragraf"><span class="regular-metin">Bilahare öğrendiler ki yeniçeri ağası hakikaten hastaydı. Fakat yeniçerilere emir vermekte gecikmesinin nedeni bu değildi. Ulufelerine zam isteyen ordu, yangını kendi önemlerini ispatlamak için bir fırsat olarak görmüştü. Hatta ilk kıvılcımı onların çıkardığına dair rivayetler dolaşıyordu etrafta. Neticede sadrazam ulufeleri artırmayı; yeniçeri ağası, adamlarına yangını söndürmelerini emretmeyi; yeniçeriler de ahaliye yardım etmeyi</span><span class="regular-metin"> ağırdan almıştı. Herkes bu kadar yavaş ve isteksizken, süratli ve kararlı ilerleyen tek şey yangın olmuştu. </span></p>
				<p class="paragraf"><span class="regular-metin">Cihan ile Çota tepeden tırnağa kuruma bulanmış vaziyette ustalarının evine gittiler. Cihan hayvanın ayaklarını sardı. Tırnaklarından ikisi kırılmıştı. Derisinin muhtelif yerlerinde yanıklar vardı. O geceden geriye hiç iyileşmeyecek yaralar kalacaktı.</span></p>
				<p class="paragraf"><span class="regular-metin">Sinan, fil ve filbaz bahçede oturup aşağıdaki şehre baktılar. Oradan buradan incecik dumanlar yükseliyordu hâlâ. Şafak vakti ne tek bir kuş öttü, ne bir ocak çıtırdadı, ne martılar süzüldü. Her şey sükû</span><span class="regular-metin">ta gömülmüştü. Ayaz çıktı; gecenin hararetinden sonra serinlik insana tuhaf geliyordu. Yangın tamamen sönünce anlaşılacaktı felaketin büyüklüğü. Ancak o zaman görülecekti ki, İstanbul’un yarısından çoğu kül olmuştu.</span></p>
				<p class="paragraf"><span class="regular-metin">“Yangın bize ders verdi” dedi Sinan hepsi tekrar bir araya geldiklerinde. “Ders veren hoca, bir gün döner gene sorar, öğrendiniz mi diye. O vakit evet diyeceğiz. Şehri yeni baştan inşa edeceğiz.”</span></p>
				<p class="paragraf"><span class="regular-metin">Sinan o hafta saraya gidip gerekli müsaadeleri aldı. Yemeden içmeden çalışıp, yeni taslaklar hazırladı. Sokaklar her iki yanlarından, yarım arşın genişletilecekti. İki kattan yüksek ev olmayacaktı. Bu kurala uymayan ne varsa yıkılacaktı. İnşa etmek, hatta sağlam binalar</span><span class="regular-metin"> inşa etmek bile kâfi değildi. Depremlere ve yangınlara böylesine açık bir şehirde, afetleri yok sayarak yaşamak bağışlanmaz cehaletti. </span></p>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt47.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin char-style-override-11">Artık iyice yaşlanmıştı Hintli hizmetkâr </span><span class="regular-metin char-style-override-11">Sangram. Bir akşam, tıpkı seneler evvel yaptığı gibi bir kâse sütlaçla çıkageldi. Saray mutfağından koparmıştı besbelli. Ben yerken sessizce izledi. Sonra dedi ki: “Delibozuk Reis’in ettiğini duydun mu?” </span></p>
				<p class="paragraf"><span class="regular-metin char-style-override-11">Az kalsın elimden kaşığı</span><span class="regular-metin char-style-override-11"> düşürüyordum. “Ne olmuş ki?” dedim sakin görünmeye çalışarak. </span></p>
				<p class="paragraf"><span class="regular-metin char-style-override-11">Kaptan Garreth, seneler evvel kendi donanmasına ihanet edip Osmanlı’nın tarafını seçen, burada el üstünde tutulup emrine gemiler verilen ama kimsenin güvenmediği bu deniz kaçkını, bir çatış</span><span class="regular-metin char-style-override-11">ma esnasında, papanın safına geçivermişti. Şayet yakalanırsa kazığa oturtulacağını bildiğinden artık İ</span><span class="regular-metin char-style-override-11">stanbul’a dönemiyordu. Hoş, keyfi yerindeydi. Sangram’ın duyduğuna göre, Papalık tarafından ona düzinelerce denizci ve dört gemi tahsis edilmişti. Sularda saldıracak Osmanlı arıyordu şimdi. </span></p>
				<p class="paragraf"><span class="regular-metin char-style-override-11">Bunları öğrenince allak bullak oldum. Onlarca parçaya bölündü ruhum; ne düşüneceğ</span><span class="regular-metin char-style-override-11">imi, nasıl hissedeceğimi şaşırdım. Seneler evvel saraya varmama sebep, Gâvur Kaptan’dı. O uğursuz gemiyi hatırladım. O korkunç günü. Filin yanında, Hindistan’dan hayvanla beraber gönderilmiş hakiki filbaz seyahat ediyordu. Bir tartış</span><span class="regular-metin char-style-override-11">ma kopmuştu adamla denizciler arasında, kim bilir hangi saçma sebepten. Birbirlerinin dilini bile bilmezken Kaptan Garreth kılıcını çektiği gibi, herkesin gözü önünde doğ</span><span class="regular-metin char-style-override-11">ramıştı adamı. Fili de, filbazın ölüsüyle birlikte sulara atacaklardı. Tam o esnada Delibozuk Reis’in aklına cin gibi bir fikir gelmişti. Tüm hayatımı değiştirecek bir desise... Ben bunları</span><span class="regular-metin char-style-override-11"> hatırlarken Sangram ile göz göze geldik. Ne diye bana anlatmıştı Delibozuk Reis’i? Kuşku düştü içime. “Biliyordun demek...” dedim usulca.</span></p>
				<p class="paragraf"><span class="regular-metin char-style-override-11">“Nasıl bilmem?” dedi. “Bizim oralardan olduğunu söyledin. Ne tek kelime dilimizi konuşurdun, ne anlattıklarına inandım.”</span></p>
				<p class="paragraf"><span class="regular-metin char-style-override-11">“Öyleyse niye şikâyet etmedin? Niye demedin bu oğ</span><span class="regular-metin char-style-override-11">lan sahtekâr, yalancı? Hakiki filbaz değil deseydin?”</span></p>
				<p class="paragraf"><span class="regular-metin char-style-override-11">Gülümsedi. “Yapacaktım ama... kanım kaynadı sana zaar. İstemedim başına bir hal gelsin. Kâfi derece acılar çekmiş gibiydin; bir de ben derdine dert eklemek istemedim.” </span></p>
				<p class="paragraf"><span class="regular-metin char-style-override-11">Geçmiş... O günlerde, Delibozuk Reis’in yanında miço olarak çalışmaya henüz başlamış</span><span class="regular-metin char-style-override-11">tım. Anamın ölümüne sebep olan üvey babamdan kaçıp gelmiştim. Gidecek yerim yoktu; Anadolu çocuğuydum. İzmir’e varmış, limanda yatmış, yalvar yakar karın tokluğuna kendimi bir gemiye kabul ettirmiştim. Nereden tahmin edebilirdim kaptanı</span><span class="regular-metin char-style-override-11">n belalı olduğunu. Ne İstanbul’u bilirdim, ne açık denizleri. Ne fillerden anlardım, ne saray adabından. Ama seyahatin sonunda Kaptan Garreth beni Hintli filbaz kılığında Topkapı Sarayı</span><span class="regular-metin char-style-override-11">’na sokmaya karar vermişti. Bu sayede Sultan Süleyman’ın mücevherlerine ulaşacaktı. </span></p>
				<p class="paragraf"><span class="regular-metin char-style-override-11">Böylece sırf onun tezgâhladığı yalana ayak uydurarak çıkıp gelmiştim. Ondan sonra hep masallar uydurmuştum. Öteki bakıcılara, Sangram’a, Mihrimah’a, hatta kendime... Giderek saray hayatına uyum sağ</span><span class="regular-metin char-style-override-11">lamış, derken Sinan’la beraber çalışmaya başlayarak yeni bir hayata kapılmıştım. Ama Delibozuk Reis, her zaman zihnimin bir köşesini işgal etmişti. Yaklaşan bir fırtına bulutu gibi. Şimdi o tehlike ortadan kalkınca kuşlar gibi hürdüm. Ve ne gariptir ki, gitmek istemiyordum. Ne beyaz fili bırakabilirdim, ne ustam Sinan’ı</span><span class="regular-metin char-style-override-11">. Burası yuvam olmuştu; yalandan içine girdiğim bu hayat, artık tek hakikatimdi. </span></p>
				<p class="paragraf"><span class="regular-metin char-style-override-11">Kalktım. Sangram’ın yanına oturdum, elini öptüm. “Hey gidi çılgın Cihan, nerden nereye?” dedi tekrar, şefkatle. </span></p>
				<p class="paragraf"><span class="regular-metin char-style-override-11">Ne tuhaf. Bizi koruyan kollayan insanlar vardır etrafımı</span><span class="regular-metin char-style-override-11">zda. Hiç fark etmesek de onlar oradadır daima. Karşılık ya da minnet beklemeden, sadakatle, sevgiyle, sessizce... Nice sonra anlarız kıymetlerini. Hep geç kalırız teşekkür etmekte. </span></p>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt48.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Sultan Selim hayvanat bahçesini genişletmeye niyetliydi. Senelerce a</span><span class="regular-metin">vluda yaşayan mahlukata kayıtsız kalan babasının aksine, yeni padişah hayvanlarla alakadardı. Bahçeyi sık sık ziyaret ediyordu; kimi zaman tek başına gelse de genellikle yanında maiyeti oluyordu. Büyük kedileri seviyordu – kaplanlar, çitalar, aslanlar. Bir de nedense devekuşuna kanı kaynamıştı. Maymunlar esrarengiz hareketleriyle merakını cezbediyordu. Ama en sevdiği Çota’ydı. Bilhassa beyaz filin sırtında gezinmekten memnundu. Bu maksatla, daha geniş bir mahfe ve katlanabilen bir </span><span class="regular-metin">merdiven yaptırmıştı kendine. Çota’ya, yarım fersah öteden dikkat çeken yeni bir örtü diktirilmişti. Parlak firuze renkli, simli püsküller ve tavus kuşu tüyleriyle süslü. Maalesef Cihan’a da onunkiyle uyumlu bir esvap verilmişti – üzerine mavi laleler işlenmiş, gümüş renkli, pırıltılı bir yelek ile beyaz bir sarık. Gülünçlük raddesinde gösterişliydi. Şehirdeki kimsenin kıyafetine benzemiyordu; zaten amaç da buydu. Sultan ihtişama düşkündü. Cüceler, oyunbazlar, dalkavuklarla vakit geçirmekten haz alıyor, onların muhabbetini vezirlerin sıkıcı konuşmalarına yeğliyordu. </span></p>
				<p class="paragraf"><span class="regular-metin">Şair ve okçu olan Selim, hüzünlü bir adamdı. Şişman bir vücut, sarkık bir göbek, neredeyse yok denecek kadar kısa bir boyun, kızarmaya meyyal bir cilt, pembe yanaklar ve sanki sadece kendisine malum olan bir yükün altında eziliyor gibi duran düşük omuzları vardı. Sultan olduğunda kırk iki yaşındaydı, ömrünün baharını geride bırakmıştı. Hayatı boyunca Osmanlı tahtına çıkmayı beklemişti ama günü geldiğinde hazır değildi. Cihan onu titrek bir mum alevine benzetirdi – asabi, kararsız, bir gün onu söndürecek rüzgârı korkuyla bekleyen. </span></p>
				<p class="paragraf"><span class="regular-metin">Kardeşi Bayezid –en büyük rakibi– İran’da idam edilmiş, böylece Selim yegâne vâris kalmıştı. Bu durumun onu memnun etmesi beklenirdi. Halbuki içine dert olmuştu. Madem şehzadeler tereyağından kıl çeker gibi kolayca ve en ufak bir vicdan azabı hissetmeden öldürülebiliyordu, o halde Selim kime itimat edecekti bu âlemde? Bol bol içiyordu. Yemeye merakl</span><span class="regular-metin">ıydı. Kadınlara da. Ve ava çıkmayı, geyik, yeşilbaş, keklik, yabandomuzu avlamayı seviyordu. Bunların boynuzlarını, dişlerini, tırnaklarını biriktirir, sonra sıkılıp hepsini atardı. Susuzluğunu hiçbir şey söndürmüyordu. Babasından ne kadar farklı olduğunu görmek için kılığına göz atmak kâfiydi. Gösteriş müptelası olduğundan ipek kaftanlara bürünür, nadir taşlar ve sırmalı işlemelerle süslenir, baş döndürücü kokular sürerdi. Gözlerine çektiği sürme, şahsiyetine uymayan bir sertlik verirdi nazarına. Renkli kuş tüyleriyle bezenmi</span><span class="regular-metin">ş sarıklarının, Sultan Süleyman’ınkilerden daha büyük olduğu kimsenin dikkatinden kaçmıyordu.</span></p>
				<p class="paragraf"><span class="regular-metin">Pek çok kadından çok çocuğu olmuştu. Lakin bir odalık vardı ki, diğerlerinin önüne geçmişti – Nurbanu. Evvelki ismi Cecilia’ydı. Venedikli nezih bir aileden geldiğini, şayet on iki yaşında korsanlar tarafından kaçırılmasaydı, memleketinde asilzade olarak yaşayacağını söylerdi. Hikâyesinin eksik kalan taraflarını birtakım şom ağızlar tamamlardı – asilzade bir babası olduğu doğruydu ama kendisi evlilik dışı dünyaya gelmişti. </span></p>
				<p class="paragraf"><span class="regular-metin">Nurbanu, Korfu ve Venedik</span><span class="regular-metin">’teki akrabalarına mektuplar yollamayı huy edinmişti. Balyosa, doça ve senatoya da yazardı. Buna mukabil sadece mektuplarına cevap değil, hediyeler de alırdı. Selim gibi Nurbanu da şaşaayı severdi. Venedik’ten süs köpekleri ısmarlamıştı – kırpık tüylü iki enik. Boylarına bakmadan her şeye havlayan bu hayvanlar yanından hiç ayrılmazdı. Olur da kara vicdanlının biri tutup zavallıları zehirlemeye kalkar diye, her öğün, köpeklerin yemeklerini önce bir çeşnici tadardı. Ne de olsa Nurbanu’</span><span class="regular-metin">ya olan hınçlarından köpeklerini öldürmeye kalkacak epey insan vardı etrafta. </span></p>
				<p class="paragraf"><span class="regular-metin">Hayvan terbiyecilerinden kimileri ölmüş, yerlerine yenileri gelmişti. Nasıl ki eskiden geceleri ateşin etrafında oturup Hürrem’i çekiştirirlerse, şimdilerde yeni simalar Nurbanu’yu konuşuyordu. Herkesin parmak uçlarında yürüyüp sessiz olmasını mecbur tutan sessizlik kaidesi ortadan kalkmasa da eskisi gibi sıkı uygulanmıyordu. Kelimelerini dikkatli seçmekle beraber gönüllerince çene çalabiliyorlardı. Sadece onlar değil. Hadımlar avlusundan hekimbaşının kulesine, şehzade dairelerinden zülüflü baltacıların koğuşlarına kadar bütün </span><span class="regular-metin">saray seslerle doluydu. Süleyman’ın saltanatı boyunca bastırılmış ne kadar gevezelik varsa tekmili birden serbest kalmıştı. </span></p>
				<p class="paragraf"><span class="regular-metin">Havanın ılık olduğu günlerde sultan, maiyetiyle beraber bir tekneye binip, bir yandan Haliç’te gezinirken bir yandan yiyip içmeye bayılıyordu. Memleketin dizginlerini Sokollu’nun ellerine bırakmıştı. Tahta hapsolmasaydı şair olmak isterdi Selim yahut bir ozan. Böyle idi hamuru, mayası. </span></p>
				<p class="paragraf"><span class="regular-metin">Ulema hoşnut değildi. Yeniçeriler de. Orduyla beraber cepheden cepheye koşmadığı için topa tutuluyordu. Babası savaşmaktan payitahtta pek durmamıştı. Halbuki o sarayından çıkmıyordu. İnsanlar onu durmadan Süleyman’ın hayaletiyle mukayese ediyor, kifayetsiz buluyordu. Bundan d</span><span class="regular-metin">aha iyisini doğuramadığı için, hayaleti hâlâ mermer divanhanelerde dolaşan Hürrem’e bile söyleniyorlardı. Selim ise, tavizler verip hediyeler dağıtarak herkesi hoş tutmaya çalışıyordu. Hoşnut olsunlar ki onu rahat bıraksınlar. Eli açıklığı sayesinde hakkında söylenen kem sözler unutuluyordu. Ta ki yeniden başlayana kadar.</span></p>
				<p class="paragraf"><span class="regular-metin">Selim etrafına şairler, müzisyenler toplamıştı. Bunlar arasında Hubbi Hatun namdar bir</span><span class="regular-metin"> kadın şair vardı. Gözlerini kapatıp, esen yele kapılmış turna misali sesini yükseltip alçaltarak, saatlerce ezberden şiir okuyabilirdi. Bir kez bile tökezlemeden. Bir de bir gün mutlaka kırmızı renk elde etmek için kendi kanını kullanacağını söyleyen bir ressam vardı. Cihan bunları iyi tanıyordu. Zira sık sık gül bahçesinde dolaşır, sonra da mutlaka hayvanat bahçesine uğrayıp hayvanları seyrederlerdi. Eğlenip şamata yapmayı en az velinimetleri kadar seven gürültücü tiplerdi. Ziyaretleri hep aniydi. Gündüz</span><span class="regular-metin"> veya akşam, herhangi bir saatte çıkıp gelirlerdi.</span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Bir perşembe gecesi, hayvan terbiyecileri musiki ve kahkaha sesleriyle uyandılar. Uykulu gözlerini kırpıştırarak birbirlerine baktılar.</span></p>
				<p class="paragraf"><span class="regular-metin">“Nerede şu hizmetkârlar?” diye bir ses gürledi karanlığın içinde.</span></p>
				<p class="paragraf"><span class="regular-metin">Derhal kıyafetlerini sırtlarına geçirerek dışarı koştular. Sultan Selim hayvanat bahçesine teşrif etmişti. Bu saatte. Yanında da üç misafir. Şen şakraktılar, hallerine bakılırsa zilzurna sarhoştular. </span></p>
				<p class="paragraf"><span class="regular-metin">Selim haykırdı: “Filbaz! Neredesin?”</span></p>
				<p class="paragraf"><span class="regular-metin">Cihan bir adım öne çıkarak yerlere kadar eğildi.</span></p>
				<p class="paragraf"><span class="regular-metin">“Seni arıyoruz. Bizi fille gezdir.”</span></p>
				<p class="paragraf"><span class="regular-metin">Cihan hemen ahıra koştu. Rüya â</span><span class="regular-metin">leminden uyandırılan Çota homurdandı. Ama hayvanı dışarı çıkarıp, sırtına mahfeyi koymayı başardı filbaz. </span></p>
				<p class="paragraf"><span class="regular-metin">Cihan, Selim’in şişmanlamış olduğunu fark etti. Oflaya poflaya tırmanmıştı. Ardından, müzisyen, şair ve ressam da filin mahfesine oturdular. Aşağıda kalan hizmetkârların ellerinde yiyecek içecek dolu sepetler vardı. Bunlar iplerle tek tek yukarı çekildi. Çota bakıcısını hortumuyla yakalayıp kaldırdı, ensesine oturttu. Bu vaziyette başladılar gece seyirlerine. Cihan saray </span><span class="regular-metin">bahçelerinin içinde kalacaklarını ummuştu ama kapıya geldiklerinde sultan emretti: “Devam et filbaz.”</span></p>
				<p class="paragraf"><span class="regular-metin">“Nereye, efendim?”</span></p>
				<p class="paragraf"><span class="regular-metin">“Yürü, ben söyleyene kadar durma.”</span></p>
				<p class="paragraf"><span class="regular-metin">Muhafızlar, hayretten kocaman açılmış gözlerle kenara çekildiler. Çota salyangoz süratiyle yürüyor, Cihan’ın ısrarlarına rağmen hızlanmıyordu. Mahfenin içindekilerin umurlarında değildi. Şarkı söylemeye başlamışlardı. Bir ut sesi doldurdu havayı. Yaprak bile kıpırdamayan yılankavi sokaklardan geçtiler. </span></p>
				<p class="paragraf"><span class="regular-metin">“Filbaz, dur!” diye emretti Sultan.</span></p>
				<p class="paragraf"><span class="regular-metin">Cihan söyleneni yaptı.</span></p>
				<p class="paragraf"><span class="regular-metin">“Atla aşağıya!”</span></p>
				<p class="paragraf"><span class="regular-metin">Bunu da yaptı Cihan.</span></p>
				<p class="paragraf"><span class="regular-metin">“Şimdi tut şunu!”</span></p>
				<p class="paragraf"><span class="regular-metin">Çocuklar gibi kıkırdayarak bir sepet sallandırdılar aşağıya. İçinde bir şarap testisiyle, bir de maşrapa vardı. Sultan emretti: “İç!”</span></p>
				<p class="paragraf"><span class="regular-metin">“Efendim...”</span></p>
				<p class="paragraf"><span class="regular-metin">“Hadi. Ayıkların çakırkeyiflere ne yavan geldiğini bir bilsen!”</span></p>
				<p class="paragraf"><span class="regular-metin">İçti Cihan. Bütün testiyi. Çota onu tekrar ensesine kaldırdığında başı fırıldak gibi döndü, hıçkırmaya başladı. Hayvanın boynuna yerleşti, düşmemeyi başararak. Orada öylece durdular. Gecenin içine baktılar. Cihan’a öyle geldi ki, insan sultan da olsa, kâinatın sonsuzluğu karşısında küçük ve ölümlü olmak zordu. Onları seyreden Allah bu duyguyu anlıyor muydu acaba?</span></p>
				<p class="paragraf"><span class="regular-metin">Aniden padişah sordu: “Söylesene filbaz, hiç âşık oldun mu?”</span></p>
				<p class="paragraf"><span class="regular-metin">“Hünkârım” dedi Cihan, “benim aşktan yana tek bildiğim ıstırap verdiğidir.” </span></p>
				<p class="paragraf"><span class="regular-metin">“Güzel söyledin” dedi Selim. “Filbaz değil, şair mübarek.” Gülü</span><span class="regular-metin">ştüler. </span></p>
				<p class="paragraf"><span class="regular-metin">Mahfenin içinden kederli bir nağme yükseldi; çoktan uçup gitmiş bir kuştan geriye kalan bir tüy gibi döndü meltemle. Şair bir şiir okumaya başladı: </span><span class="italik">Mirât-ı gülde hüsn-i dil-efrûz-ı yâri gör...</span><span class="dipnot-numarasi"><a class="footnote-link" href="#footnote-225-8" id="footnote-225-8-backlink">8</a></span><span class="italik"> </span><span class="regular-metin">Cihan duygulanmıştı. Şiir bitince coşkuyla alkışladı. Başka zaman olsa başına dert açardı bu cüret. Şimdi kahkaha ve keyifle karşılandı. </span></p>
				<p class="paragraf"><span class="regular-metin">Birdenbire, tok bir ses havayı</span><span class="regular-metin"> delip geçti: “N’oluyo ulan?”</span></p>
				<p class="paragraf"><span class="regular-metin">Önlerine yalpalayan bir adam çıktı. Yeni uyanmış birinin mahmurluğu vardı üzerinde. Meğer yanı başında durakladıkları kuytuda yatarmış. Eve gidemeyecek kadar sarhoş olup oracığa sızmış. Bir anda kendine gelen Cihan adamı uyarmaya çalıştı. Öne doğru eğilip fısıldadı: “Hey, aman dikkat et. Yukarıdaki padişahtır!” </span></p>
				<p class="paragraf"><span class="regular-metin">“Tabii yaa” dedi adam hınzır bir gülümsemeyle. “Şu </span><span class="regular-metin">padişah!” Selim’i işaret etti. “Bunlar da başmelekler...” Sultanın maiyetindekileri gösterdi. “Bu mahluk cehennem zebanisi.” Çota’yı gösterdi. “Ben de öldüm zaten. Öteki âlemdeyim.”</span></p>
				<p class="paragraf"><span class="regular-metin">Sultan araya girdi. “Ne yapıyorsun gecenin bu vakti sokakta?”</span></p>
				<p class="paragraf"><span class="regular-metin">“Hiç” dedi adam.</span></p>
				<p class="paragraf"><span class="regular-metin">“Ayakta duracak halin yok ama hâlâ mey ararsın. Hiç utanman yok mu?” </span></p>
				<p class="paragraf"><span class="regular-metin">Adam Çota’nın hortumunu öpmek istercesine öne eğildi. “Arıyorum, evet. Ama bade değil.” Elini göğsüne vurdu. “</span><span class="regular-metin">Muhabbet arıyorum, bade bahane!” </span></p>
				<p class="paragraf"><span class="regular-metin">Maiyetindekiler gülüşünce sultan da güldü ama keyfi kaçmıştı. “Sende hayır kalmamış.”</span></p>
				<p class="paragraf"><span class="regular-metin">Sarhoş başını kaldırdı. “Hadi beni anladık, ya sizlere ne demeli?”</span></p>
				<p class="paragraf"><span class="regular-metin">Cihan bembeyaz oldu. Sultan bu densiz kuluna kim bilir ne korkunç bir ceza verecekti. Ama Selim konuştuğunda sesi sakin, merhametliydi. “Yakala şunu!”</span></p>
				<p class="paragraf"><span class="regular-metin">Kaldırım taşlarının üstünde bir şey tıngırdadı. Adam alıp merakla baktı. Bir yüzüktü.</span></p>
				<p class="paragraf"><span class="regular-metin">“Şayet aradığını bulursan” dedi Selim, “saraya gel, mührümü göster.”</span></p>
				<p class="paragraf"><span class="regular-metin">Karşısındaki insanın</span><span class="regular-metin"> hakikaten padişah olduğunu daha yeni idrak eden sarhoş, zangır zangır titremeye başladı. Elini eteğini öpmek için ileri atıldı ama bunların hiçbirine yetişemeyince onun yerine Çota’nın ayağına sarıldı.</span></p>
				<p class="paragraf"><span class="regular-metin">“Uzak dur” dedi Cihan. “Ezileceksin.”</span></p>
				<p class="paragraf"><span class="regular-metin">Nutku tutulan adam bir adım geriledi; şükranını ifade etmeye çalıştıysa da dili dolandı. </span></p>
				<p class="paragraf"><span class="regular-metin">“Hadi gidelim filbaz” diye buyurdu Selim. Dönüş yolunda bir kasvet bulutu çöktü üstlerine. Gecenin tadı kaçmıştı. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt49.jpeg" width="66"/></span></p>
				<p class="paragraf"><span class="regular-metin">Seneler evvel saraya vardıkları andan itibaren nice badire atlatmıştı Çota. Ara ara ihmal edildiği de olmuştu ama her daim biricikti. Topkapı hudutları içinde başka fil yoktu. Koskoca imparatorlukta başka beyaz fil olmadığı gibi. Ama günlerden bir gün Galata limanına yanaşan bir karak her şeyi değiştirdi.</span></p>
				<p class="paragraf"><span class="regular-metin">Aylardan nisandı. Erguvanlar çiçek açmış, tekmil şehir ıtırlara bürünmüştü. Geminin getirdiği yükler</span><span class="regular-metin"> arasında üç hayvan vardı: bir zebra, bir zürafa ve bir Afrika fili. Her biri Selim’in özel isteğiyle getirilmişti. Heyula gibi arabalara konup saraya taşındı mahluklar. Eziyetli bir seyahat sonrası perişan ve hastaydılar. Kara dilli, munis bakışlı zürafa fazla yaşamadı. Zebra Arslanhane’yi boyladı. Fil ise –yirmi yaşında, Mahmud isimli bir erkek– hızla toparlandı ve orada kaldı. Onunla birlikte sevimsiz bir herif gelmişti hayvanat bahçesine</span><span class="regular-metin">: Buziba.</span></p>
				<p class="paragraf"><span class="regular-metin">Çota artık orta yaşlı sayılırdı. Fil zamanıyla öyle elden ayaktan düşülecek bir yaş değildi ama o eski çevikliği kalmamıştı. Bununla beraber, geçen her yaz biraz daha akıllanmıştı. Eskisinden daha zeki ve duyarlıydı. Sangram bir keresinde anlatmıştı. “Hindistan’da görmüş geçirmiş </span><span class="regular-metin">askerler yaşlı filleri gençlere tercih ederler” demişti. Her ne kadar bedenen sağlam olsalar da genç filler fazlasıyla delidoluydu. Tıpkı insanlarda olduğu gibi... </span></p>
				<p class="paragraf"><span class="regular-metin">Mahmud, Çota’yla aynı ahıra yerleştirilmiş, Buziba da barakada terbiyecilere katılmıştı. Cihan ondan uzak durmaya gayret etse de mümkün değildi. Her yemek vakti beraber sofraya oturuyorlardı. Sağa sola kırıntılar saçıp, saray adabına uygunsuz bir şekilde ağzını şapırdatıyordu Buziba. Hamam diye bir şey olduğundan</span><span class="regular-metin"> haberdar değildi galiba. Nadiren yıkanıyor, etrafını temizlemiyordu. Yeni gelenlerden hazzetmeyen bir tek Cihan değildi. Çota da huzursuz olmuştu. Mahmud’un onun yemlerini yemesine, suyunu içmesine bozuk çalıyordu. </span></p>
				<p class="paragraf"><span class="regular-metin">Cihan bir sabah ahıra girdiğinde Çota’yı, Mahmud’un örtüsünün üstünde tepinir buldu. Gözlerine inanamadı. Fillerin kindar olduklarını bilmiyordu. </span></p>
				<p class="paragraf"><span class="regular-metin">“Ayıp, ayıp!” diye tısladı Cihan, sesini alçaltarak. “Çekil o şeyin üstünden.”</span></p>
				<p class="paragraf"><span class="regular-metin">Ama geç kalmıştı. Haşa pisliğe bulanmıştı.</span></p>
				<p class="paragraf"><span class="regular-metin">“Neler oluyor?” Buziba’nın sesiydi arkadan gelen.</span></p>
				<p class="paragraf"><span class="regular-metin">Çota’nın yaptığı yaramazlığı inkâr etmedi Cihan. “Ben temizlerim, söz.”</span></p>
				<p class="paragraf"><span class="regular-metin">Buziba, bir şeyler homurdandı. Kumaşı yerden kaldırdı. “Sen beni aptal mı sandın? Ne olduğunun farkındayım” dedi. Sesinde öfkeden ziyade tatmin vardı. “Sen de, mahluk da hasetten çatlıyorsunuz.”</span></p>
				<p class="paragraf"><span class="regular-metin">“Ne diyorsun ya?” </span></p>
				<p class="paragraf"><span class="regular-metin">“Doğru ama şaşırmıyorum. Tez zamanda kapı dışarı edileceksiniz. Hangi filin daha iyi olduğunu kime sorsan şıp diye söyler.”</span></p>
				<p class="paragraf"><span class="regular-metin">Ertesi gün Sultan Selim maiyetiyle beraber çıkageldi. Tam Cihan Çota’yı hazırlamaya davranırken</span><span class="regular-metin">, “Şu yeni fili bir tecrübe edelim bakalım” dedi padişah.</span></p>
				<p class="paragraf"><span class="regular-metin">Buziba kendini yerlere attı; gelmiş geçmiş hükümdarların en adili, en ismetlisi ve en ehl-i salahı olan </span><span class="italik">Hünkâr-ı Hanedan-ı Âl-i Osman, Emir-ül Mü’minin ve Halife-i Resul-ü Rabb’ül Âlemin, Zillullah-i fi’l-Âlem</span><span class="regular-metin"> Selim Han Hazretlerine memnuniyetle hizmet edeceklerini ilan etti. Cihan hayatında hiç bu kadar dalkavukça, böyle üzerinden şeker şerbet damlayan laf yığını duymamıştı. Fakat sultan memnun olmuşa benziyordu. Çota’nın mahfesi yıldırım hızıyla</span><span class="regular-metin"> getirildi, Mahmud’un sırtına yerleştirildi; Cihan’ın ceketi de Buziba’ya giydirildi. Çıkıp gittiler. Cihan arkalarından kös kös baktı. O sevmediği berbat ceket bile kıymete bindi gözünde. Ağırına gitti olanlar. Demek bu kadar basitti. Göz açıp kapayıncaya kadar Mahmud ile Buziba, Çota ile Cihan’ın yerini alıvermişti. Cihan hüzünle beyaz fili okşadı, o da hortumunu Cihan’ın beline doladı. Bir müddet öylece durup birbirlerinde teselli aradılar.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Ertesi sabah kızılca kıyamet koptu. Çota ahırların arkasındaki balıklı havuzda vakit geçirmeyi severdi. Selim de suyla oynayan fil manzarasını sevimli bulduğundan, Çota’nın iznini iptal etmemişti. Ama bu kez fille filbaz havuza vardıklarında, Mahmud ile Buziba’yı orada buldular. Rakip bakıcı çıplak ayaklarını suya sallandırmış, gözleri kapalı, ağzı yarı açık halde güneşleniyordu. </span></p>
				<p class="paragraf"><span class="regular-metin">Cihan durumu tarttı. Kavga çıkarmanın mânâsı yoktu, çünkü Karanfil Kâmil Ağa’nın kulağına giderdi. O vakit başı derde </span><span class="regular-metin">girerdi. Ama bu yaptıklarını yanlarına bırakmak da olmazdı. Ne yapacağına karar veremedi. Bu arada Çota bir fare kadar sessiz duruyordu; sanki o da seçeneklerini mütalaa ediyordu. </span></p>
				<p class="paragraf"><span class="regular-metin">Buziba’nın omzuna vurdu Cihan. Sıçrayarak uyandı adam. “Ne istiyorsun be?”</span></p>
				<p class="paragraf"><span class="regular-metin">“Burası Çota’nın yeri.”</span></p>
				<p class="paragraf"><span class="regular-metin">En ufak histen mahrum, ruhsuz yüzüyle baktı Buziba. Gözlerini kapatarak esnedi ve Cihan’la Çota orada değillermiş gibi tembel tembel oturmayı sürdürdü.</span></p>
				<p class="paragraf"><span class="regular-metin">“Yürü gidelim Çota” dedi Cihan. “Başka zaman </span><span class="regular-metin">geliriz.”</span></p>
				<p class="paragraf"><span class="regular-metin">Cihan daha bir adım ya atmış ya atmamıştı ki bir ses işitti. Çota, Cihan’ın yapmaya cesaret edemediğini yapmış, Buziba’yı havuza itmişti. Adam küfrediyor, öksürüyor, kollarını sallıyordu. Yüzme bilmediğini görünce yardıma koştu Cihan.</span></p>
				<p class="paragraf"><span class="regular-metin">“Tut elimi, çekeyim.”</span></p>
				<p class="paragraf"><span class="regular-metin">Buziba suyun ne kadar sığ olduğunu fark etti. Ayağa kalkıp kendi başına çıktı ve her yanından sular damlayan bir öfke topu halinde yanlarından yürüyüp gitti. </span></p>
				<p class="paragraf"><span class="regular-metin">İşte böyle başladı aralarındaki savaş. Her gün birbirlerinin gırtlağına sarılmak için yeni bir bahane buluyorlardı. </span><span class="regular-metin">Onun yokluğunda Buziba beyaz file bir zarar verir diye korkusundan işlerine aklını veremez olmuştu Cihan. Uykusuzluk çekiyordu, iştahı kaçmıştı. Sinan’ın bir vakitler söylediği bir lafı hatırladı: “Her şeyi ayakta tutan, dengedir. Binaları da. İnsanları da.” Cihan dengesini kaybetmişti. Keza Çota da. </span></p>
				<p class="paragraf"><span class="regular-metin">Zavallı fil, günlerini, ufukta bir noktaya bakarak geçiriyor, sanki bütün varlığıyla, hasmıyla paylaşmak zorunda kaldığı ahır duvarlarının ötesine geçmeyi diliyordu. Bu çilenin ikinci haftası Cihan’ın aklına bir fikir geldi. Artık hava serinlemeye başlamıştı</span><span class="regular-metin">, yaz bitiyordu. Trakya taraflarından dönen Balaban ve Çingeneleri yakında güneye gidecekti. Cihan, yola düşmelerinden evvel onları ziyaret etmeye karar verdi.</span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Uzun zamandır görmedikleri bir kardeş gibi karşıladılar filbazı. Bir önceki bahar Balaban sözünü tutmuş, Cihan’ı manevi Romani ilan etmişti. Artık o da ailedendi. Demirhindi şerbetleri içildi; pekmez, keçi peyniri ve kavurma ikram edildi. Çocuklar etrafta koşturuyor, nineler dişsiz ağızlarıyla gülüyorlardı. </span></p>
				<p class="paragraf"><span class="regular-metin">“Ee? Neden buradasın, de bize” dedi Balaban. </span></p>
				<p class="paragraf"><span class="regular-metin">“Yardımı</span><span class="regular-metin">n gerek” dedi Cihan. “Yalnız konuşabilir miyiz?”</span></p>
				<p class="paragraf"><span class="regular-metin">“Yok yahu. Aile herkes” dedi Balaban ellerini iki yana açarak.</span></p>
				<p class="paragraf"><span class="regular-metin">Fısıldadı Cihan. “Bir erkeği, bir dişinin peşinde yana yakıla koşturacak bir şey var mı?”</span></p>
				<p class="paragraf"><span class="regular-metin">Balaban sırıttı. “Var tabii. Adına aşk derler.”</span></p>
				<p class="paragraf"><span class="regular-metin">“Öyle değil. Şey... çiftleşmek için. Toz veya şurup... şehvet uyandıran.”</span></p>
				<p class="paragraf"><span class="regular-metin">Balaban, Cihan’ın yüzüne baktı. “Ya ben seni n’apayım? Her seferinde bize</span><span class="regular-metin"> acayip taleplerle gelirsin. Ne o? Hasta mısın?”</span></p>
				<p class="paragraf"><span class="regular-metin">“Of ya, benim için değil. Fil için.”</span></p>
				<p class="paragraf"><span class="regular-metin">“Ne? Zavallı Gülbahar’a ne garezin var?”</span></p>
				<p class="paragraf"><span class="regular-metin">“Çota için değil!” diye bağırdı Cihan telaşla. </span></p>
				<p class="paragraf"><span class="regular-metin">Ve her şeyi anlattı. Balaban’ın onunla dalga geçeceğini sanmıştı ama bitirdiğinde çeribaşı gayet ciddi cevap verdi: “Dert etme. Hallederiz.”</span></p>
				<p class="paragraf"><span class="regular-metin">Böylece Cihan hayvanat bahçesine döndü. Kafası cadı kazanı gibiydi; içinde utanç, umut, suçluluk... ne ararsan vardı. İki gün sonra bir aşçı yamağı gel</span><span class="regular-metin">di; elinde bir kavanoz tutuyordu. “Birisi sana bunu yolladı.”</span></p>
				<p class="paragraf"><span class="regular-metin">Cihan şöyle bir baktı çocuğa – parlak siyah gözler, esmer ten. Balaban’ın akrabası olduğuna şüphe yoktu. Kavanozun içinde bir toz mevcuttu, zerdeçal renginde. Parmağını daldırarak tadına baktı. Pek baskın olmayan, hafif tuzlu bir tadı vardı. Her şeyle rahatça karıştırılabilirdi. Cihan da öyle yaptı. Mutfaktan nar şerbeti çalarak bir kaşık tozla karıştırdı. Buziba dışarı çıkar çıkmaz içeceği Mahmud’a verdi; o da memnuniyetle içti. Hiçbir şey olmadı. Ertesi gün, miktarı artırarak tekrar denedi. Yine bana mısın demedi koca fil. Nihayetinde bütün tozu pirinç çorbasına karıştırdı ve Mahmud’un hepsini yalayıp yutmasını seyretti.</span></p>
				<p class="paragraf"><span class="regular-metin">Tesadüf bu ya, o gece Sultan Selim’in maiyetiyle beraber geleceği tuttu. Yanların</span><span class="regular-metin">daki yiyecek ve mey dolu sepetlere bakılırsa sultanla arkadaşları yine cümbüş yapmak niyetindeydi.</span></p>
				<p class="paragraf"><span class="regular-metin">“Filbaz!” diye bağırdı sultan.</span></p>
				<p class="paragraf"><span class="regular-metin">Cihan eğilerek selam verdi. “Buyurun sultanım.”</span></p>
				<p class="paragraf"><span class="regular-metin">“Sen değil. Öbür filbaz nerede?”</span></p>
				<p class="paragraf"><span class="regular-metin">Buziba koşarak geldi. Alnı ter içindeydi. “Padişahım, fil pek iyi değil. Yalvarırım bu gece bizi mazur görün.”</span></p>
				<p class="paragraf"><span class="regular-metin">“Nesi varmış mahlukun?” diye </span><span class="regular-metin">sordu sultan.</span></p>
				<p class="paragraf"><span class="regular-metin">Tam o anda, soruya cevap verir gibi korkunç bir ses yükseldi ahırdan; ardından bir şeyler parçalandı. Sultan gürültünün geldiği yöne doğru seğirtti; diğerleri de peşi sıra koşturdu. Tuhaf bir manzarayla karşılaştılar. Mahmud, cinnet getirerek duvara tos vurmuştu; fildişlerinden biri tahtaya saplanmıştı. Ne ileri gidebiliyor, ne geri çekilebiliyordu. Erkeklik uzvu şişmişti. Kafasından ha bire sıvılar</span><span class="regular-metin"> akıyordu. Istıraptan ziyade hınçtan bağırıyordu fil. Buziba dahil hiç kimsenin gözü yemedi yanına yaklaşmayı.</span></p>
				<p class="paragraf"><span class="regular-metin">Mahmud’un sonu oldu bu. Takıldığı yerden kurtarılsa da öfkesi bir türlü dinmedi. Zincirlerini koparıp duvarları yıktı, ağaçları devirdi. En fenası çıkardığı seslerdi. Bir hafta geçmeden Mahmud ile Buziba eski Tekfur Sarayı’na gönderilmişti.</span></p>
				<p class="paragraf"><span class="regular-metin">Hiç kimse bir şeyden şüphelenmedi – aslanbaz Olev hariç. </span></p>
				<p class="paragraf"><span class="regular-metin">“Sen yaptın, değil mi?” dedi Olev. </span></p>
				<p class="paragraf"><span class="regular-metin">Cihan’ın</span><span class="regular-metin"> cevap veremediğini görünce usulca ekledi. “Geldiğin günü hatırlıyorum da. Saf, temiz bir oğlandın. Artık o eski masumiyetin kalmadı. Farkında mısın, bizden biri oldun. Sen de ezilmemek için ezenlerdensin.”</span></p>
				<p class="paragraf"><span class="regular-metin">Cihan başını önüne eğdi. Kıymık gibi etine battı bu laflar. Ufacık, görünmezdi etkisi, ama alttan alta hep rahatsız edecekti. </span></p>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt50.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Tahta çıktığı günden beri, ne vakit İstanbul’dan bunalsa, gençliğinin bir kısmını geçirdiği Edirne’ye kaçardı Sultan Selim. Orada, inceleyen gözlerden ve laf sokuşturan</span><span class="regular-metin"> dillerden uzak, gönlünün çektiği gibi avlanır, avarelik eder, içki içerdi. Pek sevilmediğinin farkında olan herkes gibi padişah da ona arka çıkan bir avuç insana şükran borçlu hissediyordu kendini – ve Edirne halkı hep ondan yana olmuştu. Böylece saltanatının üçüncü yılında kendi adına bir cami istediğinde, Edirnelilerin bu sadakatini ödüllendirmek için yapıyı payitahtta değil, sığınağı olan şehirde yaptırmaya karar verdi. </span></p>
				<p class="paragraf"><span class="regular-metin">Hünkârın muhteşem bir cami yaptıracağı</span><span class="regular-metin"> duyulduğu an dedikodu değirmenleri dönmeye başladı. Dediler ki, İstanbul’u tercih etmemesinin nedeni belli. Ordunun başında bir kez olsun savaşa gitmemişken payitahtta çivi çaktırmaya yüzü yok, dediler. Babasının eline su dökemeyen Selim’in camii nasıl Süleymaniye ile aynı ş</span><span class="regular-metin">ehirde olabilirdi ki? İşte bu sebepten, dediler, bu inşaat ancak Edirne’de yükselebilir. Ağılı sözler, kem niyetler. </span></p>
				<p class="paragraf"><span class="regular-metin">Her şeye rağmen, Sinan ve dört kalfası, baharda Selimiye Camii’nin temelini attı. Ahşap ustalarından forsalara kadar herkes eşsiz bir yapı vücuda getirmeye ahdettiklerini biliyordu. Bunun bilgisi –kısmen de endişesi– ile çalışıyorlardı. Daha şimdiden caminin azametini eleştirmeye başlamıştı şom ağızlar. Yaradan’la boy ölçüşürcesine bu kadar heybetli bir işe kalkışmak günah diyorlardı. </span></p>
				<p class="paragraf"><span class="regular-metin">Bir rüya görmüştü Selim. Rivayete göre cami fikri aklına böyle düşmüştü. Peygamber belirmişti rüyasında. Şayet Kıbrıs’ı fethederse oradan gelecek ganimetle şahane bir selatin cami inşa edeceğine söz vermişti sultan. Peygamber bunu duyduğuna memnun olmuş, meleklere işaret etmişti. Onlar da ateşböcekleri gibi parıldayarak göğe yükselmiş, </span><span class="regular-metin">sonra da ellerinde bir kâğıt tomarıyla dönmüşlerdi. Üzerinde Selimiye Camii’nin resmi vardı. </span></p>
				<p class="paragraf"><span class="regular-metin">Sultan o kadar sevmişti ki bu rüyayı ertesi sabah uyanmak istemedi. Nihayet kalktığında Sokollu’ya anlattı. Zekiydi vezir-i azam. Bir hükümdarın iki tür rüya görebileceğine inanırdı: Birincisi, kimselere anlatmamasında fayda olanlar; ikincisi yedi düvele davul zurnayla duyurulması gerekenler. Bu rüya, ikincilerdendi. </span></p>
				<p class="paragraf"><span class="regular-metin">Öğlen olmadan</span><span class="regular-metin"> Sokollu meseleyi nişancıya açtı. Tatlıya düşkün bir adam olan nişancı, helvacıbaşına anlattı; o da saray mutfaklarındaki fındık fıstıkların tedarikinden sorumlu tüccarbaşına. O ikindi, hikâye, bir tüccarın at arabasıyla saraydan çıktı; İstanbul</span><span class="regular-metin">’un kenar mahallelerine ulaştı. Oradan da doğu-batı, kuzey-güney, yayıldı. Akşam ezanı okunurken, yüzlerce kişinin haberi olmuştu bile. Hafta bitmeden, Venedik balyosu dahil, tekmil şehir Hazreti Muhammed’in Sultan Selim’den Kıbrıs’ı Hıristiyanların elinden kurtarmasını istediğini duymuş, duyduğuna inanmıştı. </span></p>
				<p class="paragraf"><span class="regular-metin">Selim, ecdadının mezarlarını ve Eyüp Sultan Türbesi’ni ziyaret etti. Ölmüşlerin rızasını aldı savaş açmak için. Ama yola çıkma vakti geldiğinde onlarla gitmeyecekti. Korkaklı</span><span class="regular-metin">kla ve tembellikle eleştirilmesine rağmen. Kıbrıs’ın fethi, sultan kılıcıyla değil, sultan rüyasıyla olacaktı. Ganimet büyüktü. Lefkoşa günlerce topa tutulduktan sonra düştü. Çetin bir kuşatmanın ardından da Magosa alındı – yüzlerce esirle beraber. </span></p>
				<p class="paragraf"><span class="regular-metin">Bu esnada Edirne’de, mimar ve kalfaları canla başla çalışıyorlardı. Sinan, ne kadar zor ve zahmetli olursa olsun, üstlendiği her göreve bir koza olarak bakıyordu. Bir kez o kozanın içine girdi mi gözü dünyayı görmüyordu. Savaşlarla, zaferlerle ilgilenmiyordu. Fakat Kıbrıs’tan gelen ganimetle hız kazanacaktı inşaat. Oluk oluk akmaya başlayan para, daha fazla amele ve daha </span><span class="regular-metin">kaliteli malzeme getirecekti. </span></p>
				<p class="paragraf"><span class="regular-metin">Bu ikisi, sultan ile cami, insan ile yapı, birbirlerine görünmez ipliklerle bağlıydı sanki – lakin geceyle gündüz gibi. Birinin güçlenmesi için, diğerinin zayıf düşmesi gerekiyordu. Binaya çakılan her çivi, yerine yerleştirilen her taş, Selim’den pare pare bir şeyler alıp götürüyordu. Ne tuhaftır ki, adına inşa edilen cami günbegün yükselirken, Sultan Selim sarayında anbean eriyordu.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt51.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin char-style-override-11">Şehr-i Edirne’de, Selimiye Camii’nin sekiz devasa ayağını yükselttik. Bir ikindi vakti, ustam bizi yanına ça</span><span class="regular-metin char-style-override-11">ğırttı. Dışı nefti, içi mavi kadifeden çadırına vardığımda, diğer kalfaların kapıda oyalandığın</span><span class="regular-metin char-style-override-11">ı gördüm. Bir peykeye iliştim. Sinan’ın birtakım camcılarla görüşmesinin bitmesini bekledik. Davud, âdeti olduğu üzere evhamlıydı. “Üstat katiyyen dördümüzü birden işten alıkoymaz. Kötü bir şeyler olmalı.”</span></p>
				<p class="paragraf"><span class="regular-metin char-style-override-11">Neyse ki camcılar tez vakitte gitti de tahminlerde bulunmaktan kurtulduk. Sinan’</span><span class="regular-metin char-style-override-11">ı içeride, yerde oturur halde bulduk. Severdi bu halıyı. Horasan’da dokunmuştu ve adına imarethane inşa ettiği bir Kürt beyi tarafından hediye edilmişti. Ustam, bir mindere yaslanmış, ağır ağır tespih çekiyordu. Onun, ruh haline göre farklı tespihler kulland</span><span class="regular-metin char-style-override-11">ığını biliyordum – düşünceli olduğunda firuzefam ayn-üş-şems taşından olanı; tasasız günlerinde sarı kehribarı; yeni bir işe başlarken siyah akiği kullan</span><span class="regular-metin char-style-override-11">ırdı. Bugün elinde olan yeşil zümrüdü ise zihni meşgulken tercih ederdi. Önündeki yer masasında bir fincan kahve ile bir bardak su vardı. Onların yanında da tanıdık bir çizim: Ayasofya.</span></p>
				<p class="paragraf"><span class="regular-metin char-style-override-11">Yüzümüz üstada dönük şekilde birer birer halının üstüne oturduk. Hepimiz yerleşene kadar sük</span><span class="regular-metin char-style-override-11">ûnetini bozmadı; hızlanan tespih tanelerinin sesi doldurdu havayı. Derken derdini anlattı. Sözleri bittiğinde hepimizin içine öyle fena bir his düşmüştü ki birbirimizin gözlerine bakamadık.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt52.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Ayasofya’nın etrafındaki mıntıka, kanunsuz bir şekilde inşa edilmiş barakalarla dolmuştu. Bu konu </span><span class="regular-metin">İstanbul baş kadısına defalarca şikâyet edilmişti ama bir faydası olmamıştı. Nihayetinde, durumun kötüleştiğini gören Sinan oturup sultana bir arzuhal yazmıştı. Mektubunda, zanaatı bilmeden, çevreye dikkat etmeden, arşını ellerine alıp hane yapmaya yahut evlerine kat çıkmaya kalkanlara üzüldüğünü anlat</span><span class="regular-metin">mış, bunun tehlikelerine dikkat çekmişti. </span></p>
				<p class="paragraf"><span class="regular-metin">“Sultanımız bu fakir kulunun ricasını mütalaa etmiş” dedi Sinan. “Bunun için İstanbul’a dönmem lazım. Sizler de benimle gelin, bu mesele büyüyecek.”</span></p>
				<p class="paragraf"><span class="regular-metin">Baş kadı, cami imamı ve ulemadan önemli zatlar, hasarı tespit etmek için toplanacaklardı. Ardından, şayet sultan onaylarsa, Mimar Sinan Ayasofya’yı tamir edecek, civara çekidüzen verecekti. </span></p>
				<p class="paragraf"><span class="regular-metin">Cihan’ın gözleri parladı, heyecanlanmıştı. Ateş kesilmişti her yanı. Kim istemezdi Ayasofya’da çalışmayı? İustinianos’a “Ey Süleyman Peygamber, seni bile geçtim!” dedirten şaheser. </span><span class="regular-metin">Bir vakitlerin pek sevilen bazilikası, şimdi cami olan binayı tecdit etmek ne büyük şerefti. Fakat birdenbire Cihan’ın içine bir kurt düştü. “Sultanımız tamirata izin verirse, etraftaki evlere ne olacak?”</span></p>
				<p class="paragraf"><span class="regular-metin">Sinan’ın yüzü gölgelendi. “Hepsi yıkılacak.”</span></p>
				<p class="paragraf"><span class="regular-metin">Cihan derin bir nefes aldı, ustasının içine düştüğü ikilemi daha yeni anlamıştı. İnsanlar ile binalar arasında bir tercih yapmak zorunda kalmıştı ve kimileri bunu anlamayacak olsa da, ikinciyi tercih etmişti.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Ayasofya’</span><span class="regular-metin">yı denetleyecek heyetin toplandığı gün beklenmedik bir şey oldu. Sultan Selim maiyeti ile onlara katıldı. Durumu kendi gözleriyle görmek istemişti. Böylece dolaştılar Ayasofya’nın çevresini, arka taraflarını. Buldukları manzara karşısında dilleri tutuldu, asapları bozuldu. Ne yana baksalar başıbozukluk, bakımsızlık ve pislikle karşılaştılar. Caminin dış duvarları boyunca uzanan oluklardan akan su öyle boz bulanıktı ki her nevi hastalığa sebep olabilirdi. Kenarlarında kurbağalar vraklıyor, sıçanlar koşturuyordu. Orda burda d</span><span class="regular-metin">ışkılar vardı – hem insanlara, hem hayvanlara ait. Bir köşeyi döndüklerinde bir köpek leşi çıktı karşılarına; çenesini fareler kemirmişti; gözleri açıktı. Etrafta çarpık çurpuk kulübeler göze çarpıyordu. İğreti kondurulmuş, içleri tıka basa insan ve at, katır, eşek dolu haneler. </span></p>
				<p class="paragraf"><span class="regular-metin">Bu ailelerin hepsi yakın zamanda gelmişti İstanbul’a. Köylerini geride bırakarak payitahta varmışlardı ama burada ne bir ev vardı onları bekleyen, ne de ekip biçebilecekleri bir toprak parçası. Birilerinden, Ayasofya’nın etrafının boş olduğunu işittikleri için gelip buraya kök salmışlardı. Sırtını kadim binaya dayayan, muhtelif ebatta barakalar inşa etmişlerdi. S</span><span class="regular-metin">ade evler değil. İmalathaneler, ahırlar, koyun ağılları, sağım alanları, tavuk kümesleri, mezbahalar ve kenefler vardı. Tekmili birden koca camiye yaslanmış, onu dört taraftan kuşatmışlardı. İskânın daha yoğun olduğu batı tarafında Ayasofya’nın duvarları içe yatmaya başlamıştı. </span></p>
				<p class="paragraf"><span class="regular-metin">Heyet, bir kundura imalathanesine girdi. Zanaatkâr, karşısında sultanı görüverince titreyip kekelemekten tek bir soruya bile cevap veremedi. Allahtan bayılmadı. Az ileride bir başka izbede, mum yapmak için hayvan bağırsaklarının </span><span class="regular-metin">kaynatıldığı devasa kazanlar gördüler. Koku öyle korkunçtu ki padişah, burnuna ipek bir mendil tutarak dışarı kaçtı. Şürekâsı da peşinden...</span></p>
				<p class="paragraf"><span class="regular-metin">Bu acayip mahallenin sakinlerinden biri kendine bir sığır damıyla üç katlı bir ev inşa etmiş, fazla odalarını bekârlara ve hacılara kiralıyordu. Bir başkası, arka bahçeye kuyu açayım derken öyle derin bir çukur kazmıştı ki Ayasofya’nın temellerine zarar vermişti. Bir üçüncüsünün yaptığı kulübe çökmüş, mucize eseri kimseye bir şey olmamıştı; fakat adam durmamış, bir ev daha dikmi</span><span class="regular-metin">ş, bu seferkini ayakta tutmayı başarmıştı. Şimdi arka bahçedeki enkaz yığınında çocuklar oyun oynuyor, köpekler pinekliyor, horozlar eşeleniyordu.</span></p>
				<p class="paragraf"><span class="regular-metin">Gezinti sona erdiğinde sultan atının üzerinden seslendi: “Sermimar, yaklaş.”</span></p>
				<p class="paragraf"><span class="regular-metin">Sinan söyleneni yaptı, eğilerek.</span></p>
				<p class="paragraf"><span class="regular-metin">“Olacak şey değil, haklıydın. Bu kutsal caminin tamir edilmesini, etrafın ıslah edilmesini sana emrediyorum.”</span></p>
				<p class="paragraf"><span class="regular-metin">Sinan tekrar eğildi, gözleri minnettarlıkla kapandı.</span></p>
				<p class="paragraf"><span class="regular-metin">“Sana benden icazet. Tez başla. Gerekli gördüğün yerlere payandalar koy. Barakaları yık. Hiçbiri benim müsaademle inşa edilmedi.”</span></p>
				<p class="paragraf"><span class="regular-metin">Sultan yüzüklü elini sallayınca iki hizmetkâr</span><span class="regular-metin"> öne çıktı – biri önden yürüyor, diğeri, kucağında saf ipekten, kakım kürklü bir kaftanla arkadan geliyordu. Vezir-i azam bunu alarak Sinan’a döndü. Nazik bir sesle, hâlâ diz çökmüş bekleyen Sinan’a ayağa kalkmasını söyledi. Böylece hilat takdim edildi. Davud, Yusuf, Nikola ve Cihan gülümseyerek birbirlerine baktılar. </span></p>
				<p class="paragraf"><span class="regular-metin">“Âlâ. O halde işe başlayabilirsiniz” buyurdu Sultan, atının dizginlerini çekerek gitmeye hazırlandı. </span></p>
				<p class="paragraf"><span class="regular-metin">“Sultanım, gayrimeşru binalardan birinin saraya ait bir ardiye olduğunu saptadık” dedi Sinan. “Onu da diğerleriyle birlikte yıkmamıza izin var mı?”</span></p>
				<p class="paragraf"><span class="regular-metin">Selim tereddüt etti, ama sadece bir an için. “Ne lazım geliyorsa yapın. Başkalarına kural koyup, kendimizi kayırmak olmaz.”</span></p>
				<p class="paragraf"><span class="regular-metin">Ertesi gün ikinci bir ekip Zeyrek ve Kalenderh</span><span class="regular-metin">ane mahallelerini teftiş etti. Burada da ehliyetsiz inşa edilmiş çok sayıda bina bulundu. Orada da bir temizlik yapmak gerekecekti. Sinan önceliği Ayasofya’ya verdi. Caminin etrafında bir alan çizerek, içinde kalan her şeyi yerle yeksan etmeye karar verdi. Kalfalarına, yapılacak işleri ayrıntılarıyla yazdırdı. Bir değil, iki kere. Bir örneği sultanın onaylaması için, bir örneği de Vefa’daki mimarların evrak hazinesi için ayırdı. Yapmayı vaat</span><span class="regular-metin"> ettikleri her şeyi kayda geçirdiler: Ayasofya’nın içinde ve dışında harap olmuş tekmil kısımları tamir edecek; yeni su yolları vasıtasıyla camiye temiz su getirecek; akan çatıları kurşunla kaplayacak; minarenin tahrip olmuş ve ufalanmaya başlamış tahta kaidesini tuğladan, sağlam bir kaideyle değiştirecek; barakaları kaldırarak medresenin çevresinde üç zira yol bırakacak; Ayasofya’nın sağında ve solunda otuz beşer arşınlık bir mıntıkayı boşaltarak gayrimeşru binaları yıkacak; yıkımlardan elde edilecek taş, tuğla ve keresteleri gene Ayasofya’nın tamirinde kullanacaklardı.</span></p>
				<p class="paragraf"><span class="regular-metin">Liste eline geçtikten sonra sultan sadece onaylamakla kalmadı aynı zamanda mevzu herkesçe bilinsin diye bir de ferman çıkardı:</span></p>
				<p class="bosluk" xml:lang="en-GB"/>
				<p class="alinti-1"><span class="alinti-1" style="font-size:1.14em;" xml:lang="tr-TR">İstanbul’</span><span class="alinti-1" style="font-size:1.14em;" xml:lang="tr-TR">un baş kadısı ve Ayasofya Camii vakfiyesinin başına, </span></p>
				<p class="alinti-1"><span class="alinti-1" style="font-size:1.14em;" xml:lang="tr-TR">Bu benim size buyruğumdur ve acilen ve harfiyen tatbik edilmelidir; Cami-i Kebir’in zamanın yıpratması ve insanların hırpalaması neticesinde zarar görmüş olduğu bana bildirildiği vakit, yanıma Sermimar Efendi’yi ve diğer üstatları alarak –Allah hepsinin akıllarına akıl katsın– şahsen teftiş ettim ve tamiratın şart olduğu ve tez zamanda yapılması gerektiği kanaatine vardım, zira mübarek mabetlerin tamiri Allah-ü Teala’nın emri ve Sultan’ın asil mesuliyetidir. Binaenaleyh, sizlere Hassa mimarlarımın başı Sinan ve kalfalarından yardımlarınızı esirgememenizi ve vazifelerini mükemmelen yapabilmeleri için ne ihtiyaçları varsa tedarik etmenizi emrediyorum.</span></p>
				<p class="bosluk" xml:lang="en-GB"/>
				<p class="paragraf"><span class="regular-metin">Bu fermanla maneviyatı yükselen Sinan ve kalfaları işe koyuldular. Yanlarında, ellerinde balyozları ve tokmaklarıyla seksen beş amele ve kâfi miktarda barut vardı. Bir de hayvanlar tabii ki: öküzler, develer, katırlar ve mutat olduğu üzere, beyaz fil. Ayasofya’ya vardıklarında onları bekleyen bir insan güruhuyla karşılaştılar. Etten kemikten duvar kurup yolu kesmiş, ameleleri geçirmiyorlardı. Çökmüş gözleri öfkeyle kısılmıştı, ağızları sımsıkı kapalıydı. Havadaki hınç, öyle belirgindi ki uzansa dokunacakmış gibi geliyordu insana. Böyle bir nefrete</span><span class="regular-metin"> aşina olmayan kalfalar tedirgindi. Ustaları da farklı halde değildi; yüzündeki bütün kan uçup gitmiş, aniden ihtiyarlamıştı sanki.</span></p>
				<p class="paragraf"><span class="regular-metin">“Ne oluyor?” diye sordu Sinan.</span></p>
				<p class="paragraf"><span class="regular-metin">“Evlerini yıkacağız diye bize diş biliyorlar efendim” dedi Nikola.</span></p>
				<p class="paragraf"><span class="regular-metin">“Ustam, müsaadenizle ben bir konuşayım.” Davud’du bunu söyleyen. “Bu insanların çoğu memleketlim. Onların huyunu suyunu bilirim. Kimseyi kendimize düşman etmesek iyi olur.”</span></p>
				<p class="paragraf"><span class="regular-metin">“Hakkı var” dedi Cihan. “Başlamadan evvel ahaliyi ikna yoluna gitmeli.”</span></p>
				<p class="paragraf"><span class="regular-metin">Bir anda ürperen Sinan, sırtındaki harmaniye sarındı. “Pekâlâ Davud, git konuş. Zararlarını tazmin edeceğimizi de iyice anlat. Sultanımızın sözü var.”</span></p>
				<p class="paragraf"><span class="regular-metin">Sonra amelelere döndü. “Bugün bir şey yapılmayacak.”</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Ertesi sabah oraya vardıklarında sokak boştu; her şey sakin görünüyordu. Ta ki Ustabaşı Karlı Gabriel, kıpkırmızı bir yüzle gelip, selam dahi vermeden lafa girene kadar. “Efendi, eyvah, bittik!”</span></p>
				<p class="paragraf"><span class="regular-metin">“Ne oldu?” diye sordu Sinan.</span></p>
				<p class="paragraf"><span class="regular-metin">“Alet edevatımızı çalıp arabalarımızı kırmışlar. Çalışmamıza müsaade etmiyor, soysuzlar!” Söylediğine göre önceki günkünden daha büyük ve daha öfkeli bir kalabalık caminin öbür tarafında toplanmıştı.</span></p>
				<p class="paragraf"><span class="regular-metin">“Ne istiyorlarmış?” dedi Sinan.</span></p>
				<p class="paragraf"><span class="regular-metin">“Bu bir kâfir mabedidir diyorlar” dedi Karlı Gabriel. “Neden Müslümanların evlerini yıkars</span><span class="regular-metin">ınız? Demek siz de kâfirsiniz. Böyle konuşuyorlar bizimle!”</span></p>
				<p class="paragraf"><span class="regular-metin">“Ama camiler, kiliseler, havralar... hepsi Allah’ı anmak için yapılır” dedi Sinan. “Kutsal mekânlar bunlar, nasıl saygısızlık edilir?”</span></p>
				<p class="paragraf"><span class="regular-metin">Güruhun bunları dinlemeye niyeti yoktu. Onlara kalsa camiler kutsal, kiliseler değildi. Ayasofya da kiliseden bozma olduğuna göre... Sonraki günlerde kalfalar musibet üstüne musibetle uğraşmak zorunda kaldı. Amelelerin gözü korkmuştu. Peş peşe hayvanlar ölmeye başladı. Hepsi de zehirlenme belirtileri göstererek. Çota’ya bir şey olacağından endişe eden Cihan onu sahaya getiremiyordu</span><span class="regular-metin">. Ne bir çivi çakılabiliyor, ne bir taş yerinden oynatılabiliyordu.</span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Bir hafta sonra Sinan, yardım istemek için kalfalarını İstanbul kadısına gönderdi. Kır sakallı, şehla bir adamdı bu; ihtiyatlı bir ifadesi vardı. Cihan, onun Ayasofya’nın etrafına ev konduranlara kızacağını zannetmişti. Halbuki kadı, Sinan’a çatıyordu.</span></p>
				<p class="paragraf"><span class="regular-metin">“Ustanız tuttu bir mektup</span><span class="regular-metin"> yazdı, hamiyetperver padişahımız da onun talebini ciddiye aldı. Bakın durduk yere Sinan başımıza ne işler açtı!”</span></p>
				<p class="paragraf"><span class="regular-metin">“Efendim, bu insanların hiç mi suçu yok?” dedi Cihan. “Ayasofya’nın etrafını talan etmişler. Ne halde olduğunu görmez misiniz?”</span></p>
				<p class="paragraf"><span class="regular-metin">“Evet, evet” diye sözünü kesti kadı. “Bir şeyler yapmaya gayret ederim. Mucize beklemeyin.”</span></p>
				<p class="paragraf"><span class="regular-metin">Sinan’ın kalfaları, kadının yanından kırgın ayrıldılar. Cihan anladı ki onlara destek verebilecek kişiler, kâh rehavetten, kâh cehaletten, kâ</span><span class="regular-metin">h Sinan’ın başarılarını kıskandıklarından, hiçbir şekilde yardım etmeyeceklerdi. Neyse ki çok geçmeden bir fetva çıktı. Bu olmasa işler hiç yoluna girmeyebilirdi. Şeyhülislamın kelimeleri dolu taneleri gibi yağdı şehrin üstüne ve irili ufaklı bütün yangınları söndürdü. </span></p>
				<p class="bosluk" xml:lang="en-GB"/>
				<p class="alinti-1"><span class="alinti-1" style="font-size:1.14em;" xml:lang="tr-TR">Sual: Evvelden kilise olan bir cami-i şerifin tamiratı hususunda şöyle diyenler var: Biz buradan gitmiyoruz çünkü kâfirlerin inşa ettiği bu bina nasılsa gün gelip çökecek ve zaten çökse de mühim değil. Ve bir de, her kim ki bir kâfirin mabedini tecdit eder, muhakkak ki o da kâfirdir, diyerek bunlara arka çıkanlar var. Bu nevi insanlar ve onlara tabi olanlar hakkında ne yapılacak?</span></p>
				<p class="alinti-1"><span class="alinti-1" style="font-size:1.14em;" xml:lang="tr-TR">Cevap: Her kim ki bu nevi yalan yanlış lakırdılar sarf eder, esas o kişi kâfirdir ve cürmünde ısrar ederse idam edilir. İş</span><span class="alinti-1" style="font-size:1.14em;" xml:lang="tr-TR">in ilerlemesine mâni olanların cezalandırılması lazım gelir. Caminin tamiratı, şeriatın adaletine yaraşır şekilde, aksamadan devam edecektir.</span></p>
				<p class="bosluk" xml:lang="en-GB"/>
				<p class="paragraf"><span class="regular-metin">O andan itibaren ortalık biraz sakinledi. Şurada burada ufak tefek vakalar çıksa da –alet edevatın çalınması gibi– sokaklara dökülen güruhlar yoktu artık. Sinan, Yusuf’u da yanına alarak, Selimiye’yi tamamlamak için Edirne’ye döndü; Davud, Nikola ve Cihan’ı, Ayasofya’daki işin başında bıraktı. Birkaç günde bir ustalarına mektup göndererek onu gidişattan haberdar etmeleri gerekiyordu. Cihan, hain olduğundan şüphelendiği Yusuf ile konuşma fırsatı bulamamıştı</span><span class="regular-metin"> henüz. Onun Edirne’ye ustayla birlikte gittiğini görmekten rahatsız oldu. Ama yapabileceği bir şey yoktu. Bir an evvel Ayasofya’da görevini tamamlayıp şu dilsiz kalfayı konuşturmanın bir yolunu bulmalıydı. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt53.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">İstanbul’da kalan kalfalar başlarda sık sık yazıyorlardı ustalarına. Giderek seyrekleşti mektuplar. Bunu kendilerine bile itiraf edememişlerdi ama tedirgindiler. Her defasında, yıkacakları kulübede oturanları önceden uyarıyor, onlara eşyalarını taşımak için zaman tanıyorlardı. Fark etmiyordu. Yıkım vakti geldiğinde hep aynı keder dolu anlar yaşanıyordu. Kimse çıkmaya raz</span><span class="regular-metin">ı değildi. Aile fertleri, bir yandan gözyaşı döküp bir yandan söverek, üç beş parça eşyalarını –tabak çanak, lamba, hasır, beşik, kilim, kafeste bir kuş– taşıyorlardı. Kalfalar her seferinde buna tanık oluyor, vicdan azabı çekiyorlardı. </span></p>
				<p class="paragraf"><span class="regular-metin">Cihan zihnini dağıtmak için, bazen bir başka kalfayla, genellikle de tek başına, mahallede dolaşmayı huy edinmişti. Böyle bir gün, Nikola’yla ikisi boşaltılmış imalathanelerin olduğu bir sokaktan geçiyorlardı. İki çocuğa denk geldiler. Suratlarına haylaz bir hava veren çilleri ve gri-yeşil gözleriyle bir kız ve bir oğlan. Aralarındaki benzerliğe bakılırsa abla kardeştiler. Saçları kısacık kesilmişti – </span><span class="regular-metin">bite karşı tedbirdi muhtemelen. Her ikisinin de ayakları çıplaktı. </span></p>
				<p class="paragraf"><span class="regular-metin">“Çocuklar ne işiniz var böyle bir başınıza?” dedi Cihan. “Eviniz nerde?”</span></p>
				<p class="paragraf"><span class="regular-metin">Kız, sokağın sonundaki barakayı gösterdi. Nikola’yla Cihan suçlu suçlu bakıştılar. Ertesi sabah yıkacakları yerlerden biriydi bu.</span></p>
				<p class="paragraf"><span class="regular-metin">Oğlan Cihan’ın eline yapışarak çekmeye başladı. Gömleğinin geniş, eprimiş yenlerinin içinden incecik bilekleri görünüyordu. Cihan, çocuğun onları evlerine götürmek istediğini anladı. “Hayır, gelemeyiz.”</span></p>
				<p class="paragraf"><span class="regular-metin">Ufaklıklar ısrarcıydı. Oğlan gözleriyle yalvarırken,</span><span class="regular-metin"> kız da Nikola’yı çekiştiriyordu. Nihayetinde Sinan’ın kalfaları daha fazla karşı koyamadı. </span></p>
				<p class="paragraf"><span class="regular-metin">Çocukların yuva bildikleri izbeye adım attıkları an, küf, yağ ve çürük kokusu çarptı burunlarına. İlk odada hasta bir adam yatıyordu. Tepeden tırnağa örtülü bir kadın ona refakat ediyordu. Kadın onları görür görmez aceleyle çıktı. </span></p>
				<p class="paragraf"><span class="regular-metin">“Babamla anam” dedi kız.</span></p>
				<p class="paragraf"><span class="regular-metin">Çocuğun sesini işitince hasta başını onlara doğru çevirdi. Cihan’a bakan gözlerinde acı vardı. Ağzından sadece bir fısıltı çıktı. K</span><span class="regular-metin">ız, boynunu eğerek dinledi, başını salladı. “Sen Azrail misin diye soruyor” dedi Cihan’a.</span></p>
				<p class="paragraf"><span class="regular-metin">Cihan titredi. İçinden bir ses orayı terk etmesini söyledi. Ama bunu yapmak yerine adama acil şifalar dileyerek çocukların peşi sıra evin derinliklerine doğru ilerledi. Nikola da onu izledi. İkinci odada, aynı beşikte uyuyan ikiz bebekler gördüler. Pencereden bir dilim güneş vuruyordu üzerlerine. Bebeklerden birinin dudağı doğuştan yarıktı. Asla birbirlerine benzemeyecek ikizlerdi onlar. </span></p>
				<p class="paragraf"><span class="regular-metin">Çocuklar Nikola ile Cihan’ı çekiştirmeye devam etti. Alçak tavanlı, loş bir sofadan geçerek arka bahçeye çıktılar; Ayasofya’ya ne kadar yakın olduklarını görünce şaşırıp kaldılar. Bir tarafta </span><span class="regular-metin">boş bir tavuk kümesi duruyordu; o paslı, kokuşmuş haliyle herhangi bir canlıyı barındırmış olacağını insan düşünemiyordu. Uyduruk bir tahta kapının ardında hela niyetine kullanılan bir çukur vardı. Onun yanında alacalı bir anne kedi, beş yavrusuyla bir sepete uzanmıştı.</span></p>
				<p class="paragraf"><span class="regular-metin">Kız, yavrulardan birini ensesinden yakaladı ve Cihan’a uzattı. “Al bunu.”</span></p>
				<p class="paragraf"><span class="regular-metin">“Yok, olmaz.”</span></p>
				<p class="paragraf"><span class="regular-metin">“Senin” diye ısrar etti kız.</span></p>
				<p class="paragraf"><span class="regular-metin">Cihan da aynı derecede kararlıydı. “Yok, istemiyorum.”</span></p>
				<p class="paragraf"><span class="regular-metin">Çocuğun yüzü bir anda çöktü. “Burada kalırsa ölecek. Evimiz yıkılacak.”</span></p>
				<p class="paragraf"><span class="regular-metin">Ablasının sıkıntısını gören oğlan yavru kediyi kaptığı gibi Cihan’ın eline tutuşturdu. Korkuya kapılan hayvan can havliyle Cihan’ın başparmağını tırmalayıp kaçtı. Kalfalar afallamış, sarsılmış halde kapıya yöneldi, kaçarcasına sokağa çıktılar. Onların orada olduğunu haber alan komşular toplanmışt</span><span class="regular-metin">ı. Birileri taş attı, Nikola’yı omzundan vurdu.</span></p>
				<p class="paragraf"><span class="regular-metin">Sinan’ın kalfaları dehşet içinde kaçmaya başladılar. Şaşkınlıkla yanlış yöne dönerek bir arsaya daldılar. Ayak bileklerini çalılar çizdi. Göğüsleri körük gibi inip kalkıyordu; her an birinin üstlerine atlamasından endişelenerek ter içinde koştular. Nihayet yavaşladıklarında Nikola itiraf etti: “Bunu yapasım yok valla.”</span></p>
				<p class="paragraf"><span class="regular-metin">“Benim de” dedi Cihan eline, kedinin çizdiği yere bakarak. İnşaat sahasına döndüklerinde Davud</span><span class="regular-metin">’u işbaşında buldular. Onları o halde görünce kaygıyla sordu Davud: “İyi misiniz? Ne oldu?”</span></p>
				<p class="paragraf"><span class="regular-metin">Cihan başlarına gelenleri anlattı. Hasta adamı, çocukları, kedileri, komşuları...</span></p>
				<p class="paragraf"><span class="regular-metin">“Bunların sizi etkilemesine izin vermeyin” dedi Davud. “Barakaları yapmaya hakları yoktu. Yarın bir gün deprem olsa tepelerine yıkılır o damlar. Hem yanlış, hem tehlikeli.”</span></p>
				<p class="paragraf"><span class="regular-metin">“Ama gidecek başka yerleri yok” dedi Nikola.</span></p>
				<p class="paragraf"><span class="regular-metin">“Tazminat alacaklar ya. Sultanımız söyledi.”</span></p>
				<p class="paragraf"><span class="regular-metin">“Yeterli değil; sen de bilirsin, ben de” dedi Cihan.</span></p>
				<p class="paragraf"><span class="regular-metin">“Ne yapabiliriz?” diye mırıldandı Davud parmaklarını sakalında gezdirirken.. “Ustamız bize emanet etti burayı.”</span></p>
				<p class="paragraf"><span class="regular-metin">“Peki kendisi nerede? Biz belayla uğraşırken o sultanın camiini inşa ediyor.” Kelimeler ağzından çıkar çıkmaz utandı Cihan; öfkesi karşısında sarsılmıştı. “Unut bunları dediğimi.”</span></p>
				<p class="paragraf"><span class="regular-metin">“Unuttum bile” dedi Davud anlayışla. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">O hafta hiçbirinin içinden Sinan’a yazmak</span><span class="regular-metin">, yazıp da durumu anlatmak gelmedi. Birbirlerinden uzak durdular. Derken ustalarından haber ulaştı.</span></p>
				<p class="bosluk" xml:lang="en-GB"/>
				<p class="alinti-1"><span class="alinti-1" style="font-size:1.14em;" xml:lang="tr-TR">Çalışkan kalfalarım,</span></p>
				<p class="alinti-1"><span class="alinti-1" style="font-size:1.14em;" xml:lang="tr-TR">Şayet sultanımızın camiini tez vakitte bitirme emri almamış olsaydım, yanınızda olurdum. Selimiye Camii’nin aciliyeti ve ehemmiyeti, beni Edirne’de kalmaya mecbur bıraktı. Ayasofya-i Kebir Cami-i Şerifi’ni sizin mahir ellerinize gönül rahatlığıyla emanet edebileceğimi bilerek buraya geldim. Mamafih, bunun en meşakkatli işimiz olduğunun farkındayım. Bizim zanaatta taşlarla</span><span class="alinti-1" style="font-size:1.14em;" xml:lang="tr-TR"> dostluk kurar, çinilerle hasbıhal eder, mermerleri dinleriz. Fakat bu defa, sizler evlerini yıktığınız insanlarla yüz yüzesiniz. Bu pek zor ve külfetli. Elimden gelseydi o ailelerin her birini bahçeli konaklara taşırdım. Ama bu beni aşar. Sizleri de.</span></p>
				<p class="alinti-1"><span class="alinti-1" style="font-size:1.14em;" xml:lang="tr-TR">Yalnız şunu unutmayın ki şehirler de insanlar gibidir. Öyleyse sadece taştan ve ahşaptan yahut sokaktan ve abideden müteşekkil değiller. Onların da yüreği, beyni, midesi, ciğerleri var. Onlar da yaralanır ve kanar</span><span class="alinti-1" style="font-size:1.14em;" xml:lang="tr-TR">. Yapılan her gayrimeşru bina İstanbul’un kalbine çakılmış bir çividir. Her yangın ciğerlerine is doldurur. Bir şehre, tıpkı bir masuma merhamet ettiğiniz gibi acıyabilmeniz lazım. Yoksa dengeli kararlar alamayız. Herkes her yere inşaat kondurmak isteyebilir ama bu İstanbul’u üzer, incitir, bitirir. Buna hakkımız var mı? </span></p>
				<p class="alinti-1"><span class="alinti-1" style="font-size:1.14em;" xml:lang="tr-TR">Şehirlerin dertlerini anlatmaya dilleri yok. Seslerini biz duymazsak kimse duymaz. </span><span class="alinti-1" style="font-size:1.14em;" xml:lang="tr-TR">Allah muvazenenizi daim kılsın.</span></p>
				<p class="alinti-1 para-style-override-10"><span class="alinti-1" style="font-size:1.14em;" xml:lang="tr-TR">Naçiz Saray Mimarlarının Başı, </span></p>
				<p class="alinti-1 para-style-override-10"><span class="alinti-1" style="font-size:1.14em;" xml:lang="tr-TR">Marangozlar Piri Habib-i </span></p>
				<p class="alinti-1 para-style-override-10"><span class="alinti-1" style="font-size:1.14em;" xml:lang="tr-TR">Neccar’ın çırağı Fakir Sinan</span></p>
				<p class="bosluk" xml:lang="en-GB"/>
				<p class="paragraf"><span class="regular-metin">O sonbahar, Nikola, Davud ve Cihan sayısız kulübeyi yerle yeksan ettiler. Ne kadar kararlı çalışsalar da şehre yeni göç edenler onlardan daha hızlıydı. Kalfalar bu tarafta gecekonduları yıkarken, başka semtlerde çok daha emniyetsiz ve çirkinleri inşa ediliyordu. </span><span class="regular-metin">Sinan’ın, sokakların eni ve evlerin yüksekliğine dair koyduğu kurallara kimse itibar etmiyordu. Ne subaşı, ne kadılar, ne de giderek yalnızlaşan sultan, mimarbaşına yeterince arka çıkıyordu. </span></p>
				<p class="paragraf"><span class="regular-metin">Sinan’ın kalfaları İstanbul’u kurtarmak için İstanbul ahalisine rağmen mücadele veriyorlardı. Hiçbir zaman düşünmemişti Cihan işlerin bu raddeye varabileceğini; bir mimarın vazifeleri arasında,</span><span class="regular-metin"> binaları insanların elinden ve geçmişi bugünün hırslarından kurtarmanın da olduğunu. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt54.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Kubbe... Herkesin dilinde bu vardı. Mimarbaşına yazdığı talimatlarda Ayasofya’nınkinden bile büyük bir kubbe talep ediyordu Sultan Selim. İsmine adanan cami, İslam</span><span class="regular-metin">iyetin Hıristiyanlık karşısındaki zaferini dünya âleme ilan etsin istiyordu. Bütün bu konuşmalar Cihan’ı ziyadesiyle geriyordu. Halbuki vaktiyle Bizans hükümdarı da benzer bir arzuyla yola çıkmıştı. En devasa kubbe onunki olacaktı. Saray mimarları bu kadarına cesaret edememişti. Ayasofya’nın mümkün olduğunu yetenekli bir matematikçi olan Anthemios ispatlamıştı. Demek her dönem her muktedir kendi şanı yürüsün diye bir öncekinden de görkemli binalar talep ediyordu. Tıpkı padişah gibi ahali de kubbeleri ve kubbebazları yarıştırıyor; marangozluktan yetişen Sinan ile matematikçi Anthemios’u kıyaslıyorlardı. </span></p>
				<p class="paragraf"><span class="regular-metin">Cihan, Davud ve Nikola nihayet Edirne’ye, ustalarının yanına dönmüş, caminin yapımına yardım etmeye koyulmuştu. Sabahtan akşama üzerleri toz, pabuçları talaş kaplı; alınları ince bir ter tabakasıyla parlar halde koşturuyorlardı. Herkes bitaptı ama yapıyı vakitlice teslim edebilmek için canla başla çalışmaya devam ediyorlardı.</span></p>
				<p class="paragraf"><span class="regular-metin">“Keyfini kaçıran bir şey var galiba” dedi Sinan bir gün Cihan’a. “Dalgınsın</span><span class="regular-metin">.”</span></p>
				<p class="paragraf"><span class="regular-metin">“Ustam bağışla, bu cami bitse diye sabırsızlanıyorum” dedi Cihan.</span></p>
				<p class="paragraf"><span class="regular-metin">“Dört haftaya tamamlanır, Allah’ın izniyle” dedi Sinan.</span></p>
				<p class="paragraf"><span class="regular-metin">O bile haddinden uzundu esasında ama Cihan sesini çıkarmadı. Seksen küsur yaşındaki ustası seher vaktinden akşam ezanına çalışıp didinirken, şikâyet etmeye utanıyordu. Ne kadar yalvarsalar da Sinan’ı dinlenmeye ikna edemiyorlardı. Ateşe uçan pervane gibi, Sinan da inşaat sahalarının kirine, çamuruna ve çoğu zaman kölelikten aşağı kalmayan çalışma şartlarına çekiliyordu</span><span class="regular-metin">. Merasimlerde saf ipekten kaftanlar giyse de, nasırla kaplı elleri ve kırık tırnaklarıyla amele gibi didiniyordu sermimar. Emrindekiler için Sinan’ı bilfiil sahada görmek, bir askerin kumandanını harp meydanında izlemesinden farklı değildi. Sinan’ın inatçı çalışkanlığı herkese sirayet ediyordu. </span></p>
				<p class="paragraf"><span class="regular-metin">“Bu cami yordu bizi” dedi Sinan birden. “Ana rahminde bir bebek düşün. Aylar boyu anasından beslenir, onu yorar. Biz de inşaat yaparken gebe bir kadın gibiyiz. Hele bebek doğsun, o vakit bizden mesudu olmayacak.”</span></p>
				<p class="paragraf"><span class="regular-metin">Cihan ustasının inşaat yapmak ile doğum yapmak arasında </span><span class="regular-metin">benzerlik kurmasına şaşırdı. “Başka binalarda bu olmadı. Köprüler, camiler, medreseler, sukemerleri yaptık. O vakit neden böyle hissetmedik?”</span></p>
				<p class="paragraf"><span class="regular-metin">“Hissettin, ama hatırlamazsın. Nesnenin tabiatında var. Geçen sefer ne çektiğimizi unuturuz. Gene analar gibi.” Sinan durakladı. Bir sonraki cümleyi söyleyip söylememekte tereddütlüydü. “Fakat bazı doğumlar daha zordur tabii.”</span></p>
				<p class="paragraf"><span class="regular-metin">Bu konuş</span><span class="regular-metin">madan iki hafta sonra, Sultan Selim bir mektup göndererek, camiyi denetlemeye geleceğini bildirdi. Merasimle varacaktı Edirne’ye. Bunun için beyaz fili istiyordu. Mahmud gözden düştüğünden beri Çota yine rağbetteydi.</span></p>
				<p class="paragraf"><span class="regular-metin">Ustasının izniyle Cihan, Çota’yı alıp saraya döndü. Fil, ahırda istirahat ederken, o da hayvanat bahçesindeki ahbaplarıyla hasret giderdi. Ertesi sabah ikisi de süslenip püslenmiş, alaya katılmaya hazırdı. Her şey ihtişamlıydı. Yeniçeriler, haseki muhafızları ve okçular parlak renkli kıyafetlerle donatılmıştı. Çok sayıda cariye, kalın perdeli arabalara binmiş, hünkâra refakat ediyorlardı. </span></p>
				<p class="paragraf"><span class="regular-metin">Havada heyecan ve gurur hissediliyordu. Mamafih, bunun altında, güneşli bir günde ufukta toplanan kara bulutlar gibi bir huzursuzluk vardı. Kıbrıs’ın kaybedilmesi ve katedrallerin camilere çevrilmesi karşısında şaşkına dönen Hıristiyanlar, Mukaddes İttifak oluşturmuşlardı. Papa, İspanyollar ve Venedikliler, aralarındaki kadim düşmanlıkları bir kenara bırakarak kuvvetlerini birleştirmişti. Bir tarafta sultan Edirne’ye seyahat ederken, açık denizde donanmalar savaş halindeydi. </span></p>
				<p class="paragraf"><span class="regular-metin">Bir saat sonra Sultan Selim, toparlak, al yüzüyle çıkageldi. Askerleri selamladıktan sonra atına doğru seğirtti – safkan, siyah bir aygır. İşte tam o esnada tuhaf bir şey</span><span class="regular-metin"> oldu. At durup dururken ileri atıldı ve görünmez bir buz tabakasının üstüne basmış gibi kaydı. Kalabalıktan müşterek bir endişe nidası yükseldi. Bu bir alamet olabilirdi ancak; hayırsız bir işaret.</span></p>
				<p class="paragraf"><span class="regular-metin">Bariz şekilde canı sıkılan Selim atın ahıra götürülmesini emretti. Uğursuz bir hayvana binecek değildi. Atın yerine bir başka binek bulundu hemen: Çota! Madem padişah İstanbul’u tantanayla terk etmek ve Edirne’ye aynı şekilde varmak niyetindeydi, fil sırtında gitmekten daha isabetli ne olabilirdi? Cihan’a derhal hem mahfeyi, hem Çota’nın nefret ettiği o parlak, şıngırtılı başlığı hazır etmesi söylendi.</span></p>
				<p class="paragraf"><span class="regular-metin">Az sonra sultan, filin sırtından sallanan merdivene tutundu ve zorlukla da olsa yukarı çıkmayı başardı. Tam mahfenin içine oturmak üzereyken Çota, ya başlı</span><span class="regular-metin">k kaşındırdığı ya şeytan dürttüğü için, o koca vücudunu öyle bir salladı ki hükümdar dengesini kaybetti. Kuş tüyleriyle bezenmiş dev bir kumaş yığını olan sarığı kafasından yuvarlandı ve Cihan’ın ayaklarının dibine düştü. Sarığı kaptığı gibi apar topar merdivenden yukarı tırmandı filbaz.</span></p>
				<p class="paragraf"><span class="regular-metin">İlk defa birbirlerinin göz hizasındaydılar. Cihan merdivende, sultan mahfenin içinde. Filbaz başını eğdi. Ama bir an için de olsa bakışları kesişmişti.</span></p>
				<p class="paragraf"><span class="regular-metin">“Devletlum” dedi Cihan. Bir eliyle ipi tutup, diğer eliyle sarığı uzattı. </span></p>
				<p class="paragraf"><span class="regular-metin">“Ver şunu” dedi Selim, kızgın bir sesle.</span></p>
				<p class="paragraf"><span class="regular-metin">Bunun ardından gelen şey öyle acayipti ki, yıllar sonra bile ne vakit o anı hatırlasa, tepeden tırnağa ürperecekti Cihan. Sarık, padişahın elinden kayarak gene yuvarlandı. Aşağıda,</span><span class="regular-metin"> hizmetkârlar koşuşturdular. Sarığı Cihan’a uzattılar, o da sultana verdi. Bu defa Selim, ölü gibi bembeyaz bir yüzle, dikkatle aldı sarığı. “Çekilebilirsin” dedi.</span></p>
				<p class="paragraf"><span class="regular-metin">Cihan alelacele merdivenden inip Çota’nın hortumuna usulca vurdu. Hayvan onu kaldırıp ensesindeki yerine koydu. Dualar ve methiyelerle yola koyuldular. İnsanlar iki tarafa dizilmiş, hayranlıkla bakıyordu. Nal seslerinden, tekerlek tıkırtılarından ve Çota’nın başlığındaki zillerin şıngırtısından başkaca ses duyulmuyordu. </span></p>
				<p class="paragraf"><span class="regular-metin">İstanbul’u geride bırakınca moralleri düzeldi. Sakin, huzurlu manzara sinirlerine iyi geldi. Edirne’ye vardıklarında kendilerini daha zinde hissediyorlardı. </span><span class="regular-metin">Fakat kara haber onları şehrin kapısında karşıladı. Sadece savaş değil, Osmanlı donanmasının neredeyse tamamı kaybedilmişti. Şayet kıyametin başka ismi olsaydı, İnebahtı olurdu. Binlerce kişi boğulmuş, öldürülmüş, esir alınmıştı. Herkes dehşet içindeydi ama bu hal uzun sürmedi. Hayretin ardından hoşnutsuzluk geldi; hoşnutsuzluktan sonra da öfke. Birdenbire herkes padişaha diş biler olmuştu.</span></p>
				<p class="paragraf"><span class="regular-metin">İ</span><span class="regular-metin">lk defa sokaklarda yürümeye korkuyordu Cihan. Bir keresinde Çota’yla ikisi pazaryerinden geçerken birileri taş attı. Filin kulağının üzerinden geçerek bir ağacın gövdesine çarptı. Cihan etrafa bakıp suçluyu bulmaya çalıştıysa da nafile. Aşık oynayan birkaç oğlan, seyyar sakatatçılar, alışveriş yapan insanlar gördü sadece. Suçlu herhangi biri olabilirdi. Daha evvel mimar kalfası sıfatıyla kovalanan Cihan, bu kez de hünkârın filbazı vasfıyla halkın nefretine hedef olmuştu. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">İnşaat sahasındaki ruh hali karamsar ve kederliydi. Ümitle başlayan yapı</span><span class="regular-metin">ya şimdi kasvet hâkimdi. Kıbrıs’ın fethinden az evvel tasarlanan; zafer ve kudret yansıtan; çiziminin bizzat peygamberden geldiğine inanılan Selimiye’nin son demleri yenilgi ve eziklikle geçti. Bir uçtan öbür uca savruldu ruh halleri. Dedikodular durmuyor, düşmanlık edenler artıyordu. Bütün bunların ortasında Sinan hiçbir şeyden etkilenmeden yola devam ediyordu. Uzaklarda, açık denizlerde adalar fethedilir, gemiler batarken; Müslümanlar Hıristiyanları, Hı</span><span class="regular-metin">ristiyanlar Müslümanları katlederken; Sinan, kozaya benzer evreninde, durmadan didiniyordu. Bu arada sultan mektuplar gönderiyor, camiinde ne zaman namaz kılınacağını soruyor; inşaatın bir an evvel tamamlanmasını istiyordu. </span></p>
				<p class="bosluk" xml:lang="en-GB"/>
				<p class="paragraf"/>
				<p class="alinti-1"><span class="alinti-1" style="font-size:1.14em;" xml:lang="tr-TR">Hassa mimarlarımın ba</span><span class="alinti-1" style="font-size:1.14em;" xml:lang="tr-TR">şı Sinan’a hüküm ki şerefli caminin kubbesinin Allah’ın yardımıyla kapandığını haber vermişsin. Âlâ. Dikkat ve ihtimam edilirse Kurban Bayramı’na dek orada namaz kılmak müyesser midir değil midir, tez bildiresin.</span><span> </span></p>
				<p class="bosluk" xml:lang="en-GB"/>
				<p class="paragraf"><span class="regular-metin">İncecik</span><span class="regular-metin">, zarif minareler çoktan tamamlanmıştı. Tek katlı revaklar üstünde iki sıra pencerelerden ve kubbenin eteğinde inci kolye gibi dizili yuvarlak kemerli pencerelerden içeriye bol ışık giriyor, çinilerden aksederek camiye aydınlık, adeta neşeli bir hava veriyordu – hem de havadaki bedbinliğe rağmen. Kumtaşı duvarlara vurulan bal rengi sıcak, davetkârdı. İç mekân alabildiğine genişti</span><span class="regular-metin"> ve bir uçtan bir uca görüşü kesecek hiçbir şey yoktu. İnsan nereye diz çökerse çöksün mihrabı görebiliyordu. Herkes eşit mesafedeydi. İstanbul’daki tekmil selatin camilerinden ve Ayasofya’dan farklı olarak burada kare baldaken yerine sekiz ayaklı merkezi bir kubbe yaratılmıştı. Bu şekilde yarım kubbeler kaldırılınca devasa ve yekpare bir dam altında birleşmişti bütün yapı. </span></p>
				<p class="paragraf"><span class="regular-metin">Sinan vaktiyle padişaha sormuştu. Mihrap nişini süslü mü olsun isterdi, yoksa sade mi? Selim’in cevabı sarihti: </span><span class="italik">Pencerelerin tepesine kadar çinilerle süslü olsun</span><span class="regular-metin">. </span><span class="regular-metin">Sakız Adası’ndan Rum ressamlar getirildi. Bir de Müslüman sanatkâr vardı – Nakkaş Ahmed Çelebi adında hülyalı bir adam. Camiye hürmeti o dereceydi ki sadece seyretmek için günün farklı saatlerinde ziyaret ederdi. Mermer ve granitten yapılmış sekiz filayağıyla desteklenen kubbe, sekizgenden daireye akan bir mimari çıkarmıştı ortaya. Soranlara, Kıyamet Günü geldiğinde arşı sekiz meleğin taşıyacağını söylüyordu Sinan, muzip bir gülümsemeyle. Rakamlardan sekiz</span><span class="regular-metin"> kutsaldı.</span></p>
				<p class="paragraf"><span class="regular-metin">Sinan ve kalfaları, daha evvel yapmadıkları bir şey daha yapmışlardı. Müezzin mahfilini kubbeli baldakenin tam ortasına koymuşlardı. Geleneklere tamamen aykırıydı bu hal. Cihan’</span><span class="regular-metin">ı en çok heyecanlandıran ayrıntı buydu. Arzın Merkezi. Yeryüzünün göbeği. Caminin kalbini saptamış ve kutsamışlardı; beyhude kavgalar yaşayan bir dünyaya denge ve ahenk getirmek istercesine, merkezi öne çıkarmışlardı. </span></p>
				<p class="paragraf"><span class="regular-metin">Caminin banisi olan sultan nasıl seviyorsa gösterişi, renkleri, Selimiye’nin içi de ona uygun şekilde tezyin edilmişti. İznik çinileri, incecik kalem işleri, </span><span class="regular-metin">ahşap kemerlerde altın yaldızlı işlemeler... Doğu, batı, kuzey, güney, nereye giderse gitsin hiçbir seyyah böyle bir binaya rastlamayacaktı. Caminin hem içi, hem dışı herkesi büyülüyor, takdir topluyordu ama insanlarda esas merak uyandıran kubbenin ebatlarıydı. Acaba Selimiye’nin kubbesi Ayasofya’nınkini</span><span class="regular-metin"> geçmiş miydi?</span></p>
				<p class="paragraf"><span class="regular-metin">Hem evet, hem hayır. Kubbenin çevresi ölçülecek ve yüksekliği kubbe tabanının hizasından itibaren hesaplanacak olursa, onlarınki daha büyüktü. Selimiye Camii’nin yuvarlak kubbesi, daha yüksek olan zirvesiyle İustinianos’un yassı kubbesini aşmıştı. Şayet yerden itibaren ölçülecek ve kubbesinin çevresi değil de kutru hesaba katılacak olursa onlarınki azıcık daha küçüktü. Aynı anda daha büyük, daha küçüktü. Ve her ne kadar bunu asla sormaya cesaret edemese de, Cihan, ustasının aynen bu şekilde tutmak istediğinden emindi. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt55.jpeg" width="66"/></span></p>
				<p class="paragraf"><span class="regular-metin char-style-override-11">Marcantonio... Kimselere benzemeyen Venedikli elçi. Vazife süresi dolmuş, İstanbul’dan ayrı</span><span class="regular-metin char-style-override-11">lıyordu şimdi. Osmanlı semaları altında uzun seneler geçirmişti ve bu diyarlara gelen birçok seyyahtan farklı olarak, İstanbullu olmuştu. Sıcakkanlı bir insan olduğu için sayı</span><span class="regular-metin char-style-override-11">sız dost edinmişti; bunlardan ikisine bilhassa kıymet veriyordu: Sadrazam Sokollu ve Sermimar Sinan. Balyos bilgili biriydi; heykel ve mimariye istidadı vardı. Sık sık ustamı ziyarete gelir, parmaklarını şı</span><span class="regular-metin char-style-override-11">klatarak, Sinan’ın yaptığı işlerin “superbissime fabriche!” olduğunu ilan ederdi. Ustam da “bir kâfirle ahbaplık ediyor” diyenlere aldırmadan, Marcantonio’yu görmeye giderdi. </span></p>
				<p class="paragraf"><span class="regular-metin char-style-override-11">Bu şehirde elçinin kanının kaynadığı bir can daha vardı: Çota. Beni ne vakit görse hayvanı</span><span class="regular-metin char-style-override-11">n halini hatırını sorar, ona atıştırmalık getirirdi. Öğrenme aşkıyla bana filler hakkında sorular yöneltirdi – </span><span class="regular-metin char-style-override-11">ama öyle ne yiyip ne içtiklerini, kaç okka çektiklerini veya ne kadar yaşadıklarını değil. Böyle suallere alışıktım. Marcantonio’nunkiler farklıydı. Fillerin de kadınlar gibi kalpleri kı</span><span class="regular-metin char-style-override-11">rılınca ağladıkları doğru muydu? Mahluk uyuduğunda rüyasında ne görüyordu? Sadece kendi haricindeki dünyayı mı</span><span class="regular-metin char-style-override-11"> idrak edebiliyordu? Yoksa bir “fil-ben” var mıydı içinde, hatta bir “fil-nefsi”? Bu tuhaf sorulara gücüm yetmezdi. Derdi ki elçi, hem Şark’ta hem Garp’ta ilim tehlikeli uğraştır. Fakat sadece Şark’ta, devlet bir yandan, ahali bir yandan, insanın öğrenme şevkini kırar. Garp’ta da âlimlerin başı derde girer ama yenileri çabuk çıkar. Halbuki Şark’ta yenilerin yetişmesi zordur, çünkü çı</span><span class="regular-metin char-style-override-11">raklar da, ustalar gibi köstek görür her koldan... Söyledikleri beni düşündürüyordu. Bir defa daha beyaz fil sayesinde, kıymetli bir insanla tanışma ve ondan yeni şeyler öğrenme şansı edinmiştim. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt56.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Güzel bir bahar günü, Marcantonio arkasında, kocaman bir çerçeve taşıyan iki hizmetkârla zuhur etti.</span></p>
				<p class="paragraf"><span class="regular-metin">“Gidiyorum ya, sadrazam için bir veda hediyesi” dedi balyos.</span></p>
				<p class="paragraf"><span class="regular-metin">“Bakabilir miyim?” diye sordu Cihan. </span></p>
				<p class="paragraf"><span class="regular-metin">Kumaşı kaldırdıklarında, garip bir resim belirdi. İtalyan elçinin resmiydi bu. Ama Osmanlı kılığında. Sarık ve kaftanla resmedilmişti. Bir sedirde oturuyordu ve Frenklerin yaptığı gibi bacak bacak üstüne atmak yerine, Osmanlılar gibi bir bacağını altına alarak oturmuştu. Geride İstanbul görünüyordu </span><span class="regular-metin">– yemyeşil tepeleri, pofuduk bulutları, üzerine kayıklar serpiştirilmiş masmavi deniziyle. İlk bakışta balyosa benzemiyordu resimdeki zat. Marcantonio’nun benzi sarı, cildi bozuktu, halbuki tasvirdeki adam gençlik ve sağlık saçıyordu. Burnundaki kemer, kulağındaki kıllar, yanağındaki o her gün pudraladığı et beni silinmişti. Ressamın karşısında oturmaya razı olunca, bir anda, her şeyin daha yumuşak ve parlak olduğu başka bir âleme geçmişti sanki. Çerçevenin altında bir ithaf vardı:</span><span class="italik"> Illustrissimo Domino Mahomet Pacha Musulmanorum Visiario amico optimo.</span><span class="regular-metin"> Cihan baktıkça tasvir </span><span class="regular-metin">adeta canlandı. Yavaş yavaş kayıklar denizde kaymaya başladı; kürekleri şıpırtıyla sulara dalıp çıkıyor, ufuktaki bulutlar ateş kırmızısına dönüyordu. Cihan ürpererek örtüyü kapattı. Binalar gibi, kitaplar gibi, resimler de canlıydı. </span></p>
				<p class="paragraf"><span class="regular-metin">Çarşamba günü, kalfalar çalışırken bir hediye daha geldi Marcantonio’dan; bu seferki Sinan içindi. Oymalı gül ağacından, üzerinde altın harflerle MB yazan bir kutuydu. İçinde deri kaplı bir kitap vardı: Vitruvius’tan </span><span class="italik">Mimarlık Üzerine On Kitap</span><span class="regular-metin">. Tercümesini yapıp girizgâhını yazan, Marcantonio’nun kardeşiydi. </span></p>
				<p class="paragraf"><span class="regular-metin">Eseri daha evvel okumuş olduğu halde, Sinan bu yeni İtalyanca baskıyı alınca çocuk gibi sevindi. Kutuyu göğsüne bastırarak kütüphaneye çekildi. Ama önce Cihan’a seslendi: “Gel, okumama yardım et.”</span></p>
				<p class="paragraf"><span class="regular-metin">Cihan, aralarda zorlansa da sayfalarda gezinmeyi başardı. O okudukça, Sinan da gözlerini kısmış, pürdikkat dinliyordu. “Mimarlık bir ilimdir” diyordu kitap. Üç ayak üzerine inşa edilmiştir: </span><span class="italik">firmitas</span><span class="regular-metin">, sağlamlık;</span><span class="italik"> utilitas</span><span class="regular-metin">, fayda; </span><span class="italik">venustas</span><span class="regular-metin">, güzellik. </span></p>
				<p class="paragraf"><span class="regular-metin">“Bu üçünden birinden feragat etmen gerekse hangisini seçerdin filbaz?”</span></p>
				<p class="paragraf"><span class="italik">“Venustas” </span><span class="regular-metin">diye cevapladı Cihan, kendinden emin bir tavırla. “Sağlamlıktan veya gayeden vazgeçemeyiz. Gerekirse güzellik olmadan da idare edilir.”</span></p>
				<p class="paragraf"><span class="regular-metin">Sinan’ın yüzünden öyle düşünmediği okunuyordu. “Bir binanın güzelliğini yabana atamayız.”</span></p>
				<p class="paragraf"><span class="regular-metin">“Ee, o halde hangisinden vazgeçeceğiz?”</span></p>
				<p class="paragraf"><span class="regular-metin">“Hiçbirinden” dedi Sinan muzip bir edayla.</span></p>
				<p class="paragraf"><span class="regular-metin">Tam o esnada kâhya, elinde bir mektupla içeri girdi. Sinan, mührü kırıp okudu, gözleri ışıldadı. </span><span class="regular-metin">“Sultanımız, Marcantonio için bir yemek veriyor” dedi. “Görünüşe bakılırsa sen de orada olacaksın.” </span></p>
				<p class="paragraf"><span class="regular-metin">“Ben mi?” diye sordu Cihan. İsminin, sultanın satırlarında geçtiğine inanamamıştı. Zaten tam olarak öyle değildi. Birincisi, mektup Sokollu’dandı. İkincisi, orada bahsi geçen filbaz değil, fildi. Balyosun hayvanı ne kadar sevdiğini bilen Sokollu, Çota’nın o akşam misafirleri eğlendirmesini istiyordu. Cihan’ın yüreği burkuldu.</span></p>
				<p class="paragraf"><span class="regular-metin">“Keyfin kaçtı” dedi Sinan.</span></p>
				<p class="paragraf"><span class="regular-metin">“Koskoca sermimarın kalfasıyım ama vezir beni sade filbaz bilir.”</span></p>
				<p class="paragraf"><span class="regular-metin">“Hadi, asma suratını” ded</span><span class="regular-metin">i Sinan. “Nasıl ki ben hem marangoz hem mimarım, sen de filbaz ve mimarsın. Bunda bir beis yok. Yeter ki işlerimizi tam yapalım. Yemeğe benimle gel. Önce bizlerle yer, sonra mahlukla gösterinizi yaparsın.”</span></p>
				<p class="paragraf"><span class="regular-metin">Cihan, ağzı bir karış açık bakakaldı ustasına; heyecanını zor zapt ediyordu. Sıranın gelmesini beklerken seyislerle oturmak yerine, seçkin misafirlerle oturacaktı. Fakat ustasına teşekkür edeceğine “Çota’nın pek bir hüneri yok ki” sözleri döküldü ağzından.</span></p>
				<p class="paragraf"><span class="regular-metin">“Basit bir iki numara kâfi. Artık herkes fili tanıyor. Allah’ın yarattığı bu heyula hayvanı yakından görmek isterler, senin file ne yaptırdığını değil.”</span></p>
				<p class="paragraf"><span class="regular-metin">Böylece Cihan, istemeyerek de olsa Çota’yla oyun talim etmeye başladı. Sultan Selim, Çota’ya gene bir haşa hediye etmişti. Karanlıkta dahi rahatlıkla seçilecek kadar parlak sarı. Fil bunu giyince ateş topu gibi görünüyordu uzaktan. Ayaklarına da yüzlerce minik çan işlenmiş gümüş halhallar takı</span><span class="regular-metin">ldı. Cihan Çota’ya bunları ilk kez taktığında zavallı fil inme inmiş gibi oldu. Gürültünün nereden geldiğini bir türlü anlayamayan hayvan bir iki adım atıp duruyor, yeniden yürüyor, yine duruyordu. Ayaklarının altındaki yumuşak, etli kısım sayesinde filler hayrete şayan bir sessizlik içinde yürüyebilirdi. Halbuki şimdi ordudaki Delibaş taifesinden beter bir ses çıkarıyordu.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Büyük gün geldiğinde Cihan Çota’yı kuyruğundan kulağına kadar ovdu, yıkadı, fırçaladı, yağladı. Sonra da haşayı ve halhalları taktı.</span><span class="regular-metin"> Güldü. “Pek yakışıklı oldun. Şayet dişi bir fil olsaydım sana kesin abayı yakardım.”</span></p>
				<p class="paragraf"><span class="regular-metin">Çota’nın, cüssesine göre ufak olan gözleri keyifle kısıldı. Bir kez daha Cihan onun söylenenleri anladığı hissine kapıldı. Bu vaziyette, ahırdan çıkarak iç avlulara doğru yürüdüler.</span></p>
				<p class="paragraf"><span class="regular-metin">Akşam, bir hediye merasimiyle başladı. Memleketine giderken yanında götürsün diye </span><span class="regular-metin">Marcantonio’ya şallar, kunduralar, mücevherli kemerler, altın kafesler içinde bülbüller ve içinde tam on bin akçe bulunan şişkin bir kese verildi. Bir takdir mırıltısı yükseldi izleyenlerden; herkes Selim’in cömertliğini methetti. Fakat padişahı gören olmamıştı. Elçi, yemek yiyeceği yere buyur edildi. Yüksek tavanlı bir odanın içerisinde hazırlanmış dört sofrada en muteber misafirler oturacaktı. Marcantonio, sadrazam ve Sinan aynı sofradaydı.</span></p>
				<p class="paragraf"><span class="regular-metin">Sultan, âdet olduğu üzre tek başına yiyecekti. Cihan, hep kalabalıklar arasında karınlarını doyurdukları söylenen kral ve kraliçeleri düşündü. </span><span class="regular-metin">Acaba onların usulleri mi daha iyiydi, yoksa Osmanlı’nınki mi? Hükümdarı bir tavuk budunu kemirirken yahut parmaklarından yağ damlarken izlemeyi kim isterdi? Onun da beni Âdem gibi yiyip içtiğine, ağzını şapırdatıp geğirdiğine tanık olmamak, sultanın itibarına itibar katıyordu. Öte yandan onu daha da ulaşılmaz ve yalnız kılıyordu. Beraber yemek yediğin, ekmek ve su bölüştüğün birini sevmek de, anlamak da daha kolaydı. </span></p>
				<p class="paragraf"><span class="regular-metin">Cihan dahil, misafirlerin hepsi odalara yerleştirildiler. Yeşil şalvarlar giymiş, birbirine şaşırtıcı derecede</span><span class="regular-metin"> benzeyen elli oğlan yemek dağıtmaya başladı. Maharet ve süratle, yuvarlak siniler getirerek bunları tahta kaidelerin üstüne oturttular. Tepsilere, insanın kırarım korkusuyla dokunmaya kıyamayacağı kadar küçük kâselerde zeytin, turşu ve muhtelif baharat koydular. Herkes ellerini yıkasın diye leğenler ve gümüş ibrikler getirdiler. En son olarak havlular ve misafirlerin parmaklarını silmek için kullanacakları peşkirler dağıtıldı. </span></p>
				<p class="paragraf"><span class="regular-metin">Adaba uygun davranmak isteyen Cihan sağa sola bakınarak herkesin ne yaptığını takip ediyordu. En sevdiğin yemek dahi olsa ağır yemen ve açgözlülük etmemen gerekiyordu. Neyse ki, etrafta onun gibi tedirgin duran başkaları da vardı. Bunlarla birkaç defa göz göze gelerek kibarca selamlaştı.</span></p>
				<p class="paragraf"><span class="regular-metin">Yanında koca bir </span><span class="regular-metin">kara ekmekle sunulan buğday çorbası o kadar doyurucuydu ki Cihan o lahza kalkabilirdi sofradan. Fakat çanaklar önlerinden alınır alınmaz, etli yaprak sarması, iç pilav, piliç kebabı, mantarlı piliç, tereyağlı kuzu, kızarmış güvercin, fırında keklik, paça, elmalı kaz dolması, hamsi turşusu, devasa kırmızı bir balık, kıymalı börek ve soğanlı yumurta geldi. Hoşaf ile limonata ikram edildi. Enfes kokularla iştahı açılan Cihan her yemekten tattı. Onlar yerken çeşnicibaşıyla kilercibaşı her şeyin yolunda gittiğinden emin olmak için ortalıkta dolaşıyorlardı. Sonra tatlılar yağdı: bademli baklava, amberli armut tatlısı, vişneli muhallebi, buz üstünde şekerli yaban çilekleri ve öbek öbek ballı incir. Yemek bittiği vakit misafirler ağırlaşmış, herkesi uyku bastırmıştı. Cihan bu tür sofralara davet edilmediğine sevindi. Şayet her gün</span><span class="regular-metin"> böyle yemeye kalksa öyle şişmanlardı ki Çota bile onu taşıyamazdı.</span></p>
				<p class="paragraf"><span class="regular-metin">Misafirler dışarıda hazırlananan minderlere yığıldılar. Ateş yutanlar, simli yelekleriyle ortalıkta dolaşıyor, cambazlar taklalar atıyor, kılıçbazlar en keskin şişleri yutuyorlardı. Üç kardeş belirdi: Biri çemberbazdı, halkalarla oynuyordu; ikincisi şişebazdı, şişelerle oynuyordu; sonuncusu canbazdı ve havaya gerili bir ipin üzerinde canıyla oynuyordu. Sıra onlara gelince Cihan’la Çota sahte bir güvenle yürüdüler. Bildikleri az buçuk numarayı kazasız belasız icra ettiler. Çota, Cihan</span><span class="regular-metin">’ın kemerine takılı çiçeği alıp balyosa uzattı, balyos da keyifli bir kahkaha atarak kabul ve teşekkür etti. </span></p>
				<p class="paragraf"><span class="regular-metin">Gecenin ilerleyen saatlerinde, üçü –usta, kalfa ve hayvan– her biri kendi düşüncelerine dalmış vaziyette iç avludan ayrıldılar. Havada bir hüzün vardı. Balyos gidiyor, yaz bitiyordu. Sultan Selim bütün akşam görünmemişti; sağlığının kötülediği söyleniyordu. Cihan’a öyle geldi ki, esasında bu dünya seyirlik bir yerdi; yoksulu zenginiyle herkes, şu veya bu şekilde, bir resmi geçitteydi. Her biri hayatta kendi numaralarını icra ediyor; sahnede kimi daha kısa, kimi daha uzun kalıyor ama nihayetinde her insan, benzer bir tatminsizlik ve tamamlanmamışlık</span><span class="regular-metin"> duygusuyla arka kapıdan usulca çıkıp gidiyordu. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt57.jpeg" width="66"/></span></p>
				<p class="paragraf"><span class="regular-metin char-style-override-11">Selimiye Camii’nin açılış merasiminden evvel sultan malihülyaya düştü. Öyle hüzünlüydü ki adına yapılan muazzam eserden bile keyif alamıyordu. Camide namaz kı</span><span class="regular-metin char-style-override-11">lan halk, banisinden daha çok tadını çıkarıyordu. Istırabının sebebi vücudundaki ifrazat diyorlardı. Kanında çok fazla kara safra birikmişti ve bunun neticesinde kederli hissediyordu kendini. Usulünce hacamat edilmişti, akçöpleme otu yedirilerek istifra etmesi sağ</span><span class="regular-metin char-style-override-11">lanmıştı ama keder bir türlü akıp gitmemişti. </span></p>
				<p class="paragraf"><span class="regular-metin char-style-override-11">Aralık ayında bir ikindi vakti sultan çıkageldi. Yanında Halveti Şeyhi Süleyman Efendi vardı. Gül bahçelerinden yürüyerek geldiklerini işittiğimde, filin yanı</span><span class="regular-metin char-style-override-11">nda oturmuş, yapmaya başladığımız bir darüşşifanın resmini çiziyordum. Padişahın ayak seslerini duyunca saman balyalarını sakladığımız tavan arasına çı</span><span class="regular-metin char-style-override-11">ktım. Gözümü ahşap duvardaki bir çatlağa denk getirerek baktım. Selim’in yüzü solgun, sakalı bakımsızdı; iyice şişmanlamıştı. Gözleri şişmişti. Ya yine içmişti, ya da ağ</span><span class="regular-metin char-style-override-11">lamıştı. </span></p>
				<p class="paragraf"><span class="regular-metin char-style-override-11">Sultanla Sufi, kaplanların kafeslerine yakın taş bir peykeye oturdular. Koskoca padişahın o soğuk yere oturmaya tenezzül ettiğine inanamadım. Fısı</span><span class="regular-metin char-style-override-11">ltıları, ağır akan bir nehrin sesi gibiydi; söylenenlerin çoğunu işitemedim. Derken, sultanın dudaklarından dökülen kelimeleri yakaladım. “Allah’ın arınanları</span><span class="regular-metin char-style-override-11"> sevdiği doğru mudur?”</span></p>
				<p class="paragraf"><span class="regular-metin char-style-override-11">Tevbe Suresi’ydi, biliyordum. Sultan bu duayı o kadar seviyordu ki Konya’da yaptırdığı caminin duvarına sülüs yazıyla yazdırmıştı</span><span class="regular-metin char-style-override-11">. Başka vakit olsa cesaret edemezdim. Saklandığım yerden çıkarak yanlarına vardım. </span></p>
				<p class="paragraf"><span class="regular-metin char-style-override-11">“Filbaz, mahluk nasıl?” diye sordu beni görünce. </span></p>
				<p class="paragraf"><span class="regular-metin char-style-override-11">“Sizi bekler. Şevketli efendimiz, fillerine binip dolaşmayı arzu eder mi?”</span></p>
				<p class="paragraf"><span class="regular-metin char-style-override-11">“Başka bir gün. Şimdi yorgunum” dedi Selim durgun bir edayla. </span></p>
				<p class="paragraf"><span class="regular-metin char-style-override-11">Başka bir gün olmayacaktı. O hafta hamamda düşüp başını çarptı</span><span class="regular-metin char-style-override-11">. Öldüğünde zilzurna sarhoşmuş, dediler. Kimileri de ayıkmış ama öyle dalgınmış ki nereye bastığını görmemiş, dedi. Ziyadesiyle tahakkümperver bir babanın oğlu, ziyadesiyle geniş bir memleketin hükümdarı</span><span class="regular-metin char-style-override-11">, ziyadesiyle yaralı bir ruhun sahibi, ziyadesiyle incelikli şiirlerin şairi Sarhoş Selim, Sarı Selim, Meyus Selim dünyayı terk ettiğinde elli yaşındaydı. Kabrini, ustam ve biz kalfalar inşa ettik.</span></p>
				<p class="paragraf"><span class="regular-metin char-style-override-11">Böylece Sultan Murad, âlây-ı vâlâ ile kılıç kuşan</span><span class="regular-metin char-style-override-11">ıp, cülus dağıtarak tahta çıktı. Aynı gün beş erkek kardeşini boğdurttu. Ve ben kendimi bir duvar halısının arkasında tir tir titrerken buldum. Ustam olmasaydı oradan nasıl sağ ç</span><span class="regular-metin char-style-override-11">ıkardım bilemiyorum. Her hükümdar gibi yeni sultan heybetli camilerden hazzetse de, ne dedesi Süleyman gibi ihtişama kıymet veriyordu, ne babası gibi görünüşe. Firmitas (sağlamlık) yahut venustas (güzellik) değil, utilitas (fayda) mühimdi artık. Hayatlarımız de</span><span class="regular-metin char-style-override-11">ğişiyordu, biz bunu çok geç fark etsek de.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt58.jpeg" width="66"/></span></p>
				<p class="paragraf"><span class="regular-metin">Bir gece hayvanat bahçesinde beter bir gürültüyle uyandılar. Birbirine karışan kişnemeler, havlamalar, homurtular, haykırışlar, karanlıkta patlayan havai fişekler gibi delip geçiyordu havayı. Battaniyesini kenara attığı gibi fırladı Cihan. Ay ışığının utangaç bir edayla ışıldadığı bahçeye çıktı. Başını çevirince bir ışık seliyle karşılaştı – kıpkırmızı bir çağlayan.</span></p>
				<p class="paragraf"><span class="regular-metin">“Yangın!” diye haykırdı birileri. </span></p>
				<p class="paragraf"><span class="regular-metin">Cihan sarayda bir yangına daha şahitlik ediyordu. Ne var ki alevler şehrin ara sokaklarında değil burada, sarayın bağrında yükseliyordu. </span><span class="regular-metin">O sakin avlular, köşkler ve geçitlerde şimdi imdat çığlıkları yankılanıyordu. Felaket, ikinci avlunun doğu kenarında patlak vermişti. Cihan orada ne olduğunu biliyordu: saray mutfakları. Kiler, ambar, hizmetkârların odaları ve mutfaklar – memleketin dört köşesinden getirilmiş onca malzeme yanıyordu. Üstelik Sinan ve kalfaları daha yeni bitirmişlerdi mutfakların tamirini ve haremin genişletilmesini. Alevler ileriye sıçramış, kuşhaneye yaklaşıyordu. Cihan birinin kuşları salıp salmadığını merak etti. Havalanamayan yüzlerce çift kanadın dehşet içinde çırpınışını düşünmek içini parçaladı.</span></p>
				<p class="paragraf"><span class="regular-metin">Onların bulunduğu avluya henüz uzaktı yangın</span><span class="regular-metin">. Ama rüzgâr kuvvetliydi. Ara sıra ölü kelebeklere benzeyen kül parçaları taşıyordu bu yana. Duman gözlerini acıtıyor, ciğerlerini yakıyordu. Hayvanlar korkmuştu. Maymunlar dişlerini göstererek, delirmişçesine demir parmaklıklara vuruyordu. Terbiyeciler, hayvanat bahçesini acilen başka bir yere taşımak zorundaydı.</span></p>
				<p class="paragraf"><span class="regular-metin">Oysa bu hiç de kolay değildi. Hayvanlar tehdit altında saldırganlaşabiliyordu. Saray bahçesi doğal mekânları olmasa da buraya alışmışlardı</span><span class="regular-metin">. Kafeslerinden çıkarılıp başka bir yere taşınmaya ne tepki vereceklerini önceden kestirmek zordu. Üstelik ellerinde fazla araba olmadığı için her seferinde ancak az sayıda mahluku götürebileceklerdi. Hazırlıksız bir halde, ne yapacaklarını tartıştılar aralarında. Bazıları artık hayli yaşlanan Karanfil Kâmil Ağa’dan emir gelene kadar beklemek istiyordu. Fakat duman çoğalmıştı. Kaybedecek vakit yoktu. </span></p>
				<p class="paragraf"><span class="regular-metin">İlk olarak goril ve şebekleri götürdüler. Onlar daha kıymetli olduğundan değil, kopardıkları velveleye kimse tahammül edemediğinden. Cihan, Çota’yı ahırdan aldı. Akil bir hayvan olduğundan zorluk çıkarmadı. Birçoğu feryat edip, hoplayıp zıplayan ve başıbozuk sarhoşlar gibi savrulan maymun ve şempanzeleri yerleştirdikleri arabayı </span><span class="regular-metin">gene beyaz fil çekti.</span></p>
				<p class="paragraf"><span class="regular-metin">Birbirine saldırmadan koşabilecek hayvanları –atlar, develer, zebralar, zürafa, ceylanlar ve geyikler– zincirleyerek dışarı çıkardılar. Ani bir gürültünün onları ürküteceğini ve izdihama neden olacağını bilen terbiyeciler temkinliydi. Hayvanları boyunlarından birbirlerine bağlayarak, garip bir kervan düzdüler. Ne var ki saray duvarlarının ötesine geçer geçmez zebralar, cin çarpmış gibi, kervanın geri kalanını peşlerinden sürükleyerek tepeden aşağı kaçmaya başladı. Terbiyeciler arkalarından fırladılar. Kan ter içinde, toza ve küfre bulanmış vaziyette, bütün sürü birbirine dolanıp düşmeden, zebraları dizginlemeyi baş</span><span class="regular-metin">ardılar. </span></p>
				<p class="paragraf"><span class="regular-metin">Sopalarla, ağlarla, ödüller ve tehditlerle hayvanları arabalara yüklediler. Yılanlar, bukalemunlar, devekuşları, kaplumbağalar, rakunlar, gelincikler, tavus kuşları, hepsi taşındı. Sıra tilkilere, sırtlanlara ve leoparlara geldi. Onları da saray kapısından çıkarıp bayırdan aşağı, rıhtıma yakın bir açıklığa taşıdılar. Gecenin sonunda alevlerin nereye varacağını kimse kestiremiyordu zira.</span></p>
				<p class="paragraf"><span class="regular-metin">Fil ile filbaz bir sefer daha yaparak hayvanlar için yem, su ve saman taşıdılar. Nihayet Cihan, Çota’nın önüne bir sepet dolusu yaprak koyarak onu Çinli ikizlere teslim etti ve tek başına hayvanat bahçesine döndü. Yangınlar hırsız taifesi için </span><span class="regular-metin">ganimetti. Bir yerlerde unutulmuş, enkaz altında yanmadan kurtulmuş kıymetli bir nesne olabilirdi. Fakat Cihan Kaptan Garreth gitti gideli hiçbir şey çalmıyordu; eski huylarına son vermişti. Bu değildi geri dönmesine sebep. Mihrimah’tı. Kardeşi Sultan Selim gittiğinden beri saraya pek adım atmayan Mihrimah uzun zamandan sonra ilk kez ziyarete gelmişti. Bu gece o da haremdeydi. Korkmuş muydu acaba? Ya harem dairelerine de ulaşırsa dumanlar? Hesna Hatun geldi Cihan’ın aklına; astım yüzünden zaten nefes almakta zorlanan dadı acaba şimdi ne yapıyordu? </span></p>
				<p class="paragraf"><span class="regular-metin">Bir avuç muhafızın sağa sola koşturduğu saray kapısından geçti. İçerilere ilerledikçe duman kesifleşti. Artık alevler daha yakına gelmiş, gül bahçelerine nazır duvarları yalamaya başlamıştı. Kıvılcımlar gecenin siyahında havai fişekler gibi etrafa sıçrıyordu. Cihan kafeslere vardığında aslanların hâlâ orada olduklarını gördü – iki dişi, bir erkek. Yırtıcı mahluklar, huzursuzca bir aşağı bir yukarı dolanıyor, beklenmedik bir hasımla yüz yüze gelmiş gibi hırlıyorlardı.</span></p>
				<p class="paragraf"><span class="regular-metin">Kafesin dışında Olev </span><span class="regular-metin">duruyordu. Her zamanki şen haliyle seslendi: “Hey Hintli, neden geri geldin?”</span></p>
				<p class="paragraf"><span class="regular-metin">“Etrafı kolaçan edeyim dedim. Yardım lazım mı?”</span></p>
				<p class="paragraf"><span class="regular-metin">“Kızlar ürktü, oğlan asabi. Sürükleyerek çıkarmam gerek. Yoksa zavallılar aslan kebabı olur.”</span></p>
				<p class="paragraf"><span class="regular-metin">Kendi yaptığı şakaya kendi güldü. Elinde bir iple demir kapıyı açıp içeri girdi. Cihan onun tatlı bir sesle mırıldanarak,</span><span class="regular-metin"> kedilere yaklaşmasını seyretti. Aslanlar gözlerini dikmiş, bakıcılarını takip ediyordu. Olev, yavaş ve temkinli hareketlerle dişilerden birinin boynuna bir kement geçirdi, hayvanı dikkatlice dışarı çekti. Bir at arabasının üstüne yerleştirdiği tahta kafese soktu. Diğer dişiyi de aynı şekilde teskin etti. Bu arada erkek aslan kısık gözlerle kenardan izliyordu.</span></p>
				<p class="paragraf"><span class="regular-metin">Cihan ensesinin yandığını hissetti. Endişelenmeye başlamıştı. Uzakta yangının çıtırtıları duyuluyordu. Sadece ikisi vardı kafeste – aslan ve aslanbaz. Olev’in yüzünden yorgunluk akıyordu. B</span><span class="regular-metin">ununla ne yapacağını bilmez gibi gevşek tutuyordu ipi. Cihan ilk defa onun tereddüt ettiğini gördü. Eline bir sopa geçirdiği gibi kafese yöneldi; bir ayağı içeride bir ayağı dışarıda, tam eşikte durdu. Gerekirse Olev’e destek olmak için orada bekleyecekti. Hoş, ne yapacağına dair en ufak bir fikri yoktu ya...</span></p>
				<p class="paragraf"><span class="regular-metin">“Geri git” dedi Olev. “Uzaklaş!”</span></p>
				<p class="paragraf"><span class="regular-metin">“Ama...” </span></p>
				<p class="paragraf"><span class="regular-metin">“Kapıyı kapat!” diye bağırdı Olev ardından. </span></p>
				<p class="paragraf"><span class="regular-metin">Cihan söyleneni yaptı. Uyuşmuş gibiydi, aklını toparlayamıyordu. </span><span class="regular-metin">Olev’in at kuyruğu açılmış; alev rengi saçları omuzlarına dökülmüştü. “Hadi cancağızım, zorluk çıkarma” dedi aslanbaz senelerdir baktığı hayvana. Ama aslan hırlamayı kesmedi. Bunca zamandır ona bakan, kendi karnından evvel onunkini doyuran adamı tanımamış gibiydi. Olev alnında biriken terleri sildi. Bir an dikkati dağıldı. Mahluk pençesini havaya kaldırıp, onu yere devirdi. </span></p>
				<p class="paragraf"><span class="regular-metin">Olev yere düştü. Yüzünde acı</span><span class="regular-metin">dan ziyade hayret vardı. Oğlu tarafından düş kırıklığına uğratılan bir babanın ifadesiydi yüzündeki. Kafesin dışında, Cihan çıldırmış gibi koşturuyor, kollarını sallayıp bağırıyor, hayvanın dikkatini çekmeye çalışıyordu. İşe yaradı. Aslan geri çekilip Cihan’a baktı. </span></p>
				<p class="paragraf"><span class="regular-metin">Bu arada Olev ayağa kalktı, sendeledi. Kapıya doğru yürüyüp kaçacağına, kediye sokuldu. Cihan, bir rüyada gibi seyretti. Her şey çok hızlı oldu. Aslan, aniden arkasını </span><span class="regular-metin">döndü. Aslanbazın üstüne atladığı gibi dişlerini boynuna geçirdi.</span></p>
				<p class="paragraf"><span class="regular-metin">Cihan bir çığlık attı ama çıkan ses onun değil, bir yabancınındı sanki. Bağırarak elindeki sopayı parmaklıklara vurdu var gücüyle. Kedi bakar gibi yaptı ama sadece bir anlığına. Tekrar saldırdı avına. Cihan, kalbi küt küt atarak kafesin içine girdi, korkudan eli ayağı titrese de geri dönmedi. Olev’in yattığı yerde bir kan gölü birikmişti. Aslan çoktan köşesine çekilmişti. Artık onlarla ilgilenmiyordu. Bakışlarını</span><span class="regular-metin"> kediden ayırmayan Cihan ağır hareketlerle yaralıyı taşıdı. Olev’in gözleri açıktı, boğazından kan fışkırıyordu. Boynu kesilmiş, şahdamarı yırtılmıştı. Cihan aslanbazı dışarı çıkarır çıkarmaz kapıyı kapattı. Alevlerin aslana ulaşıp ulaşmaması umurunda bile değildi. Hatta yansın istiyordu... </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Olev’i Topkapı Sarayı’ndan uzak metruk bir mezarlığa gömdüler. Cenazesine sadece bir avuç hayvan terbiyecisi katıldı. Erkek aslan, Cihan’ın dileğine rağmen yangından kurtuldu. Aslında alevler hayvanat bahçesine hiç ulaşma</span><span class="regular-metin">dı; boş yere telaş etmişlerdi. Saray mutfakları, haremin kuzey kanadı ve Has Oda’nın kimi kısımları kül olmuştu. Şimdi Sinan ve kalfalarının, hepsini yeniden inşa etmesi gerekiyordu.</span></p>
				<p class="paragraf"><span class="regular-metin">O günden sonra değişti Cihan. Bir ölüm görmekle herkesin sonuna şahit olmuş gibi durgunlaştı. İçten içe öfke</span><span class="regular-metin">liydi ama arkadaşını öldüren aslana değil, herkese. Olev’i o kafesin içinde bir başına bıraktığı ve çok geç davrandığı için kendine; hizmetkârları can verirken ruhu bile duymayan padişaha; felaketlerden etkilenmeden bina üstüne bina inşa eden sermimara; böyle çile çekmelerine izin veren, sonra da şükür bekleyen Allah’a... hepsine kızgındı. Evet dünya güzeldi ama acıtan bir güzellikti bu. Güneş ve ay, onlar olsa da olmasa da aynı şekilde doğup batacaktı. Ha mutsuz, ha mesut olmuş</span><span class="regular-metin">lar, kimin umurundaydı? Her biri bir karınca kadardı. Ustası Sinan sık sık kendinden “karınca” diye bahsederdi ama Cihan şimdi bu kelimeyi bir çaresizlik ifadesi olarak algılıyordu. Ne gariptir ki gücenmediği tek mahluk Çota’ydı. Beyaz filin sakinliğinde huzur buluyordu. </span></p>
				<p class="paragraf"><span class="regular-metin">Daha evvel hiç bilmediği bir hırs bürümüştü yüreğini. Onu çırak edinen üstada, filbaz yapan sultana, zaaflarla yaratan Allah’a, ama en çok da bunca yıldır ulaşamadığı</span><span class="regular-metin"> Mihrimah’a çatmak istiyordu. Derslerini tamamlamıştı. Çalışkandı. Çalıştıkça ruhunun bilendigini hissediyordu. Patlamaya hazır bir volkandı. Ha bire didiniyor ama giderek daha az konuşuyordu. Sinan ile üç kalfası Topkapı Sarayı’nda çıkan bu yeni yangında oluşan hasarı onarmak için vardıklarında, Cihan işte</span><span class="regular-metin"> böyle karmaşık ve tehlikeli bir ruh hali içindeydi. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt59.jpeg" width="66"/></span></p>
				<p class="paragraf"><span class="regular-metin">“Sahile yakın yeni bir köşk yapacağız” dedi Sinan. “Haremin ve Has Oda’nın yeniden tamire ihtiyacı var. Onları genişletip, hamamı onaracağız. Yaptığımız her ekleme binanın mizacıyla uyum içinde olmalı.” Bir an duraksadı. “Birer resim yapmanızı istiyorum. Her kim ki bana en âlâ taslağı getirir, onu başkalfa yapacağım.”</span></p>
				<p class="paragraf"><span class="regular-metin">Cihan bunu duyunca şaşırdı. O güne dek onlara hep eşit davranmıştı ustaları. Şimdiyse adeta onları birbirleriyle yarıştırıyordu. Başka vakit olsa heyecan duyardı. Ama gönlü yoktu. Yine de çalıştı. Bahçede diğer kalfalarla durmadı. Ahıra gidip Çota’nın yanına oturdu ve resmini orada bitirdi. Mihrimah hâlâ haremde yaşıyormuşçasına taslağını hazırlarken hep onu düşündü. Haremden hamama geçişi nasıl yapar, odaları nasıl genişletirse sevdiceği daha rahat ederdi? Her şeyi buna göre tasarladı ve ustasına sundu. </span></p>
				<p class="paragraf"><span class="regular-metin">Ertesi gün Sinan onunla konuşmak istedi. “Gel filbaz” dedi üstat. “Şunlara bak</span><span class="regular-metin">, ne gördüğünü söyle.” Dört resmi de yan yana dizmişti.</span></p>
				<p class="paragraf"><span class="regular-metin">Hangi tomarın kime ait olduğunu bilmeden çizimleri inceledi Cihan. Her birini kendininkiyle karşılaştırdı. Resimlere dikkatle bakınca Davud’un keskin çizgilerini, Nikola’nın titizliğini ve Yusuf’un o hafif, akıcı elini tanıdı. </span></p>
				<p class="paragraf"><span class="regular-metin">“Ne düşünüyorsun?” diye sordu Sinan.</span></p>
				<p class="paragraf"><span class="regular-metin">Sıkıla sıkıla her çizimin iyi yanlarını işaret etti Cihan. Bunun üzerine Sinan, “Üstünlüklerini ben de biliyorum” dedi. “Sen zaaflarını anlat.” </span></p>
				<p class="paragraf"><span class="regular-metin">“Şu aceleye getirilmiş” dedi Cihan. Diğeri, ustayı taklit etmek adına kendi ruhundan bir şey katmamıştı.</span></p>
				<p class="paragraf"><span class="regular-metin">“Peki bu?” diye sordu Sinan. “Harem halkını düşünerek yapılm</span><span class="regular-metin">asını, onların hayatını kolaylaştırmasını beğendim. Sen ne dersin?”</span></p>
				<p class="paragraf"><span class="regular-metin">Cihan yanaklarının yandığını hissetti. Onun çizimiydi bu. Kendini eleştirdi: “Evet ama sarayın tamamına dikkat etmemiş. Yeni ilavelerle eski bina arasında ahenk yok.” </span></p>
				<p class="paragraf"><span class="regular-metin">O zaman Sinan son taslağı eline aldı. “Ya bu?”</span></p>
				<p class="paragraf"><span class="regular-metin">“Dikkatli, dengeli. Binaya hürmet etmiş ve mütenasip şekilde genişletmiş.”</span></p>
				<p class="paragraf"><span class="regular-metin">“Haklısın. Benim merak ettiğim, senin taslağın, bundan iyi olmasına rağmen, neden elendi, sen söyle.”</span></p>
				<p class="paragraf"><span class="regular-metin">Cihan’ın yüzü gölgelendi. “Bilem</span><span class="regular-metin">iyorum, ustam.”</span></p>
				<p class="paragraf"><span class="regular-metin">“Seninki en âlâlarıydı ama sarayı ve civarı görmezden geliyordu. Sanki bilerek. Halbuki biz boşlukta yüzen binalar inşa etmeyiz.”</span></p>
				<p class="paragraf"><span class="regular-metin">Böylece dilsiz çırak başkalfa oldu. Kulaklarına kadar kızaran Yusuf, yerin dibine girmek istercesine bakışlarını önüne eğdi. Cihan’a gelince, o da kendine dair bir şey öğrenmiş oldu: Zanaatında öyle bir noktaya gelmişti ki</span><span class="regular-metin"> ya istidadını geliştirecek ya körelecekti. Ne Davud, ne Yusuf, ne Nikola ile rekabet etmeliydi. Onun rakibi kendi öfkesinden başkası değildi.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Yaz aylarını sarayı genişleterek ve yangında tahrip olan kısımları tamir ederek geçirdiler. Her nevi sahada çalışmaya alışkındılar ama bu seferki farklıydı. Ameleler keresteleri taşırken, makaraları kaldırırken yahut çorbalarını kaşıklarken genellikle birkaç lakırdı ederdi kendi aralarında. Oysa şimdi tedirgindiler. Düzinelerce adam, avuçlarında halat kesikleri, hep birden asılmak suretiyle mermer kütleleri kaldırırken bile ses çıkarm</span><span class="regular-metin">amaya gayret ediyordu. Tokmaklar, testereler ve baltalar bile daha az gürültü yapıyordu sanki. Demek sultana yakın çalışmanın böyle bir tesiri vardı. </span></p>
				<p class="paragraf"><span class="regular-metin">Sarayda tadilat devam ederken Cihan daha evvel rastlamadığı hizmetkârlarla tanışıp, bilmediği divanhaneler keşfetti. İç içe geçmiş odalardan ve kendi kuyruğunu yutan bir yılan gibi halkalar çizen koridorlardan oluşan bir labirentti Topkapı Sarayı. Burada insan hem kendini gölgesiyle dertleşecek kadar yalnız hissedebilir, hem nefesi sıkışacak kadar kalabalık</span><span class="regular-metin">tan bunalabilirdi. Süleyman zamanına nazaran çok daha fazla insan mevcuttu çatısının altında – haremde daha fazla cariye, kapılarda daha fazla muhafız, daha fazla yemek taşıyan daha fazla içoğlanı. Tıpkı doyduğu halde doyduğunu bilmeyen bir balık gibi şişip kabarıyordu saray.</span></p>
				<p class="paragraf"><span class="regular-metin">Mutfakların inşasını tamamlayan kalfalar haremin dış kısmına yapılacak ilavelere başladılar. Odalıklar ortalıkta görünmüyordu. Cihan, Mihrimah’ı değilse bile, ona ait olan bir eşyayı –adının işlendiği bir mendil, bir çift kadife terlik, fildişi bir tarak</span><span class="regular-metin">– görebilmeyi ümit ediyordu. Hiçbirini bulamadı. Ama bir hafta sonra Mihrimah haber yolladı. O ve dadısı köşklerine dönüyorlardı. Öğlen vakti </span><span class="italik">Orta Kapı Bâbü’s-selam’dan geçecek, birinci avluya varacak, ilk kapı Bâb-ı Hümayun’dan çıkacaktı. Şayet bir yolunu bulursa onu uzaktan görebilirdi</span><span class="regular-metin">. </span></p>
				<p class="paragraf"><span class="regular-metin">Nasıl yolunu bulmazdı ki Cihan! Erkenden, ilk kapıya yakın bir ağacın dalların</span><span class="regular-metin">a tırmandı. Artık eskisi gibi çevik olmadığından biraz zorlandı. Oracıkta tüneyip beklemeye başladı. İnsanı uyuşturan bir sıcak vardı; güneş, padişaha ait olduğu için kimselerin toplamadığı meyvelerin arasından parlıyordu. Nihayet uzaktan gelen bir sesle irkildi. Ağır ağır ilerleyen bir araba zuhur etti. Cihan donmuş kalmıştı; onun dışındaki hayat</span><span class="regular-metin">sa aynen devam ediyordu. Kendini dünyanın dışına itilmiş hissetti. Her şey hem aşina hem tuhaftı. Kâinatın büyüklüğü karşısında kalp atışları işitilmez olmuştu. Bir yaprak hışırdadı, bir kelebek kanatlarını çırptı. Cihan bu anı hayatı boyunca bir daha yakalayamayacağını anladı. Zaman bir nehirdi. Suyun kıyısında durmuş, akıntıyı seyrediyordu. Zarif bir el, arabanın penceresinden uzanarak perdeyi çekti. Başını kaldırıp Cihan’ın olduğu yere baktı</span><span class="regular-metin"> Mihrimah. Yüzü incelmiş, alnına kırışıklıklar eklenmişti. Artık dul bir kadındı. Ama Cihan’ın hayranlık dolu bakışları altında kendini yeniden genç kız gibi hissetti. Aradan geçen onlarca yıla ve bunca mesafeye, imkânsızlığa rağmen, derinlerde hiçbir şey değişmemişti. Uzun uzun Cihan’a baktı Mihrimah. Gülümsedi. Karbeyaz bir mendil çıkardı koynundan. Kokladı, öptü, tekrar Cihan’a baktı ve gelip alması için yere düşürdü. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt60.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Ramazan ayında, yakıcı bir ikindi vaktiydi; oruç süratlerini kesmişti. Cihan açlığı o kadar dert etmiyordu ama susuzluk </span><span class="regular-metin">vahimdi. Sahurda kaç maşrapa su içerse içsin, inşaat sahasında bir saat çalışınca dili damağı kuruyordu. Aralarda kaçamak çeşmeye gidiyor, ağzını çalkalıyordu. </span></p>
				<p class="paragraf"><span class="regular-metin">Bir gün gene böyle gizlice çeşmeye giderken az ileride bir karaltı fark etti. Dikkatle bakınca dilsiz kalfa Yusuf’u tanıdı. Nicedir onunla konuşmak istemiş, bir türlü fırsat bulamamıştı. Peşine düştü. </span></p>
				<p class="paragraf"><span class="regular-metin">Yusuf, Çota’nın ara sıra girip serinlediği havuza yönelmişti. Orada oturmuştu; yüz ifadesini okumak zordu. Cihan onun da susuzluğunu gidermeye geldiğini zannetti. Fakat Yusuf, az önce sevdiği birinden ayrılmış gibi </span><span class="regular-metin">durgun ve üzgün, öylece durmuş, suyun yüzeyinde aksini seyretmekteydi. Cihan bir müddet izledi. Yusuf öyle dalgındı ki eldivenli ellerinin hareketi olmasa pekâlâ cansız olduğu sanılabilirdi. Karanfil Kâmil Ağa’nın acayip şeyler koleksiyonundan bir oyuncak bebekti sanki. </span></p>
				<p class="paragraf"><span class="regular-metin">Derken, usulca, eldivenlerini çıkardı. Elleri ince ve beyazdı. Cihan’ı esas hayrete düşüren en ufak bir yanık izinin bile olmamasıydı. Neden herkese yalan söylemişti</span><span class="regular-metin">? Ardından gelen şey daha da hayretengizdi. Yusuf bir şarkı mırıldanmaya başladı. Sesi –daha evvel kimselerin işitmediği o ses– kıvrak ve kadifemsiydi. Cihan nefesini tuttu ve bunca zamandır dilsiz zannettiği çırağa baktı. O an yanlışlıkla bir kuru dala bastı. Çıtırtıyı duyan Yusuf sıçrayarak döndü ve onu gördü. Suratı asıldı, dudağı bir çocuğunki gibi sarktı. İkisi de bir an ne yapacaklarını bilemeden birbirlerine baktı. Cihan allak bullak </span><span class="regular-metin">halde işine döndü, olanları zihninden uzaklaştırmaya çalıştı. Gene de arada dönüp Yusuf’a bakmadan edemiyor, onu her seferinde başı eğik, gözleri yerde yakalıyordu.</span></p>
				<p class="paragraf"><span class="regular-metin">Cihan ancak akşamüzeri oturup bu muammaya kafa yorma imkânı buldu. Sakalsız yüzü, uzun ve kıvrık kirpikleri, kucağına bıraktığı eldivenli elleriyle o mahcup oturuşu... şimdi anlaşılıyordu. Nasıl olmuş da daha evvel anlayamamıştı. Ertesi sabah Yusuf’u toza ve kire bulanmış vaziyette çizim yaparken buldu. </span></p>
				<p class="paragraf"><span class="regular-metin">“Konuşmamız lazım” dedi Cihan. “Gel benimle, Allah aşkına.”</span></p>
				<p class="paragraf"><span class="regular-metin">Yusuf endişeyle baktı ama itiraz etmedi. Bir ağaç gölgesi bulana kadar </span><span class="regular-metin">sessizce yürüdüler. Yere bağdaş kurup oturdular. Cihan lafa nasıl başlayacağını bilemedi. “Sana hep gıpta ettim. Allah vergisi bir kabiliyetin var. Ustam seni başkalfa yapınca kıskandım ama şaşırmadım.” Sırtında moloz taşıyan bir amele geçti önlerinden. Dikkatleri dağıldı. “Lakin tuhaf hareketlerin vardı” dedi Cihan. “Başımıza gelen kazalarda hep senin parmağın olduğundan şüphelendim.”</span></p>
				<p class="paragraf"><span class="regular-metin">Yusuf’un kaşları hayretle kalktı</span><span class="regular-metin">.</span></p>
				<p class="paragraf"><span class="regular-metin">“Ama şimdi anlıyorum ki başka bir şey varmış. Sır küpüydün, nedenini çözdüm. Dilsiz değilsin. Sesini herkesten gizliyordun çünkü... erkek değilsin.”</span></p>
				<p class="paragraf"><span class="regular-metin">Bunu işitince hayalet görmüş gibi kocaman açıldı Yusuf’un gözleri. Titredi. Dudakları kıpırdandı. O kadar uzun zamandır sesini doğru dürüst kullanmıyordu ki bir an bocaladı. “Ki... kimseye diyecek misin?” </span></p>
				<p class="paragraf"><span class="regular-metin">“Bilmiyorum, derdim seni üzmek değil ama...”</span></p>
				<p class="paragraf"><span class="regular-metin">Araya girdi Yusuf. “Şayet söylersen</span><span class="regular-metin">, sonum olur. Sana her şeyi anlatırım yeter ki kimseye bir şey deme.”</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Dilsiz çırağın yalanını keşfetmek, Cihan’da hem ona hem ustasına karşı merak uyandırmıştı. Sinan’ın bu durumdan haberdar olduğundan emindi. Yusuf’un bir kadın olarak, yıllar yılı, sayısız inşaatta, yüzlerce amele arasında çalışmasını sağlayan, buna itiraz etmediği gibi izin veren, Sinan’dan başka kim olabilirdi? Bütün hafta bu meseleyi düşündü. Neticede ustasını görmeye gitti.</span></p>
				<p class="paragraf"><span class="regular-metin">“Filbaz!” dedi Sinan şen bir sesle. “Soracakların var, besbelli.”</span></p>
				<p class="paragraf"><span class="regular-metin">“Müsaade buyurursanız, kalfalarını nerden seçtiğini bilmek isterim.”</span></p>
				<p class="paragraf"><span class="regular-metin">“Mahir olanlar arasından.”</span></p>
				<p class="paragraf"><span class="regular-metin">“Enderun’da bir dolu talebe okur. Bizden daha iyileri var.”</span></p>
				<p class="paragraf"><span class="regular-metin">“Belki...” dedi Sinan, cümleyi havada asılı bıraktı.</span></p>
				<p class="paragraf"><span class="regular-metin">“Eskiden zannederdim ki en âlâ biziz. Ya da en akıllı. O sebepten bizi çırak seçtiğini sanırdım. Ne kibirliymişim! Artık biliyorum ki öyle değil. Biz ne en yetenekli, ne fevkaladeyiz. Zaten en iyileri değil</span><span class="regular-metin">...” Aradığı kelimeyi bulmak için durakladı. “İyi ama arızalı olanları alıyorsun usta. Doğru mu?”</span></p>
				<p class="paragraf"><span class="regular-metin">Sinan bir an durdu. “Haklısın. En zekiler yahut en talihliler zaten kendi başının çaresine bakar. Bana kabiliyetli şaşkınlar gerek. Çıraklarımı </span><span class="regular-metin">dikkatle seçerim. Maharetli, akıllı lakin gidecek yeri olmayanları tercih ederim.”</span></p>
				<p class="paragraf"><span class="regular-metin">“Ama neden?”</span></p>
				<p class="paragraf"><span class="regular-metin">Sinan derin bir nefes aldı. “Senin denize açılmışlığın vardır.”</span></p>
				<p class="paragraf"><span class="regular-metin">Bu bir soru değildi ama Cihan başını salladı.</span></p>
				<p class="paragraf"><span class="regular-metin">“Hiç kıyıya vurmuş yavru kaplumbağaları gördün mü? Bütün güçleriyle yürümeye devam ederler, ama istikamet yanlıştır. Onları denize, ait oldukları yere döndürecek bir ele ihtiyaçlar duyarlar.” Sinan artık iyice beyazlamış olan sakalını çekiştirdi. “Seni ilk gördüğümde ne zeki, ne cevval olduğunu anladım. Şayet </span><span class="regular-metin">çok çalışırsan iyi bir öğrenci olabilirdin. Buna inandım.”</span></p>
				<p class="paragraf"><span class="regular-metin">Cihan başını eğdi. Ustasını dinlerken aradığı kelimeyi buldu: “İncinmişler.” Sinan’ın ta en başından beri ne yapmaya çalıştığını anladı. Cihan, Davud, Nikola ve Yusuf. Dördü de dünyanın ayrı köşesinden, birbirinden alabildiğine farklı ama benzer şekilde incitilmiş insanlardı. Mimarbaşı Sinan sadece bina yapmayı öğretmekle kalmıyordu onlara; aynı zamanda ruhlarındaki yaraları da</span><span class="regular-metin"> tamir ediyor, çürümüş, viran olmuş kısımları da onarıyordu. Sabırla, sebatla... </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt61.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Cihan sözünü tuttu. Yusuf’un sırrını kimselerle paylaşmadı; hatta hayvandan mahfeye, mahfeden insanlara geçer diye batıl bir itikada kapılarak Çota’ya bile açmadı. Peyderpey, iş aralarında Yusuf ona hikâyesini anlattı ve eski ismini ifşa etti: Sancha. </span></p>
				<p class="paragraf"><span class="regular-metin">Salamanca denen bir şehirde morsalkımlarla kaplı, sütbeyaz, büyük bir evleri varmış. Babası namlı bir hekimmiş. Hastalarına şefkatli, karısına ve çocuklarına karşı sert olan bu adamın en büyük arzusu, üç oğlunun onun asil mesleğini devam ettirdiklerini görmekmiş. İlaveten kızının da tedrisi hususunda ısrarcıymış. Böylece</span><span class="regular-metin">, eve gelen her muallim dört çocuğa birden ders verirmiş. Kızın sekiz yaşına bastığı yaz, veba şehrin kapılarından içeri dalmış. Ölüm birer birer oğlanları almış. Geriye sadece Sancha kalmış; sırtında, kendisinden çok sevilenler ölmüşken hayatta kalmış olmanın verdiği yükle. Kederden hissizleşen annesi Valladolid yakınlarında bir manastıra kapanmış; dünyaya sırt çevirmiş. Sancha ve babası baş başa kalmış. Adam onun gayretlerini küçümsese de Sancha canla başla babasına bakmış. Zamanla kızına dersler vermeye başlamış adam. Tıp dersleri değil, zira kadınların tabiatları gereği hekimlik yapamayacağına inanırmış. B</span><span class="regular-metin">aşka alanlarda bildiği her şeyi öğretmiş kızına – aritmetik, cebir, felsefe. Öğrenme aşkından ziyade babasının sevgisini kazanabilmek ümidiyle iyi bir talebe kesilmiş Sancha. Ama zamanla öğrendiklerini de sevmiş. Giderek daha iyi hocaları olmuş. Dertli ama yetenekli bir mimar varmış mesela; Sancha’ya uzun müddet ders veren ve aralarda ondan bir iki öpücük çalmaya çalışan bir adam. </span></p>
				<p class="paragraf"><span class="regular-metin">Babasının arkadaşları da kendisi gibi ilme kıymet veren insanlar</span><span class="regular-metin">mış. Yahudi dönmesi </span><span class="italik">conversos</span><span class="regular-metin">, Katolikler, Müslüman Araplar, her dinden insandan ders almış. Yine de korku kol geziyormuş. Engizisyon’da yargılananlar yakılıyor, yanık et kokusu rüzgârla yayılıyormuş. Sağlığı bozulmaya başlayan babası, Sancha’yı bir akrabanın oğluyla evlendirmeye karar vermiş. Sancha, hiç karşılaşmadığı bu zengin tüccardan daha görmeden nefret etmiş. Yalvarmış babasına onu göndermesin diye; ama beyhude, dinletememiş. </span></p>
				<p class="paragraf"><span class="regular-metin">Kızı sözlüsüne götürecek olan gemiyi korsanlar basmış. Haftalar süren, hatırlamak bile istemediği bin bir eziyetten sonra kendini İstanbul’da, Esir Pazarı’nda bulmuş. Sarayla bağları olan bir sazende satın almış onu. İnce ruhlu, nazik biriymiş şansına. Yoksa korkunç birine de düşebilirmiş. Bu arada İslam’a döndürülüp adı Nergis olarak değiştirilmiş. Hiç istememiş bunu ama elden bir şey gelmemiş. Sazende ona iyi davranmış; kızın kitaplara, çizime meraklı olduğunu anlayınca kırmay</span><span class="regular-metin">ıp bunları tedarik etmiş. Fakat adamın karısı her günü burnundan getirirmiş. Onun gençlik ve güzelliğine hasedinden, iyi bir odalık olmadığını, iş yapmadığını söylermiş. “Hâlâ gizli gizli haçlı, çanlı Hıristiyan kiliseleri çiziyor” dermiş. Sazende zevcesinin şikâyetlerini dinler gibi yapar, oralı olmazmış. </span></p>
				<p class="paragraf"><span class="regular-metin">Bir gün, adam seyahatteyken karısı Sancha’yı dövüp resimlerini yırtmış. Tevafuk bu ya, aynı günün akşamı adam rahatsızlanıp eve erken dönmüş. Birkaç gün geç dönse, Sancha’nın yara bereleri iyileşecek ve belki de kaderi bambaşka olacakmış. Ama bu şekilde, kızın yırtılan esvabını, çarpılmış suratını, şişmiş gözlerini görmüş. Yırtılan resimleri bulmuş. İçlerinden bir tanesi sağlam kalmış. Bunu alıp öteden beri tanıdığı Sinan’a göstermiş. Sermimar çizimi beğenip bunu </span><span class="regular-metin">yapanla tanışmak isteyince şaşıran adam, resmin evindeki bir odalığın ellerinden çıktığını, artık bakire değilse de kızın genç ve ay parçası gibi güzel olduğunu ve Sinan arzu ederse seve seve ona hediye edebileceğini söylemiş. Çünkü kendi evinde kalacak olursa karısı kilim gibi ayaklarının altında ezecekmiş kızcağızı.</span></p>
				<p class="paragraf"><span class="regular-metin">İşte Sancha, Sinan’ın evine böyle varmış. Sabahtan öğlene kadar efendinin karısı Mihri’ye ev işlerinde yardım ettiği takdirde kütüphaneyi kullanmasına, çizim yapmasına izin verilmiş. Bir sene sonra Sinan, yeteneğini gördüğü kıza ders vermeye başlamış. Bu umulmadık talebeden memnun olmakla beraber onu inşaat sahalarına götürmeyi aklının ucundan bile geçirmezmiş elbette. </span></p>
				<p class="paragraf"><span class="regular-metin">Sinan, Şehzade Camii’nin temelini attığında, Sancha onunla birlikte çalışmak için gece gündüz </span><span class="regular-metin">yalvarmış. Tekrar tekrar reddedilmiş. O da bir makas alarak kızıl-kahverengi saçlarını kesip bir öbek halinde üstadın kapısının önüne bırakmış. Ertesi sabah odasından çıkan Sinan ipek gibi saçlardan bir halıya basmış. Anlamış. Sancha’ya erkek kıyafetleri bulmuş. Kız bunları giyince Sinan hayret etmiş. Kız pekâlâ delikanlı zannedilebilirmiş. Tek engel sesiymiş. Bir de elleri. O zaman kızın dilsiz olmasına karar vermişler. Ellerini de bir çift eldivenle saklamış, derisinin yandığını söylemişler. Böylece Sancha olmuş Sinan’</span><span class="regular-metin">ın lâl çırağı Yusuf. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Sancha bütün bunları, Molla Çelebi Camii inşaatında çalışırlarken, bir ikindi vakti anlattı Cihan’a. Müseddes kubbeli bir baldaken ve üstü kubbeli dört kulecik. İki kalfa mihrabın üzerindeki yarım kubbeye bakan bir peykede oturuyorlardı. </span></p>
				<p class="paragraf"><span class="regular-metin">“Kimse bilmiyor mu?” diye sordu Cihan.</span></p>
				<p class="paragraf"><span class="regular-metin">“Sadece bir kişi” dedi Sancha. “İtalyan bir mimar, Tomaso. Her daim bizim ustanın peşinde casusluk eder. Bir defasında konuştuğumu duydu korkarım.”</span></p>
				<p class="paragraf"><span class="regular-metin">Cihan bir ses işitti – gececil bir hayvanın çıkaracağı hışırtı kadar belli belirsiz. Korkuyla arkaya döndü. Kalbi göğsünün içinde küt küt atarken </span><span class="regular-metin">kalkıp etrafa bakındı. İleride sinsi sinsi gezinen birkaç adam gördü. İçlerinden birini tanıdı. Selahaddin’in kardeşiydi! Mezarlıktaki tatsız konuşmayı hatırladı. Genç adamın Sinan’ı ağabeyinin ölümünden mesul tuttuğunu ve ondan nefret ettiğini biliyordu. Hırsızlık etmeye gelmiş olabilirlerdi. İnşaat sahalarının etrafında her daim birkaç tane olurdu; malzeme çalmanın yollarını ararlardı. Sancha’yı telaşlandırmamak için üzerinde durmadı. </span></p>
				<p class="paragraf"><span class="regular-metin">“Seni Tomaso’yla beraber gördüm” dedi Cihan tekrar yerine oturunca. Yüzü gölgelendi. “Demek buymuş sebebi. Tehdit edip sıkıştırıyor, değil mi?”</span></p>
				<p class="paragraf"><span class="regular-metin">Sancha gözlerini yere indirdi. “Evet.”</span></p>
				<p class="paragraf"><span class="regular-metin">“Ama zengin değilsin ki. Ne istiyor senden?”</span></p>
				<p class="paragraf"><span class="regular-metin">“Para pul peşinde değil” dedi Sancha, mintanının ucunu parmaklarının arasında çevirerek. “Üstadın çizimlerini istiyor.”</span></p>
				<p class="paragraf"><span class="regular-metin">Cihan dehşetle baktı. “Verdin mi yoksa?”</span></p>
				<p class="paragraf"><span class="regular-metin">“Birkaç vasat taslak verdim. Onlar da Sinan’a değil, bana ait. Bilmiyor aptal. Ustama ihanet etmem!”</span></p>
				<p class="paragraf"><span class="regular-metin">“Bağışla” dedi Cihan. “Senden şüphelenmekle aptallık ettim.”</span></p>
				<p class="paragraf"><span class="regular-metin">Bir tebessüm geçti aralarında. Bir kardeşlik bağı. </span></p>
				<p class="paragraf"><span class="regular-metin">Halbuki Yusuf’un o an anlatmadığı, Cihan’ın da ancak zamanla keşfedeceği bir sır daha vardı. Buydu Sancha’ya güç veren. Ve sonuna kadar Sinan’a sadık kalmasını sağlayan. Onun çırağıydı. Onun odalığıydı. Onun esiriydi. Onun başkalfasıydı. Ve taş çatlasa kızı olacak yaştaydı. Ama yine de Yusuf veya Nergis yahut Sancha Garcia de Herrera, o incecik vücudunda haddinden fazla isim taşıyan bu can, Üstat Sinan’a körkütük âşıktı. </span></p>
				<p class="paragraf"><span class="regular-metin">Cihan ile Sancha bir daha böyle samimi sohbet etme </span><span class="regular-metin">fırsatı yakalayamayacaktı. Aynı günün akşamı yeni bir felaket oldu. Koca taşlar yerlerinden kayıp düştü ve iki ırgatı yaralayıp tecrübeli ustabaşı Karlı Gabriel’i öldürdü. Kimsenin açıklayamadığı kazalar da, peşlerini bırakmayan lanet de yeniden başlamıştı. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt62.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Memleketin önde gelen dehalarından Takiy</span><span class="regular-metin">eddin, sarayda yükselmiş, artık müneccimbaşı olmuştu. Sinan’ı sık sık ziyaret ediyordu. İkisi kütüphaneye çekilip saatlerce konuşurdu. Bir şeyler dönüyordu ama ne olduğunu kestiremiyordu Cihan. Bu ihtiyar adamları çocuk gibi heyecanlandıran ne olabilirdi? </span></p>
				<p class="paragraf"><span class="regular-metin">Müneccimbaşıyla mimarbaşı daima birbirlerine saygı beslemişti. Takiyeddin defalarca yeni bir caminin temel atma merasiminde hazır bulunmuş, ölçümlere yardım etmişti. Benzer şekilde o da, hendese ilmine dair hususlarda Sinan’a akıl danışırdı. İki adam pek çok lisanda –Türkçe, Arapça, Farsça, Latince ve kısmen İtalyanca</span><span class="regular-metin">– okuyabiliyordu. Yıllar yılı, sayısız kitap, fikir ve muhtemelen sır paylaşmışlardı. Bir ortak yanları sayılar ise, bir diğeri çalışkanlıklarıydı. Her ikisi de, onlara bahşettiği hünerler için Allah’a teşekkür etmenin en âlâ yolunun durmadan çalışmak olduğuna inanırdı. Tembellikten, cehaletten hazzetmezlerdi. </span></p>
				<p class="paragraf"><span class="regular-metin">Benzerliklerine rağmen, kişilikleri farklıydı. Takiyeddin duygulu, tutkulu bir adamdı. Yüzü, kalbinden geçen her hissi okuyabileceğin açık bir kitaptı. Sevindiğinde gözlerinin içi gülerdi; düşünceliyken tespihini öyle hızlı çekerdi ki neredeyse ipini koparırdı. Öğrenme aşkı</span><span class="regular-metin">yla mezarcılara rüşvet verip, üzerinde çalışacağı cesetler getirttiği rivayet edilirdi. Şayet bir astronumun insan vücuduyla ne işi olduğunu soran çıkarsa külli kâinatla cüzi kâinatın birbirinden kopuk olmadığını söylerdi. Sık sık ulemanın kibrinden ve ahalinin cehaletinden şikâyet ederdi. Öyle ateşli bir ruhu vardı ki arkadaşları onun kendini yakmasından endişe ediyordu. Takiyeddin’in hararetli ve heyecanlı hali, coşkusunu nadiren belli eden Sinan’ın sakinliğiyle taban tabana zıttı. </span></p>
				<p class="paragraf"><span class="regular-metin">Yalnız şimdi, Sinan da heyecanlanmış görünüyordu. Günlerini mutat olduğu üzere okuyup çizim yaparak geçirse de aralarda uzun uzun camdan dışarı bakıyor, dalgın görünüyordu. Cihan onun birkaç kez hizmetkârlara, adına bir haber gelip gelmediğini sorduğunu işitmişti. </span></p>
				<p class="paragraf"><span class="regular-metin">Bir çarşamba günü, kalfalar ustalarının evinde çalışırken beklenen haberci, elinde bir kâğıt tomarıyla çıkageldi. Sinan, öğrencilerinin meraklı gözleri önünde mührü kırıp mektubu okudu. Yüzü güldü. </span></p>
				<p class="paragraf"><span class="regular-metin">“Bir rasathane inşa ediyoruz!” dedi.</span></p>
				<p class="paragraf"><span class="regular-metin">Semanın engin karanlığını incelemeye adanmış </span><span class="regular-metin">bir mekân. Daha evvelki tüm rasathanelerden, hem Şark’ta hem Garp’takilerden büyük olacaktı. Dünyanın dört yanından ilim ehli buraya gelmeye can atacaktı. İstanbul, bir irfan merkezine dönüşecekti. Sultan Murad, Takiyeddin’in yıldızları ve gökcisimlerini öğrenme arzusunu destekleyeceğine söz vermişti. </span></p>
				<p class="paragraf"><span class="regular-metin">“Kâinata dair idrakimiz misliyle artacak!” dedi Sinan. </span></p>
				<p class="paragraf"><span class="regular-metin">“Peki ama bizi neden alakadar ediyor?” diye sordu Davud çekinerek.</span></p>
				<p class="paragraf"><span class="regular-metin">Sinan dedi ki, ilim, birçok atın çektiği bir araba gibidir. Şayet küheylanlardan biri ş</span><span class="regular-metin">aha kalkar hızlanırsa, diğer atlar da kendiliğinden hızlarını artıracak, arabanın içindeki seyyahlar, yani ehl-i hikmet, bundan kazançlı çıkacaktı. Demek ki bir alandaki ilerleme, diğer sahalardaki gelişmeleri teşvik ederdi. </span><span class="regular-metin">Kaldı ki mimari, başka ilimlerle dost olmak mecburiyetindeydi; hendeseyle, felsefeyle...</span></p>
				<p class="paragraf"><span class="regular-metin">“Bir şey daha var” dedi Sinan. “Rasathaneyi siz inşa edeceksiniz. Ben göz kulak olurum ama sizin eseriniz olacak.”</span></p>
				<p class="paragraf"><span class="regular-metin">Kalfalar ağızları açık, bakakaldılar. İnanamıyorlardı. Bunca sene birçok inşaatta çalışmışlardı, ama hiç kendi eserlerini vücuda getirmemişlerdi. </span></p>
				<p class="paragraf"><span class="regular-metin">“Ustam, bizi ihya ettin” dedi Nikola. </span></p>
				<p class="paragraf"><span class="regular-metin">“Allah yolunuzu açık etsin” dedi Sinan usulca.</span></p>
				<p class="paragraf"><span class="regular-metin">Sonraki haftalarda kalfalar ustalarına taslaklarını </span><span class="regular-metin">sundular. Tophane tarafında onlara verilen alana gidip toprağı tetkik ettiler, nemini ölçtüler. Yaptıkları her şeyi titizlikle ve heyecanla yerine getirdiler. Her ne kadar ustalarının gözdesi olmak için birbirleriyle rekabet etmekten geri durmasalar da bu sefer kuvvetlerini birleştirdiler. Beraber inşa etmenin güzelliği, kıskançlığa baskın geldi.</span></p>
				<p class="paragraf"><span class="regular-metin">Bu esnada Takiyeddin memleketteki en sabırsız insandı. Kıymetli rasathanesinin bitmesini beklerken inşaat sahasından ayrılmıyor, ardı arkası kesilmeyen sorular soruyordu. Durup dururken bir ölüm korkusu düşmüştü</span><span class="regular-metin"> içine. Başına bir hal gelir de bina tamamlanmadan terk-i dünya eder diye ödü patlıyordu. Cihan, bu kadar akıllı ve birikimli bir insanın evham ve vesveseyle kendini mahvetmesine inanamıyordu. Bu arada dört iklim, yedi bucaktan alet edevat getirtilmiş; kitaplar, elyazmaları, haritalar toplanmıştı. Yüksek pencerelerinden içeri dolan ışıkla aydınlanan yuvarlak, geniş kütüphane, görmeye değerdi. Cihan burayı</span><span class="regular-metin"> hem çok seviyor, hem de tasarlanmasına yardım ettiği için gurur duyuyordu. </span></p>
				<p class="paragraf"><span class="regular-metin">İnşaat devam ederken Sinan’ın kalfaları, Takiyeddin’le ilgili yeni şeyler öğrenme fırsatı buldu. Şam’da doğmuş, Nablus ve Kahire’de tahsil görmüş, derken ilmini ilerletmek için en uygun şehir olduğuna inandığı İstanbul’a yerleşmişti. Burada başarılar göstermiş, müneccimbaşılık mertebesine yükselmişti. Cihan bunu henüz bilmiyordu ve ancak zamanla keşfedecekti ama sultanı, bir rasathaneye ihtiyaç olduğuna inandır</span><span class="regular-metin">an, bu teşebbüse ön ayak olan gene Takiyeddin’di. Lakin bu, saraydaki herkesi ikna edebildiği anlamına gelmiyordu. Bazılarından saygı görürken, kimilerinin de nefretine hedef olmuştu. Dostu kadar hasmı da çoktu. </span></p>
				<p class="paragraf"><span class="regular-metin">Matematikçi Gıyaseddin Cemşid el-Kaşi’nin çalışmalarından ve Nasireddin Tusi’nin ilerlettiği aletlerden faydalanan Takiyeddin, Uluğ Bey’in –ki hem astronom, hem matematikçi, hem sultandı</span><span class="regular-metin">– Semerkant rasathanesindeki kazanımlarını geliştirmek niyetindeydi. “İki yüz sene evvel” diyordu, “âlimler kâinatın pek çok sırrını keşfetti. Fakat onların başarıları, geliştirilmek yerine yasaklar, ihmaller ve cehalet yüzünden unutuldu. Kıymetli bilgiler sonraki nesillere devredilemeden kayboldu. Hikmet incileri sağa sola saçıldı; yerin derinliklerinde hazine dolu sandıklar gibi keşfedilmeyi </span><span class="regular-metin">bekliyorlar.” Yani öğrenmek, illa gidip yeni şeyler keşfetmek değil, bazen de kayıp bilgileri hatırlamak demekti.</span></p>
				<p class="paragraf"><span class="regular-metin">Takiyeddin sık sık Frengistan’da bir rasıt olan Tycho Brahe diye bir zattan bahsederdi. Tesadüf bu ya, tam da kalfalar İstanbul’da temel taşını yerleştirirken, uzak bir memlekette onun da rasathanesi inşa edilmekteydi. Takiyeddin ve Tycho Brahe, biri Ş</span><span class="regular-metin">ark’tan biri Garp’tan bu iki kabiliyetli adam, birbirlerine saygı ve hayranlık dolu mektuplar yolluyorlardı. </span></p>
				<p class="paragraf"><span class="regular-metin">“İkimiz de aynı kadını seviyoruz” dedi Takiyeddin. </span></p>
				<p class="paragraf"><span class="regular-metin">“Nasıl?” dedi Cihan.</span></p>
				<p class="paragraf"><span class="regular-metin">“Adı Sema. İkimiz de ona abayı yaktık. Maalesef bizler ölümlüyüz, o değil. Biz gittikten sonra, onu başkaları sevecek.”</span></p>
				<p class="paragraf"><span class="regular-metin">Semavi aletler yerlerine yerleştirildikten sonra, kalfaların ısrarı üzerine Takiyeddin onlara etrafı gezdirdi. Birkaçı dışında aletlerin hepsi devasa boyuttaydı. Ne yana baksa Cihan, ince bir işçilikle imal edilmiş, üç kadranlı, hassas</span><span class="regular-metin">, ilm-i heyet saatleri gördü. Arka taraftaki bir odada muhtelif ebatlarda su tulumbaları olduğunu fark ettiler. Takiyeddin bunları kendisi için tuttuğunu söyledi; zira bir diğer merakı da su tulumbalarıydı. Üst katta altı halkalı dev bir usturlap vardı</span><span class="italik">. </span><span class="regular-metin">Bunun yıldızların yükseklik derecelerini tespit için kullanıldığını öğrendiler. Duvara takılmış bir başka alet iki büyük pirinç kadrandan müteşekkildi: yıldızların ve Güneş’in meyillerini ölçmeye yarayan </span><span class="italik">libne</span><span class="regular-metin">.</span><span class="regular-metin"> Mütevazı görünüşlerine bakıp kıymetli olacağına ihtimal vermedikleri uzun tahta parçaları Ay’ın ihtilâf-ı manzarını ölçmeye yarıyordu. Bakır halkalı bir diğer alet, yıldızların zaviyelerini tespit ediyor; onun yanındaki </span><span class="italik">zâtü’l-evtâr </span><span class="regular-metin">geceyle gündüzün eşitlendiği vakitleri buluyordu. Cihan’ın en çok hoşuna giden, semavi cisimler arasındaki mesafeyi ölçen</span><span class="italik"> el-müşebbehe bi’l-menâtık </span><span class="regular-metin">(sekstant) olmuştu.</span></p>
				<p class="paragraf"><span class="regular-metin">Girdikleri her odada, maviliklerin bir sırrını daha ifşa eden bir başka cihazla karşılaştılar. Müneccimbaşı, hayattaki birçok şeyde olduğu gibi semavi cisimler hususunda da doğru rehberi bulmanın önemini </span><span class="regular-metin">anlattı. Nirengi noktası olarak Ay’ı almak yerine yıldızları inceliyordu; bunlardan birinin adı, Aldebaran’dı. Bu isim Cihan’ın o kadar hoşuna gitti ki, bir şiir gibi kendi kendine tekrarlayıp durdu.</span></p>
				<p class="paragraf"><span class="regular-metin">Yepyeni olan alet edevatın aksine, rasathanedeki kitaplar ve elyazmaları çok eskiydi. Takiyeddin, hendese, cebir ve ilm-i cerr-i eskal risalelerini burada tutuyordu. Sultanın İstanbul kadısına hitaben yolladığı fermanda, kıymetli koleksiyonlara sahip kişilerin bunları rasathaneye vermelerini emretmesi Takiyeddin’i bilhassa mutlu etmişti.</span><span class="italik"> “Bu emri aldığınızda ilm-i heyet ve hendeseye dair tekmil kitapları bulun ve onları muhterem müneccimbaşım Takiyeddin’e verin ki o da, himayem altında, mükemmel mütalaalarına devam edebilsin.” </span><span class="regular-metin">Arkalarında bu kadar kuvvetli bir destek varken hiçbir şey ters gidemez zannediyorlardı. İçi de dışı gibi kusursuzdu rasathanenin, </span><span class="regular-metin">onların rasathanesinin. Gurup vakti ışıldayan pencereleriyle, Tophane sırtlarına düşmüş bir yıldız gibi parlıyordu.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Açılış merasimi şaşaalı oldu. Başlarının üstündeki güneş parlak ve cömert, sema kusursuz maviydi. Buna rağmen, sanki hem kış hem yaz mevsimi bu mühim günde hazır bulunmak istemişçesine, hava kuru ayazdı. Martılar her zamankinden sessiz süzülüyor, kırlangıçlar avludaki mermer çeşmeden su içiyorlardı. Giysilerine ve sakallarına sinen mürrüsafi kokusu, binayı vaktinde bitirmek için canla başla çalışan amelelere dağıtılan helva</span><span class="regular-metin">nın rayihasına karışıyordu. </span></p>
				<p class="paragraf"><span class="regular-metin">Üzerinde tarçın rengi kaftanıyla hazır bulunan Sinan, sağ elinin parmaklarını, hayali bir tespih çekiştirir gibi oynatıyordu. Kalfalar onun birkaç adım arkasında durmuş, sevinç ve gururlarını belli etmemeye çalışıyorlardı. Her ne kadar orada toplanmalarının sebebi Sultan Murad’ın afiyeti ve müneccimbaşının muvaffakiyeti için dua etmek olsa da, Sinan’ın dört talebesi bu rasathaneye çok şey katmıştı. Tasarlayıp vücuda getirdikleri iki binaya kaçamak bakışlar atmadan duramıyorlardı. Ustalarının sayesinde ve onun izniyle yap</span><span class="regular-metin">mış da olsalar, bu eser onlarındı.</span></p>
				<p class="paragraf"><span class="regular-metin">Avlunun dışında meraklı bir kalabalık birikmişti, esen yel seslerini taşıyordu. Yabancı elçiler ilgiyle seyrediyor, hacılar dualar mırıldanıyor, tacirler bunun onlara ne getireceğini hesaplıyordu. Dilenciler sadaka, yankesiciler çarpacak adam arıyordu. Çocuklar, kayan yıldızların nereye düştüğü sorusuna cevap vereceğine inandıkları rasathaneyi görebilmek için babalarının omuzlarına tırmanmıştı. Uzun boyuyla orta yerde, dimdik duran Takiyeddin, tiril tiril bir kıyafet giymişti. K</span><span class="regular-metin">ırk koç ve kırk boğa kurban edilmiş, etleri fakir fukaraya dağıtılmıştı. Şimdi Takiyeddin’in alnında bir damla kan ışıldıyordu. Sağında solunda, yirmi dört ehl-i heyet sıralanmıştı. Onlara hayır duası edenlere gülümsüyorlardı. </span></p>
				<p class="paragraf"><span class="regular-metin">Birden tekmil sesler kesildi. Seyirciler arasında bir heyecan dalgası yayıldı. Sultan Murad geliyordu. Daha süvari alayı görünmeden, padişahın mevcudiyeti avluya su gibi akmış, hissedilmişti. Yedi iklimin en büyük rasathanesini açacaktı. Hükümdar ile maiyeti nihayet</span><span class="regular-metin"> yerlerine yerleştiklerinde bir Sufi şeyhi yüksek sesle duaya koyuldu.</span></p>
				<p class="paragraf"><span class="regular-metin">“Allah âlicenap sultanımızdan razı olsun!” </span></p>
				<p class="paragraf"><span class="regular-metin">Leziz bir lokma gibi tadına vararak, hep bir ağızdan tekrarladılar: “Amin!”</span></p>
				<p class="paragraf"><span class="regular-metin">“Allah şanlı devletimize zeval vermesin, her amelimizde bize yol göstersin; bu dünyaya bizden evvel gelip de hatasız ve günahsız gitmiş kullarının saflarına katılmayı nasip etsin! Allah bu rasathaneyi korusun ve göklerin sırlarını sadece ve sadece bunları sırtlayabilecek olanlara ifşa etsin.”</span></p>
				<p class="paragraf"><span class="regular-metin">“Amin!”</span></p>
				<p class="paragraf"><span class="regular-metin">Sufi’nin kelamlarını dinlerken, Cihan’ın gözü merasimi seyreden ulemaya kaydı. Cemaate dua ettirme işinin şeyhülislama teklif edildiği, ama onun reddettiği dedikoduları dolaşıyordu. Cihan, bulunduğu yerden adamın yüzüne dikkatle baktı. Durgun bir göl gibi kıpırtısız olan ifadesinden hiçbir şey anlaşılmıyordu. Fakat bir an</span><span class="regular-metin">, nahoş bir şey tatmış gibi dudakları büzülüverdi; ağzı memnuniyetsiz bir ifadeyle çarpıldı. Herkes öyle huşu içinde dua ediyordu ki kimse fark etmedi. Bir tek Cihan görmüştü bu minicik yüz hareketini. Canı sıkıldı. Bir şeylerin ters gittiğine dair bir his doğdu içine. Sinan’ın da bunu sezdiğini düşündü. Besbelli bu yüzdendi ustasının yüzündeki tedirginlik. Bu arada, Takiyeddin, pür neşe, hiçbir şeyin farkında değildi.</span></p>
				<p class="paragraf"><span class="regular-metin">Cihan sonraları uzun uzun düşünecekti bu anı. Ulemayla pek tecrübesi olmadığı halde Sinan, onlardaki memnuniyetsizliği sezebilmişti. Takiyeddin ise ulemayı herkesten iyi tanıyordu. Ne de olsa kadılık, ilahiyatçılık, muvakkitlik ve medrese muallimliği yapmışlığı vardı. Buna rağmen, o gün Sinan ile Cihan’ın içlerine düşen huzursuzluktan eser yoktu onda. Belki de insan bir şeye ne kadar</span><span class="regular-metin"> yakınsa o kadar az görebiliyordu. Yıldızlar gibi hayatın hakikatlerini keşfedebilmek için de mesafe gerekiyordu.</span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Takiyeddin, semavi cisimlerle ilgili bir risale –</span><span class="italik">Zic </span><span class="regular-metin">adı verilen bir kitap–yazıyordu. Bunun için, Güneş’in, Ay’ın, yıldızların ve gökcisimlerinin yerlerini, mesafelerini ve hareketlerini kaydediyordu. Kitabın bitmesi yıllar alacaktı ama tamamlandığında ebediyete kadar kullanılacak bir rehber olacaktı. </span></p>
				<p class="paragraf"><span class="regular-metin">Uzun zaman evvel, Aristoteles adında bir akil kişi –Büyük İskender’e bildiği her şeyi öğreten hoca– Dünya’</span><span class="regular-metin">nın, kâinatın merkezinde olduğunu ve diğer gökcisimlerinin aksine, orada hiç hareket etmeden, sakin sakin durduğunu iddia etmişti. Onun etrafında dönen ve tepemizdeki türlü kubbeleri teşkil eden kürelerin sayısını bulmayı da ehl-i heyete bırakmıştı. </span></p>
				<p class="paragraf"><span class="regular-metin">“Sayabildiniz mi?” diye sordu Cihan, açılış törenini müteakip, Davud’la ikisi Takiyeddin’i ziyarete gittiklerinde. </span></p>
				<p class="paragraf"><span class="regular-metin">“Sekiz” dedi Takiyeddin, kararlılıkla.</span></p>
				<p class="paragraf"><span class="regular-metin">Sekiz mükemmel bir sayıydı, çünkü dünyanın şekli, semavi cisimlerin düzeni, evrenin katları, her şey, insanların incelemesi ve öğrenmesi için Tanrı tarafından düzene konmuştu. Konuştukça çenesi açıldı Takiyeddin’in. Bu Aristoteles nam zat, pek muhterem bir şahıs olsa da meseleyi yanlış anlamıştı. Kâinatın kalbinde oturan G</span><span class="regular-metin">üneş’ti; Dünya değil. Diğer cisimler bu ateş topunun etrafında, daireler üzerinde dönmekteydi. Takiyeddin bunu hiç şüpheye mahal bırakmayacak şekilde ispat ettiğini söylediği bir kitap gösterdi. Yazarının adını yüksek sesle okudu. Dilinin üzerinde kayan, pürüzsüz, yuvarlak bir kelimeydi: Kopernik. Ne de tuhaf bir isim diye düşündü Cihan, ama astronom öyle hürmetle söylemişti ki bir efsuna dönüşmüştü sanki.</span></p>
				<p class="paragraf"><span class="regular-metin">“Bir sevdiği varmış ama evlenmemiş” dedi Takiyeddin; canlıymış gibi, deri kaplı cildi işaret ederek. “Kız kardeşinin çocuklarını büyütmüş, kendi çocuğu olmamış.” </span></p>
				<p class="paragraf"><span class="regular-metin">“Neden dünya evine girmemiş?” diye sordu Davud.</span></p>
				<p class="paragraf"><span class="regular-metin">“Allah bilir. M</span><span class="regular-metin">uhtemelen kızın iyiliği için. Gözü semadan başka şey görmeyen kocayı hangi kadın ister?”</span></p>
				<p class="paragraf"><span class="regular-metin">Davud’la Cihan, astronom ve yardımcılarına teşekkür edip ayrıldılar. Roma’dan bu yana iki kalfa hep yakın olmuşlardı. Maceralı bir seyahatte yoldaşlık bir nevi sırdaşlıktı ve aralarındaki bu bağ hiç bozulmamıştı.</span></p>
				<p class="paragraf"><span class="regular-metin">“Sence kendini mi kastetti?” dedi Davud. </span></p>
				<p class="paragraf"><span class="regular-metin">“Bence öyle” dedi Cihan. </span></p>
				<p class="paragraf"><span class="regular-metin">İkisi de aynı şeyi düşünmüştü demek. Takiyeddin evliydi ama gecelerini genellikle rasathanede geçiriyordu. O kadar çok çalışıyordu ki ailesini de, zevcesini de ihmal ediyordu istemeden. Belki de lafın ucunu kendine dokundurmuştu. </span></p>
				<p class="paragraf"><span class="regular-metin">Dışarı çıkar çıkmaz, insanın iliklerine işleyen bir sis dalgası sardı etraflarını. Güçbela Çota’yı buldular, yerlerine tırmandılar ve ağır ağır yola koyuldular. Birkaç adım sonra, dönüp arkasına baktı Cihan. Tuhaf bir şey oldu. Rasathaneyi olu</span><span class="regular-metin">şturan iki devasa bina görünmüyordu. Ne pencerelerde titreyen bir mum ışığı, ne tepedeki aletlerden yansıyan bir parıltı. Binaların dış hatları bir kurşuni deniz içinde öylesine kaybolmuştu ki o an sanki rasathane hiç var olmamış, o çatıların altında yapılan ve söylenen her şey geçiciymiş gibi geldi. Kumda ayak izleri gibi...</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt63.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Piyale Paşa’nın camiini yapmaya seneler evvel, Sultan Süleyman’ın son demlerinde başlamışlard</span><span class="regular-metin">ı. O zamanlar Piyale Paşa şanının doruğunda kahramandı. O günden bugüne çok sular akmış, camiyi ancak tamamlayabilmişlerdi. Afyonkeş, sıra dışı paşan</span><span class="regular-metin">ın binası da kendi gibi farklıydı. Rüzgârlı bir günde Sinan ve kalfaları inşaattan dönüyordu. Cihan Çota’nın ensesinde, usta ve kalfalar mahfenin içinde. Takiyeddin’i, dertli bir ifadeyle avluda bekler buldular. Onu uzun zamandır görmemiş olan Cihan, müneccimbaşındaki değişiklik karşısında hayrete düştü. Rasathanenin ilk aylarında gözlerini ışıldatan heyecan kaybolmuş; geriye çökük, gergin bir çehre kalmıştı. Selamlaşmanın ardından Sinan ile Takiyeddin </span><span class="regular-metin">bahçedeki kameriyeye çekilip alçak ve sıkıntılı seslerle dertleşmeye başladı. </span></p>
				<p class="paragraf"><span class="regular-metin">Onların yanına gidemeyen ama meraktan çatlayan kalfalar mutfağı işgal edip, aşçının homurdanmasına aldırmadan pencerenin önüne kuruldular. Buradan ustalarını rahatlıkla gözetleyebilirlerdi. Gerçi bunca mesafeden söylenenleri işitmek mümkün değildi ama tahminlerde bulunmaktan geri durmadılar.</span></p>
				<p class="paragraf"><span class="regular-metin">“Kötü bir şey olacak” diye mırıldandı Davud. “İçime doğuyor.”</span></p>
				<p class="paragraf"><span class="regular-metin">“Belki sadece bir şey danışıyordur</span><span class="regular-metin">” dedi Nikola, iyimser olmaya çalışarak. </span></p>
				<p class="paragraf"><span class="regular-metin">Takiyeddin yanında çıraklarından birini getirmişti. Çiçekbozuğu yüzünde, incecik bir sakal taşıyan gençten bir rasıt. O yanlarına gelince Sinan’ın kalfaları delikanlıyı soru yağmuruna tuttular. Evvela cevap vermek istemese de sonunda ağzındaki baklayı çıkardı. “Ustam Kavs burcunda bir kuyrukluyıldız gördü.”</span></p>
				<p class="paragraf"><span class="regular-metin">Cihan öbürlerine baktı. Nikola’nın kafası karışmıştı, Davud şüphelenmiş gibiydi; Sancha’nın ne düşündüğünü anlamaksa imkânsızdı çünkü gözlerini yere dikmişti. Cihan tek cahilin kendisi olamayacağına hükmederek sordu: “O ne ki?”</span></p>
				<p class="paragraf"><span class="regular-metin">Rasıt iç geçirdi. “Bir kuyrukluyıldız. Çok büyük. Bize doğru geliyor.”</span></p>
				<p class="paragraf"><span class="regular-metin">“Ya ne olur gelirse?” diye sordu Davud.</span></p>
				<p class="paragraf"><span class="regular-metin">“Onu ustam bilir.”</span></p>
				<p class="paragraf"><span class="regular-metin">“Sen de biliyorsundur” diye ısrar etti Cihan.</span></p>
				<p class="paragraf"><span class="regular-metin">“Bazı kuyrukluyıldızlar sellere sebep olur. Bir memlekette hamile kadınlar çocuklarını düşürmüş. Başka bir sefer gökten üç bacaklı kurbağalar yağmış.”</span></p>
				<p class="paragraf"><span class="regular-metin">Kalfalar dehşet içinde dinlediler. Kendi sesiyle coşan delikanlı musibet üstüne musibet saymaya devam etti. “Bir başka kuyrukluyıldız yedi yıl kuraklık getirmiş. Tufanlar, zelzeleler...”</span></p>
				<p class="paragraf"><span class="regular-metin">“Şşş, geliyorlar!” dedi Nikola birden.</span></p>
				<p class="paragraf"><span class="regular-metin">Haylazlık etmiş çocuklar gibi süklüm püklüm bahçeye çıktılar. Takiyeddin’in canını sıkan şey her neyse, bir ağaçtan diğerine bulaşan bir hastalık gibi Sinan’ı da etkilemişe benziyordu. İkisinin de yüzünden düşen bin parçaydı. Ama yardımcılarının meraklı bakışlarını görünce kaşlarını çattılar. </span></p>
				<p class="paragraf"><span class="regular-metin">“Şunların haline bak” dedi Takiyeddin.</span></p>
				<p class="paragraf"><span class="regular-metin">“Dedikodu kuyrukluyıldızdan hızlı” dedi Sinan, babacanca serzenişte bulunduğu zamanlar kullandığı o tok sesiyle. </span></p>
				<p class="paragraf"><span class="regular-metin">“Hele kimileri dillerini tutamıyorsa” diye azarladı Takiyeddin yardımcısını. Kulaklarına kadar kızardı delikanlı. Müneccimbaşı </span><span class="regular-metin">yumuşadı. “Zararı yok. Nasılsa tekmil şehir işitecek yakında.”</span></p>
				<p class="paragraf"><span class="regular-metin">Cesaret bulan Cihan sordu, “Peki ne olacak?”</span></p>
				<p class="paragraf"><span class="regular-metin">“Allah büyük, alametleri de” dedi Takiyeddin. “Biz bunu görmeyebiliriz ama neticede hep öyledir.”</span></p>
				<p class="paragraf"><span class="regular-metin">Bu cevaptan tatmin olmayan Cihan müneccimbaşına baktı. Keyfi kaçmıştı. Diğer kalfalar da farklı görünmüyordu. O ana dek ortada fol yok yumurta yokken ihtimaller uydurmuşlardı. Halbuki şimdi bir tehlike olduğunu hepsi biliyordu. </span></p>
				<p class="paragraf"><span class="regular-metin">Sinan dedikodunun sürati konusunda haklıydı. Sonraki günlerde İstanbul’da herkes bunu konuşuyordu. Endişeli</span><span class="regular-metin"> fısıltılar ve kara kehanetler duvarlardaki çatlaklardan sızıp, kaldırım taşlarının arasına doldu, lağımlardan aktı, deliklerden geçip, soludukları havayı kirletti. Herkes endişe içindeydi. Kısa zaman sonra sultan, eşraftan, vezirlerden ve ulemadan bir divan toplamaya karar verdi. Takiyeddin, bu meclisin huzuruna çıkıp neler olduğunu anlatacaktı. Sinan’ın da gelip fikrini paylaşması istenmişti. </span></p>
				<p class="paragraf"><span class="regular-metin">Bunu duyunca heyecanlandı Cihan. “Usta beni de götür yanında” diye yalvardı.</span></p>
				<p class="paragraf"><span class="regular-metin">“Neden? Meraklın</span><span class="regular-metin">ın tekisin diye mi?”</span></p>
				<p class="paragraf"><span class="regular-metin">“Beni değilse aramızdan birini götür. Bu rasathaneyi biz inşa ettik...” Cihan’ın boğazı düğümlendi.</span></p>
				<p class="paragraf"><span class="regular-metin">Sinan teslim oldu o böyle konuşunca. “Hadi, git de hazırlan.”</span></p>
				<p class="paragraf"><span class="regular-metin">Üstatla filbaz öğle ezanından sonra saraya vardılar. Diğerleri gibi onlar da Arz Odası’na alındı. Ricalden kırk kadar kişi ve bazılarının yardımcıları geniş odanın her iki yanına dizilmişti. Sultan Murad tahtına geçmiş, etrafı süzüyordu. </span></p>
				<p class="paragraf"><span class="regular-metin">Az sonra Takiyeddin içeri alındı. Cihan onun diz çöküp sultanın eteğini öpüşünü, eğilip</span><span class="regular-metin"> divan azalarını selamlayışını, ellerini önünde birleştirerek hürmetle bekleyişini seyretti. İçi acıdı. O an kimse onun yerinde olmak istemiyordu.</span></p>
				<p class="paragraf"><span class="regular-metin">“Müneccimbaşı, kuyrukluyıldızın neler getireceğini şevketli hünkârımıza anlatmak için buradasın” dedi Vezir-i Azam Sokollu. </span></p>
				<p class="paragraf"><span class="regular-metin">“Padişahımız müsaade ederse...” Takiyeddin, kaftanının içinden bir tomar çıkardı. Kendisine ne sorulacağını bildiğinden, cevabını bir konuşma şeklinde hazırlamıştı. İzin alınca yüksek sesle okumaya başladı.</span></p>
				<p class="paragraf"><span class="regular-metin">“Saray</span><span class="regular-metin"> rasıtlarının başı olarak, ben Takiyeddin bin Maruf, Kavs burcunda bir kuyrukluyıldız gördüm. </span><span class="italik">Zic</span><span class="regular-metin">’ime danıştıktan ve Nasireddin Tusi’nin de bir vakitler yaptığı gibi </span><span class="italik">zât üş-şu’beteyn</span><span class="regular-metin">’imi kullandıktan sonra kuyrukluyıldızın tul derecesinin Kavs 26 ve arz derecesinin şimal 22 olduğunu tespit ettim. Ölçümlerimde üç büyük yıldızı nirengi noktası olarak aldım: Aldebaran, boğanın gözü; Algorab, kuzgun ve Altair, kartal. Kuyrukluyıldızın mizacını anlayabilmek için günlerce hareketlerini izledim. </span><span class="regular-metin">Gördüklerimi, ruhum bu gölgeler âleminden göçtükten sonra genç rasıtlar faydalanabilsin diye tafsilatıyla uzun uzun yazdım. Arzu eden bunları okuyabilir.”</span></p>
				<p class="paragraf"><span class="regular-metin">Takiyeddin burada durakladı. Odada çıt çıkmıyordu. “Müteakip yedi gece az uyudum. Çıraklarım ve ben durmadan çalışarak...”</span></p>
				<p class="paragraf"><span class="regular-metin">Sokollu müdahale etti: “Senin neler yaptığını değil, yıldızın ne yapacağını anlat bize.” </span></p>
				<p class="paragraf"><span class="regular-metin">Takiyeddin derin bir nefes aldı; her hareketini</span><span class="regular-metin"> inceleyen kimi dost kimi düşman çehrelere tek tek baktı. Belki de izlediği o kuyrukluyıldız kadar yalnız hissetti kendini. Parmağını yazının üstünde kaydırarak birkaç kısım atladı ve sonlara doğru bir yerden okumaya başladı: “Yıldızın Zühre tarafından çekildiğini, istikametinin şimalden cenuba olduğunu buldum. Bünyesini ve çekimine kapıldığı seyyarenin mizacını inceleyerek şu neticeye vardım: Semalarımızı eski vakitlerde ziyaret eden kuyrukluyıldızların aksine, bu </span><span class="regular-metin">seferkinin hayırhah bir tabiatı var. Kötülük getirmeyecek.”</span></p>
				<p class="paragraf"><span class="regular-metin">Dinleyenler bir oh çekti. Bunun üzerine Sultan Murad “Âlâ” dedi başını sallayarak. “Anlat biraz daha.”</span></p>
				<p class="paragraf"><span class="regular-metin">“Bol bol yağmur getirecek, hasat bereketli olacak” dedi Takiyeddin.</span></p>
				<p class="paragraf"><span class="regular-metin">“Ya harp meydanında halimiz ne olacak?” diye sordu Sultan.</span></p>
				<p class="paragraf"><span class="regular-metin">“Ordularımız külli bir zafer kazanacak.”</span></p>
				<p class="paragraf"><span class="regular-metin">Bir heyecan dalgası yayıldı. Gözler büyüdü, sevinçle ışıldadı. Meclis bu şekilde noktalandı. Cihan da memnun mesut çıktı, ustasının peşi sıra.</span></p>
				<p class="paragraf"><span class="regular-metin">Ne var ki bunların hiçbiri gerçekleşmedi. İran’la savaş ümit edildiği gibi gelişmedi. Osmanlı ordusu muzaffer oldu olmasına ama kayıplar o kadar fazlaydı ki kimse doğru dürüst sevinemedi. Ardından kuraklık bastırdı. Köy</span><span class="regular-metin">lerde, şehirlerde kilerler aylarca boş kaldı, çocuklar geceleri aç yattı. En beteri, tekmil mahalleleri yerle yeksan eden depremdi. İnsanlar topluca ölüp topluca gömüldüler. Her yerde fukaralık, hastalık, elem baş gösterdi. </span></p>
				<p class="paragraf"><span class="regular-metin">Kuyrukluyıldız beladan ve dertten başka bir şey getirmemişti. En çok da Takiyeddin’e. Ulema artık onu diline dolamıştı. Müneccimbaşının ayağını kaydırmak için fırsat kollayan Şeyhülislam Ahmed Şemse</span><span class="regular-metin">ddin Efendi şimdi var gücüyle hücum ediyordu: </span><span class="italik">Rasathane yüzünden başa gelmişti bu felaketler.</span><span class="regular-metin"> Allah’ı gözetlemek onların ne haddineydi zaten? Tam tersi olması gerekirdi; Allah’ın gözü onların üstünde olmalıydı. İnsan dediğinin bakışları toprakta olurdu; semanın katmanlarında değil. </span></p>
				<p class="paragraf"><span class="regular-metin">Ve sultan rasathanenin yıkılmasını emretti. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt64.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin char-style-override-11">Haberi alınca ustamın evine doluştuk. Sanki bir rüyada yürüyorduk, ne zaman uyanacağımızı anlamadan. Boş gözlerle baktık birbirimize. Sinan bütün günü kameriyenin altında bir başına oturarak geçirdi. Takiyeddin’le o eski umut dolu sohbetlerini hatı</span><span class="regular-metin char-style-override-11">rlıyordu belki de. Akşam namazından sonra yanımıza geldi. Öyle yumuşak bir sesle konuştu ki sözlerindeki sertliği hemen idrak edemedik: “Siz yaptınız, sizin yıkmanız gerek.”</span></p>
				<p class="paragraf"><span class="regular-metin char-style-override-11">“Ama ustam...” diye itiraz edecek oldu Nikola.</span></p>
				<p class="paragraf"><span class="regular-metin char-style-override-11">“Fili de alı</span><span class="regular-metin char-style-override-11">n muhakkak” dedi Sinan.</span></p>
				<p class="paragraf"><span class="regular-metin char-style-override-11">Bana ne oldu bilmem. İçime şeytan girdi. Kendime hâkim olamadım. “Bu kadar basit mi usta? Yoksa böyle olacağını bildiğin için mi bize yaptırdın rasathaneyi?” diye sordum. Öbürleri ağızları bir karış</span><span class="regular-metin char-style-override-11"> açık bakakaldılar bana. Neticede hepsinin aklından geçen şeydi ama bir tek ben, aptal gibi yüksek sesle söyleyivermiştim. Ustam hüzünle baktı. “Bilmiyordum böyle olacağını” dedi. “Bilsem size yaptırmazdım.” Ben gene de ısrar ettim: “Peki ama binamı</span><span class="regular-metin char-style-override-11">zı neden müdafaa etmezsin? Nasıl izin verebilirsin?” </span></p>
				<p class="paragraf"><span class="regular-metin char-style-override-11">Sinan’ın gözlerinin kenarındaki çizgiler, kederli bir tebessümle derinleşti. “Elimde olan şeyler var, olmayan şeyler var” dedi. “İnsanların yakmasına, yıkmasına, bozması</span><span class="regular-metin char-style-override-11">na mâni olamam. Ama yangınlara, yıkımlara rağmen inşaya devam edebilirim. Budur tek yapabildiğim.”</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt65.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Yıkımdan evvelki akşam Sinan’ın evindeydiler. Herkes bir köşeye çekilmişti. Usta, ailesiyle beraber yukarıda haremdeydi; Nikola işlikte tek başına çalışıyordu; Davud ortalarda yoktu; Yusuf evin arkasındaki odasındaydı ve Cihan da ahırda, filin yanındaydı. Zavallı kâhya</span><span class="regular-metin"> onları beraber yemek yemeye ikna edemeyince herkesin aşını ayrı ayrı tepsilerle gönderecekti. </span></p>
				<p class="paragraf"><span class="regular-metin">Fille baş başa vakit geçirmeye hasret kalan Cihan, seyisi kovalamıştı. Esasında, hayvana kimselerin onun kadar iyi bakamayacağına inanıyordu. Tıpkı eski günlerdeki gibi, yerlerdeki idrarı yıkadı, pislikleri kürekle toplayıp attı, fıçıda azalmış suyu tamamladı, teknedeki yaprakları tazeledi. Altlarındaki yumuşak etli kısımları acıtmamaya itina ederek Çota’nın ayaklarını –büyük ön ayaklarını ve daha küçük ve beyzi olan arka ayaklarını– ova ova yıkadı. On sekiz tırnağını tek tek itinayla kesti, temizledi, şifalı yağlarla ovdu. Senebesene </span><span class="regular-metin">inşaat sahalarında ter dökmenin ve dik yokuşları çıkıp inmenin bir bedeli olmuştu. Tırnaklarından dördü kırıktı ve biri de düşmek üzereydi. </span></p>
				<p class="paragraf"><span class="regular-metin">Siğil sivilce var mı diye hayvanın hortumunu, pislik var mı diye kuyruğunu dikkatle muayene etti. Kulaklarının arkasına baktı. Pire en fenasıydı. Bu kadar kocaman bir hayvanın en minik mahluk karşısında çaresiz kaldığını görmek garipti. Fakat tek bir tane kâfiydi koca filin keyfini kaçırmaya. Birkaç küçük, kahverengi topak buldu ama telaşa mahal verecek bir vaziyet yoktu. Çota’yı yıkadıktan sonra, yara veya çıban var mı diye arkasını tetkik etti iğrenmeden. Kuruyan deriye merhem sürdü. O bunları yaparken, Çota da sabırla bekliyor, gördüğü ilginin tadını çıkarıyordu. Cihan’ın da hoşuna gitmişti bunlarla uğraşmak. Hiç olmazsa iç sıkıntısı hafifliyordu. İşi bittiğinde, Çota “Nasılım?” dercesine hortumunu salladı</span><span class="regular-metin">.</span></p>
				<p class="paragraf"><span class="regular-metin">“Pek yakışıklı oldun” dedi Cihan.</span></p>
				<p class="paragraf"><span class="regular-metin">Hafif aralık kapının ardından ayak sesleri işittiler.</span></p>
				<p class="paragraf"><span class="regular-metin">“Buradayım” diye seslendi Cihan, yamaklardan birinin yemek getirdiğini zannederek. Gelenin Sinan olduğunu görünce afalladı. Ellerini bir beze silerek koşturdu. “Hoş geldin ustam. Beni affettin mi öyle konuştuğum için?” </span></p>
				<p class="paragraf"><span class="regular-metin">Sermimarı ahıra buyur etmek yakışıksız olacağından aceleyle ekledi: “Dışarı geleyim mi</span><span class="regular-metin">?”</span></p>
				<p class="paragraf"><span class="regular-metin">“Yok, yok. Burada konuşalım, daha iyi.”</span></p>
				<p class="paragraf"><span class="regular-metin">Cihan Çota’nın haşasını bir saman balyasının üzerine sererek ustasına yer yaptı. Yarı kadifeden yarı ottan bir koltuk. </span></p>
				<p class="paragraf"><span class="regular-metin">“Gün gelip de senden bunu isteyeceğim, kırk yıl düşünsem aklıma gelmezdi” dedi Sinan oturduktan sonra.</span></p>
				<p class="paragraf"><span class="regular-metin">“Neymiş ki o?” dedi Cihan.</span></p>
				<p class="paragraf"><span class="regular-metin">“Hünerlerine ihtiyacım var. Çizim hünerlerine değil. Daha eskilerine, şayet onlara </span><span class="italik">hüner</span><span class="regular-metin"> denirse tabii.”</span></p>
				<p class="paragraf"><span class="regular-metin">Cihan’ın hiçbir şey anlamadığını görünce açıkladı</span><span class="regular-metin">: “Eskiden yankesicilik yapardın, doğru mu? Biliyorum, artık değiştin.”</span></p>
				<p class="paragraf"><span class="regular-metin">Cihan bembeyaz oldu. Demek ustasının haberi vardı. Hem de bunca zaman. Suçluluk hissi ta parmak uçlarına yayıldı. Bir şey diyemedi. </span></p>
				<p class="paragraf"><span class="regular-metin">“Lafın kısası, benim için birkaç şey çalmanı isteyeceğim.”</span></p>
				<p class="paragraf"><span class="regular-metin">Cihan hayret içinde ustasına bakakaldı.</span></p>
				<p class="paragraf"><span class="regular-metin">“Yarın, senin de bildiğin gibi rasathane yıkılacak. Bunca alet edevat yok olacak. Kitaplar da. Her şey o kadar hızlı</span><span class="regular-metin"> oldu ki, Takiyeddin hiçbir şey kurtarma fırsatı bulamadı. Kapılar kilitli, kimse içeri giremiyor.”</span></p>
				<p class="paragraf"><span class="regular-metin">Nihayet ustasının ne dediğini anlamaya başladı Cihan.</span></p>
				<p class="paragraf"><span class="regular-metin">“Birkaç kitap alsak bile dostumuz için teselli olur.”</span></p>
				<p class="paragraf"><span class="regular-metin">“Olur hakikaten ustam.”</span></p>
				<p class="paragraf"><span class="regular-metin">“Kabul etmek mecburiyetinde değilsin elbet” dedi Sinan sesini fısıltı seviyesine indirerek. “Parlak bir fikir olmayabilir.”</span></p>
				<p class="paragraf"><span class="regular-metin">“Bence mükemmel bir fikir.”</span></p>
				<p class="paragraf"><span class="regular-metin">“Tehlikeli olabilir.”</span></p>
				<p class="paragraf"><span class="regular-metin">“Bunu söylememi mazur gör ustam ama hırsızlık hep tehlikelidir.”</span></p>
				<p class="paragraf"><span class="regular-metin">Sinan başını eğ</span><span class="regular-metin">di. Sanki filbaza bakınca hem umutlanıyor hem dertleniyordu. O an Cihan tuhaf bir hisse kapıldı. Belki daha da yaşlı ve olgun olsaydı veyahut ustası genç ve toy olsaydı, her ikisi iyi dost olabilirmiş gibi geldi.</span></p>
				<p class="paragraf"><span class="regular-metin">“Aramızda sır olarak kalmalı” dedi Sinan.</span></p>
				<p class="paragraf"><span class="regular-metin">“Tabii bir de Çota’nın” </span><span class="regular-metin">dedi Cihan. “Yardım eder. Attan sessizdir ve daha fazla şey taşıyabilir.”</span></p>
				<p class="paragraf"><span class="regular-metin">“Pekâlâ. Onu da alırız yanımıza.”</span></p>
				<p class="paragraf"><span class="regular-metin">Cihan durdu. “Ustam siz de mi geliyorsunuz?”</span></p>
				<p class="paragraf"><span class="regular-metin">“Elbette. Seni yalnız gönderecek değilim ya.”</span></p>
				<p class="paragraf"><span class="regular-metin">Cihan düşündü. O yakalanacak olursa, adi hırsız muamelesi görürdü. Ama ustası yakalansa şöhreti lekelenir, saraydaki işini kaybederdi. Ameleleri, ailesi, talebeleri, yüzlerce insan perişan olurdu. “Bağışla ustam, yanımda biri varken çalışamam</span><span class="regular-metin">. Yalnız gitmeliyim.”</span></p>
				<p class="paragraf"><span class="regular-metin">Sinan itiraz etti. Cihan direndi. Usta vazgeçtiğini söyledi. Kalfa, “artık çok geç,” dedi. “Bir kere işittim ya, yapmadan bırakmam.” Bir söz harbiydi. Kavga etmeden tartıştılar oracıkta. </span></p>
				<p class="paragraf"><span class="regular-metin">“Pekâlâ” diye razı oldu Sinan nihayetinde. Bir para kesesi çıkardı. Olur da bekçiye yakalanırsa rüşvet vermeyi deneyecekti. Belki işe yarardı. Adamın mizacına bakardı</span><span class="regular-metin"> bu işler, bir de Cihan’ın kısmetine. </span></p>
				<p class="paragraf"><span class="regular-metin">Yaklaşan ayak sesleriyle irkildiler. Dumanı tüten bir tas çorba, ekmek, su ve zerde yüklü bir tepsiyle bir hizmetkâr belirdi. O, yemekleri bırakıp çekilene kadar beklediler.</span></p>
				<p class="paragraf"><span class="regular-metin">“Hadi ye” dedi Sinan. “Uzun bir gece olacak.”</span></p>
				<p class="paragraf"><span class="regular-metin">Cihan çorbadan telaşla bir yudum aldı. Dili haşlandı. “Bilhassa kurtarmamı arzu ettiğiniz bir şey var mı?” diye sordu. </span></p>
				<p class="paragraf"><span class="regular-metin">“Var esasında” dedi Sinan, tek kaşını kaldırarak. Bu soruyu beklediği belliydi. “Alet edevatı bırak; onlar fazla büyük. Kitapları kurtarmak lazım, ne kadarını kurtarabilirsen. Bir de bulabilirsen, Takiy</span><span class="regular-metin">eddin’in </span><span class="italik">zic’</span><span class="regular-metin">ini bul; bilirsin ne çok çabaladı onun için.”</span></p>
				<p class="paragraf"><span class="regular-metin">Ayın, güneşin, yıldızların ve semavi cisimlerin haritası. Senelerin emeği. Nasıl yanına almamış olabilirdi? Aklından geçenleri okumuş gibi konuştu Sinan: “Takiyeddin kıymetli eşyalarını rasathanede tutardı. Orası onun yuvasıydı.”</span></p>
				<p class="paragraf"><span class="regular-metin">Çorbasını hızla kaşıkladı filbaz; ağzı</span><span class="regular-metin">na bir parça ekmek attı, kalanını kuşağının içine koydu. “Yola koyulma vakti. Ben hazırım ustam.”</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt66.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Dolunay vardı – geçmiş zamanlardan kalma bir şenlik ateşi gibi parlıyordu şehrin üstünde. Kıpırdayan, adeta nefes alıp veren gölgeler arasından Tophane’ye doğru ilerledi fil ile filbaz. Pek kimse bilmezdi bunu ama </span><span class="regular-metin">ayaklarının altındaki kalın, kadifemsi etler sayesinde filler hayret verici bir çeviklik ve sessizlikle yürüyebilirdi. Böylece vasıl oldular rasathaneye. Binalar, kurşuni semanın altında, kaygıyla birbirlerine sarılmış iki deve benziyordu. Ertesi gün bu vakitlerde onların gitmiş olacağını düşününce bir sızı saplandı Cihan’ın yüreğine. Aşağıya atladı; etrafta kimsenin bulunmadığından emin olmak için durup geceyi dinledi. Çota’ya kendisini beklemesini söyledi. Mükâfat olarak verdiği fındık, fıstık ve armutları anında silip süpürdü hayvan. Cihan, kitapları taşımak için çuvallar getirmişti. Onları aldı, uğur getirsin diye Çota’nın hortumunu üç defa öptü ve doğruca rasathaneye yöneldi.</span></p>
				<p class="paragraf"><span class="regular-metin">Evvela ana kapıyı denedi. Ü</span><span class="regular-metin">stüne paslı bir asma kilit takılmıştı. Kuşağındaki bıçakla biraz kurcaladı. Zorlayarak açabilirdi ama böyle yaparsa kilidi eski haline getiremezdi. O zaman gece birilerinin içeri girmiş olduğu anlaşılırdı. Sürünerek duvarların arkasına geçti ve her iki yandaki kapıları yokladı. İki bina arasında bir geçit olduğundan, içeri girmenin bir yolunu bulduktan sonra hangi taraftan girdiğinin önemi yoktu. Derken, zemin kattaki yuvarlak pencere çarptı gözüne. Kışın yerinden oynadığını ve bir türlü tamir edilmediğini hatırladı. Şikâyet etmişti Takiyeddin. Derken unutmuştu, herkes gibi.</span></p>
				<p class="paragraf"><span class="regular-metin">Bir an sonra oradaydı Cihan, pencereyi zorluyordu. Tahmin ettiği gibi menteşe kolayca çıkıverdi. Pencereyi itip açarak içeri süzüldü. Ortalık öyle karanlıktı ki dizlerinin bağı çözüldü. Gözleri alışana kadar bekledi, derken</span><span class="regular-metin"> etraftaki cisimleri seçmeye başladı. Merdivenlerden çıkıp kütüphaneye vardığında kâğıt, tirşe, mürekkep ve deri karışımı kuvvetli bir koku çarptı yüzüne. Açık bir yaraydı adeta her raf. Sendeleyerek sağa sola bakındı. Binlerce kitap, harita ve elyazması vardı. Hangilerinin daha kıymetli olduğunu nereden anlayacaktı? Nasıl kıyaslayacaktı? Tarihlerine göre mi? Daha eskiden yazılmış olan eserler daha mı değerliydi? Yazarlarına göre mi ayırmalıydı? Yoksa konularına göre mi?</span></p>
				<p class="paragraf"><span class="regular-metin">Cihan, bir raftan diğerine koşarak rastgele birkaç kitap seçti; ayın şavkının vurduğu </span><span class="regular-metin">pencerenin kenarına getirdi. Latince, Arapça, İbranice, Yunanca, İtalyanca, Ermenice, Farsça, Türkçe, Kürtçe, Süryanice kelimeler yağmur olup yağdı üzerine. Nefesi kesildi. Kendine sinirlendi. Ne demeye oyalanıyordu? Tereddütlerle kaybedilemeyecek kadar kıymetliydi vakit. Yanında getirdiği çuvalları aceleyle açıp, eline geçirdiği kitaplarla doldurmaya başladı. Madem seçemiyordu, o halde seçmeyecekti. Hepsini birden kurtaracaktı.</span></p>
				<p class="paragraf"><span class="regular-metin">İlk rafı çuvala aktard</span><span class="regular-metin">ı; ardından iki taneyi daha. Birinci çuval dolmuştu bile. İkinci çuval da sonraki üç rafı yuttu. O kadar. Bir adım attı öne doğru, sarhoş gibi yalpaladı. Haddinden ağırdı yükü. Elleri titreyerek ciltlerin bir kısmını çıkardı mecburen. “Geri geleceğim” diye fısıldadı. </span></p>
				<p class="paragraf"><span class="regular-metin">Dışarı çıkıp Çota’yı buldu, ip merdivene tırmandı, kitapları filin mahfesinin içine boşalttı ve koşarak, nefes nefese geri döndü. El arabası getirmediği için kendi kendine lanet okudu. Öylesi daha akıllıca olurdu. Çuvalları bir daha doldurdu. Bu sefer beş raf daha tamamladı ve yine dışarı koştu. Sonra bir daha. Ardından bir daha. Bu gidiş gelişlerden kaç tane yaptığını kendi de sayamadı. Öyle zor</span><span class="regular-metin"> nefes alıyordu ki birileri işitecek de yakalanacak diye korktu.</span></p>
				<p class="paragraf"><span class="regular-metin">Nice sonra dili damağı kurumuş bir halde yutkunarak kendini toparladı. Pencerenin dışında şafak söküyordu. Bu sonuncu sefer olmak zorundaydı. Buraya kadardı. Kurtarabileceği kadarını kurtarmıştı; daha fazlasını yapamazdı. İşte o an acayip bir şey oldu; yıllar sonra beli bükük bir ihtiyara dönüştüğünde bile kimselere anlatamayacağı bir gariplik. Kitaplar, elyazmaları, haritalar, çizimler... hep birden ona seslenmeye başladılar. Evvela alçak perdeden geliyordu sesleri. Bir uğultu halinde. Giderek </span><span class="regular-metin">tizleşti. Çığlık çığlığa yalvarıyor, haykırıyorlardı kendilerini de alması için. Yırtık kâğıttan ağızlarını, mürekkepten damla damla gözyaşlarını görebiliyordu. Kendilerini raflardan attılar, birbirlerinin üstüne bastılar, dehşetten kocaman açılmış gözleriyle önünü kestiler. Cihan, fırtınalı bir denizde, etrafında yüzlerce kişi boğulurken, bir sandalın içinde, kurtarabileceği bir düzine insanı seçmeye çalışan bir adam gibi hissetti kendini. Ağlamaya başladı. </span></p>
				<p class="paragraf"><span class="regular-metin">Üç çuval daha doldurdu. Görünmeyen bir zebani tarafından kovalanıyormuş gibi hızla çıktı oradan. Çota’ya nasıl bindiğini, Sinan’ın evine nasıl vardığını hatırlamayacaktı. K</span><span class="regular-metin">itapları ustasına teslim etti ve gene onunla konuşmaya kalkarlar diye korkusundan bir süre yanaşamadı yanlarına. </span></p>
				<p class="paragraf"><span class="regular-metin">“Hintli, ne çok kitap kurtarmışsın” dedi Sinan gururla.</span></p>
				<p class="paragraf"><span class="regular-metin">“Çok daha fazlasını bıraktım” dedi Cihan kısık bir sesle.</span></p>
				<p class="paragraf"><span class="regular-metin">Sinan çuvalları boşaltı, ciltlerini sildi, hepsini kütüphanesine sakladı. Daha sonra tastamam dört yüz seksen dokuz kitap kurtarmış olduğunu söyleyecekti. Cihan ancak odasına</span><span class="regular-metin"> dönüp, başını yastığa koyarak titremesini durdurabildiğinde bir şeyi fark edecekti: o telaşla Takiyeddin’in </span><span class="italik">zic’</span><span class="regular-metin">ini aramayı unutmuştu! </span></p>
				<p class="paragraf"><span class="regular-metin">Nihayetinde, en çok tenkit ettiği şeye yenik düşmüştü müneccimbaşı. İlim ve irfanın ilerlemesi için birikim gerekliydi. Birikim içinse mevcut eserlerin ve emeklerin özenle muhafaza edilmesi. Kat üstüne kat inşa ederek ilerlerdi toplumlar. Her kuşakta yeniden başlayarak değil. Halbuki Takiyeddin’in ardından gelecek olan rasıtlar gene sıfırdan başlamak mecburiyetindeydi. </span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Ertesi gün, tan ağardıktan sonra, altı</span><span class="regular-metin">sı birden –Sinan, kalfalar ve fil– kendi yaptıkları eseri yıkmaya hazır bekliyorlardı. Ne bir güvercin kıpırdadı saçaklar altında, ne bir meltem esti. Sancha’nın gözlerinde yaşlar olduğunu fark etti Cihan. Kimse tek kelime etmedi. </span></p>
				<p class="paragraf"><span class="regular-metin">Takiyeddin bir kenarda duruyordu. Ellerini göğsünde kavuşturmuş, teselliye muhtaç bir bebek gibi kendi kendine hafifçe sallanıyordu. Suratı bembeyazdı. Taramayı unuttuğu sakallarına bir damla düşüyordu bazen. Ağlamaktan gözleri kan çanağına dönmüştü.</span></p>
				<p class="paragraf"><span class="regular-metin">Ellerinde balyozlar, tokmaklar ve barutlarla gelen amelelerin başında durup, bütün gün kapıları ve pencereleri parçaladılar. Çota, çerçevelere bağlı ipleri var gücüyle çekti, duvarları yıktı. İnsanlar seyretmeye gelmişti. Kimisi alkışlayıp tezahürat ederken, çoğu şaşkın bir </span><span class="regular-metin">sessizlik içinde seyretti. Beş gün sonra, sonuncu taş da kaldırıldı. Tıpkı seneler evvel Sinan’ın çırakları temel attığında olduğu gibi dualar okunuyordu. Ne var ki bu defa, bu günah binasını yerle yeksan ettiği için Allah’a şükredenlerin duasıydı yükselen.</span></p>
				<p class="paragraf"><span class="regular-metin">Rasathaneyle beraber Cihan’ın içinde bir şeyler yıkıldı. </span><span class="regular-metin">Zaten Olev’in ölümünden beri bir yanı hiç toparlanmamıştı. Şimdi bir başka yanı daha yara almıştı. İlme, fenne, ilerlemeye inanan yanı. </span></p>
				<p class="paragraf"><span class="regular-metin">Mihrimah’a hasreti, file muhabbeti ve Sinan’a hayranlığı olmasa, bu kırık tuğlalar ve yanık tahtalar şehrinde bir gün daha durmazdı. “Çek git” diyordu içinden bir ses, ama nereye? Yeni maceralara atılmak için yaşı geçmişti. “Git!” diye yalvarıyordu ses, ama nasıl? Âdetlerine, huylarına alışamasa da ruhunu zapt etmişti İstanbul. Rüyaları bile başka diyarda geçmez olmuştu. “Git!” diye uyarıyordu</span><span class="regular-metin"> ses, ama niye? Dünya kaynayan bir kazandı, nereye varsa insan, hep aynı düşler ve düş kırıklıkları olacaktı. </span></p>
				<p class="paragraf"><span class="regular-metin">Yıllar boyunca, umutlarını yabancısı olduğu bir şehre; kalbini asla elde edemeyeceği bir kadına; gençliğini, her ne kadar kıymet verilse de kolayca gözden çıkarılabilen mimarlık mesleğine bağlamıştı</span><span class="regular-metin">. Hayatta hiçbir şey, dışa vurulamayan kızgınlık kadar zarar vermez insan ruhuna. Ve Cihan’ın öfkesi içinde birikiyordu anbean. Hiçbir şeye inancı kalmamıştı. En sıradan ayrıntı için bile ne çok çaba harcıyorlardı ama kimin umurundaydı? Kimse emeklerini anlamazken ne diye hâlâ bu kadar çabalıyorlardı? Sonunda takdir edilmeyeceğini bile bile kendini paralamanın ne anlamı vardı? Senelerdir ilk defa çalışmak gelmiyordu içinden.</span></p>
				<p class="paragraf"><span class="regular-metin">Usta ve kalfalar mermeri gergef gibi işliyor; kayaları hamur gibi yoğuruyor, hendese şekillerini su gibi akışkan eyliyorlardı. Oysa m</span><span class="regular-metin">uktedirlerin de, ahalinin de önem verdiği tek şey binaların yüksekliği ve kubbelerin büyüklüğüydü. Bu arada pek az kişi fark ediyordu ne denli ince, nazenin bir zanaat icra ettiklerini; her pare taşa ruhlarından ruh üflediklerini. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt67.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="italik">İşlemeyen demir pas, kullanılmayan ahşap küf, çalışmayan insan zan besler</span><span class="regular-metin">, derdi Sinan. Boş durmak yoktu. Kalfası Cihan’ın isteksizliğini görünce, “zehrin devası panzehirdir” diye ona iki misli iş verdi. Yangınlar, depremler, savaşlar, kıtlık ve kuraklık geldi geçti; Sinan sebatla yola devam etti. Cuma camileri, mescitler, medreseler, köprüler, hamamlar, darüşşifalar, imarethaneler, ambarlar ve kervansaraylar yaptılar. Bunların çoğunun banileri padişahlar ve onların valideleri, eşleri, kızlarıydı. Keza vezirler ve kaptan-ı deryalar da. Ancak Sinan’ın yaptığı her şey yönetici taifesinin arzusuyla olmuyordu. Mesela rüya türbeleri. </span></p>
				<p class="paragraf"><span class="regular-metin">Halktan birileri rüyasında bir evliya görürdü durduk yerde. Ya da mezarı harabeye dönmüş bir </span><span class="regular-metin">abdal veya mülhit diye idam edilmiş bir Sufi. Tüm bu ölüler naaşlarının yerini gösterir, hak ettikleri mezarlara kavuşmak isterdi. Ertesi sabah rüyayı gören kişi Sinan’ın kapısına dayanırdı. Mademki mimarbaşıydı, bu meseleye de bakmalıydı. Böylece Sinan, sermimar sıfatıyla, sadece binalar yapıp koca şehri tanzim etmekten; kanalizasyon ve yolları denetleyip yangın önlemleri almaktan; sukemerleri yükseltip inşaat izinleri vermekten sorumlu değildi. Bir de rüya tabirlerine nezaret ediyordu. </span></p>
				<p class="paragraf"><span class="regular-metin">Rüya arzuhalcileri hep sabırsız, aceleciydi. Mimar ve kalfalarının ellerinde ne iş varsa bırakıp, onların talebiyle ilgilenmelerini beklerlerdi. Kimisi tehdit bile ederdi: “Vallahi bu kudretli bir evliyaya benzer. Dediğini yapmazsanız çarpılırsınız maazallah.” Bu şahsiyetleri dinlemek kalfaların göreviydi. Gelen herkesi tek tek buyur edip, dürüstleri sahtekârlardan ayırmak da. Cihan, kim bilir kaç perşembe sabahı bir tabureye çökmüş, hiç tanımadığı insanlara kulak vermişti. Yanında bir de k</span><span class="regular-metin">âtip olurdu. Ne kadar saçma olduğuna bakmadan her başvurunun kaydedilmesi gerekiyordu. Sinan sevecenlikle karşılardı arzuhal sahiplerini. Akil çırağının onları dinleyeceğini söyler, Cihan’ın olduğu yöne bir bakış atar, sonra da dudaklarında muzip bir tebessümle ayrılırdı. Yaptığı her hareketi izleyen düzinelerce gözün altında ter basardı Cihan’ı. Oda basık ve havasız gelirdi. Bütün bu insanlara ve beklentilerine dardı mekân. </span></p>
				<p class="paragraf"><span class="regular-metin">Rüya arzuhalcilerinin çoğu muhtelif yaşlarda erkeklerdi. Babalarının refakatinde gelen çocuklar olurdu. Arada bir kadınlar da. Kocaları veya erkek kardeşleri rüyalarını anlatırken onlar dışarıda beklerdi. Her yerden gelirdi bu insanlar. Hareketli limanlardan ücra mezralara kadar. Ve kalfaların da her yere gitmelerini beklerlerdi. Bir kasabada, çiftlikte veya dağ başında türbe inşa etmeleri için yalvarırlardı. Mademki rüyadaki zat böyle demişti. </span></p>
				<p class="paragraf"><span class="regular-metin">Bir defasında, bazı köylüler çeşmelerinin tamir edilmesini istemişti. Daha evvel kadıya başvurdularsa da bir sonuç elde edememişlerdi. Derken bir çerçi bir rüya görmüştü. Kuvvetli ve kızgın bir ermiş, çeşmenin altında bir derg</span><span class="regular-metin">âh kalıntısı olduğunu söylemişti. Su aktıkça orada yatan hâmûşân huzurluydu. Halbuki şimdi su kuruduğu için rahatsız olmuşlardı. Çeşmenin onarılması şarttı, hem de gecikmeden. </span></p>
				<p class="paragraf"><span class="regular-metin">Cihan ustasına o gün dinlediği hikâyeleri aktarınca Sinan, bu taleple bizzat ilgilenmelerini istemişti. </span></p>
				<p class="paragraf"><span class="regular-metin">“Ama ustam, doğru söyledikleri ne malum? Bana yalan gibi gelir.” </span></p>
				<p class="paragraf"><span class="regular-metin">“Ne fark eder?” dedi Sinan. “Onların suya ihtiyacı var. Benim neye inandığımın önemi yok.” Böylece dağlardan su getiren hendekleri temizleyerek çeşmeyi yaptılar. Köylüler de memnun oldu, Sinan da; şayet varsa, </span><span class="regular-metin">rüyadaki zat da.</span></p>
				<p class="paragraf"><span class="regular-metin">Aşağı yukarı o günlerde bir değirmenci geldi. Buğday tanelerini ayıklayıp öğütürken bir kadın sesi işitmiş – hoş ve cezbedici bir ezgi. Cindir diye korkup kaçmış. Ertesi gün, bir fiske tuzu sol omzundan arkaya atıp, üç kez ateşe tükürmüş olduğu halde ses yine onu bekliyormuş. Aynı gece adamın rüyasına girmiş kadın. Yüzü ışıldıyor, saçları omuzlarına dökülüyormuş. Valide sultanın emriyle ayağına taş bağlanıp boğulduğunu anlatmış, fakat bunun hangi valide olduğunu dememiş. Ruhu, o vakitten beri dünyayı gezer, denizin derinliklerinde bedenini ararmış. Yakın zamanda bir balıkçı, kadının</span><span class="regular-metin">, denize atıldığı esnada saçında takılı olan bağa tarağı bulmuş. Bunun ne olduğunu anlamadan bir kutuya koymuş. İşte kadın, değirmenciden gidip o tarağı bulmasını, bulup gömmesini istemiş. Böylece bir mezarı olacak, bir parça huzur bulacakmış. </span></p>
				<p class="paragraf"><span class="regular-metin">“Neden balıkçıya görünmemiş?” diye sordu Cihan kuşkuyla.</span></p>
				<p class="paragraf"><span class="regular-metin">“İyi bir insan değil o” dedi değirmenci. “Rumeli Hisarı’nda oturur. Mavi bir kulübesi var. Ben görmedim. Kadın anlattı. Fukara adamım, karım hasta, oğlum da yok ki un çuvallarını taşısın. Nasıl gideyim oralara?”</span></p>
				<p class="paragraf"><span class="regular-metin">Cihan tersledi. “Ben de gidemem. İşim gücüm var.”</span></p>
				<p class="paragraf"><span class="regular-metin">Adamın gözlerindeki düş kırıklığı görülmeyecek gibi değildi. Ama Cihan’ı esas şaşırtan Sinan’ın tepkisi oldu. Bu hikâyeyi işitince mimarbaşı, gidip bir bakmasını söyledi. Ertesi gün fil ile filbaz yola koyuldular.</span></p>
				<p class="paragraf"><span class="regular-metin">Balıkçıyı bulmak kolaydı; onunla konuşmaksa imkânsız. Hınçla kararmış gözleri ve asırlardır gülmemiş gibi görünen ağzıyla katı yürekli bir adamdı. Cihan, eşyalarını karıştırmasına izin vermeyeceğini bir bakışta anlamıştı. Başka bir tertip düşündü. Biraz uzaklaşıp Çota’yı, istese kolayca sökebileceği bir söğüt ağacına bağlayarak “Burada bekle. Hemen dönerim” dedi. </span></p>
				<p class="paragraf"><span class="regular-metin">Geldiği yoldan geri döndü. Parmaklarının ucuna basarak barakanın içine süzüldü; birkaç kutu buldu ama tarak hiçbirinde değildi. Derken yerdeki sepet ilişti gözüne. Merakla açıp baktı. Oradaydı. Süt beyazı, kenarları kırı</span><span class="regular-metin">k bir tarak. Cebine attığı gibi topukladı. Allahtan Sinan tarağın nasıl ele geçirildiğini sormadı. Onun yerine “Kadıncağızı gömmemiz gerek” dedi. “Bir de mezar taşı gerek.”</span></p>
				<p class="paragraf"><span class="regular-metin">“Ama sonra ne derler? Ceset yerine tarak gömülür mü?” diye sordu Nikola.</span></p>
				<p class="paragraf"><span class="regular-metin">“Şayet bir insandan kalan tek şey buysa, neden olmasın?” dedi Sinan.</span></p>
				<p class="paragraf"><span class="regular-metin">Bir dut ağacının dibini derince kazdı Sinan ile kalfaları. Tarağı çukura yerleştirdiler. Mezara toprak atarken dualar okudular. Nihayetinde, değirmencinin rüyasındaki kadın bir mezara sahip olmuştu. Taşın üstünde şöyle yazıyordu:</span><span class="italik"> İsmi bize meçhul, Rabb’e malum olan bu hatun kişinin ruhuna fatiha...</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt68.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin char-style-override-11">Son kırk yılın en soğuk günüymüş dediler, Mihrimah’ın öldüğü gün. Eyüp’te sokak kedileri bir damdan diğerine atlarken havada donup kalmış, billur lambalar gibi. Dilenciler, mecnunlar, abdallar ve evsizler imarethanelere sığınmış</span><span class="regular-metin char-style-override-11"> donmamak için. Mihrimah’ın beni terk etmek için neden böyle bir gün seçtiğini asla bilemeyeceğim. Baharda doğmuştu halbuki, çiçekleri severdi. </span></p>
				<p class="paragraf"><span class="regular-metin char-style-override-11">Aylardır hastaydı; etrafındaki hekimlerin sayısı günbegün arttığı</span><span class="regular-metin char-style-override-11"> halde sıhhati kötüleşmişti. O uğursuz aylar boyunca altı kere görebildim onu. Her seferinde biraz daha bitkindi. Gönülsüz ulak Hesna Hatun’u daha sık gördüm elbette. Mihrimah’ın mektuplarını hayvanat bahçesine getirir, ben okuyup cevap yazarken bir kenarda somurtarak beklerdi. Dadının oflayı</span><span class="regular-metin char-style-override-11">p poflamasına aldırmadan kelimelerimi itinayla seçer, ağır ağır yazardım. Nihayet bitirdiğimde, mühürlü mektubumu öfkeli bir nazarla alır, gözden kaybolurdu.</span></p>
				<p class="paragraf"><span class="regular-metin char-style-override-11">O ocak sabahı dadı, üzerinde kürk bir harmaniyeyle belirdiğ</span><span class="regular-metin char-style-override-11">inde gene mektup getirdiğini zannettim. Halbuki o, “Sultanım seni görmek istiyor” dedi.</span></p>
				<p class="paragraf"><span class="regular-metin char-style-override-11">Kapalı kapılar ardına kadar açılıverdi önümde, gizli duvarlar aydınlandı. Beni gören muhafı</span><span class="regular-metin char-style-override-11">zlar kafalarını çevirip görmezden geldiler. Her şey evvelden ayarlanmıştı. Mihrimah’ın huzuruna vardığımda gülümsemek için epey gayret etmem gerekti. Yüzümden anlamamalıydı ne kadar kötü göründüğünü. Suratı</span><span class="regular-metin char-style-override-11"> iltihaplanmış, vücudu şişmişti. Bacakları, kolları, boynu, parmakları, genç bir kızken kaçtığı arı tarafından sokulmuştu sanki. “Cihan, kıymetlim...” dedi usulca. </span></p>
				<p class="paragraf"><span class="regular-metin char-style-override-11">Yüzümü yatak örtüsünün danteline gömdüm. Bunca zamandı</span><span class="regular-metin char-style-override-11">r ait olduğum mevzi burasıydı işte – onun mevcudiyetinin kıyısında kenarında bir yer. Ağladığı</span><span class="regular-metin char-style-override-11">mı görünce elini kaldırıp yumuşacık bir sesle “Yapma” dedi.</span></p>
				<p class="paragraf"><span class="regular-metin char-style-override-11">Derhal durdum. Af diledim. O yine “Yapma” dedi. Yakına gelmemi emretti, daha yakına – Hesna Hatun’un yakıcı bakış</span><span class="regular-metin char-style-override-11">larına rağmen. Elini elimin üstüne koydu ve her ne kadar daha evvel birbirimize birkaç kez temas etmiş olsak da ilk defa o an bedeninin bedenime açıldığını hissettim. Odada bizlerden başka kimse yoktu. Dudaklarını öptüm. Toprağı tattım. </span></p>
				<p class="paragraf"><span class="regular-metin char-style-override-11">“Sen ve beyaz fil hayatı</span><span class="regular-metin char-style-override-11">ma neşe getirdiniz” dedi. “Ben gidince hakkımda hoşuna gitmeyecek şeyler işitebilirsin.”</span></p>
				<p class="paragraf"><span class="regular-metin char-style-override-11">Onun maneviyatını yükseltecek bir şeyler gevelemeye çalıştım, lakin ne ben kelimeleri bulabildim, ne o izin verdi. “Ben öldükten sonra” dedi ısrarla, “ne olursa olsun, beni her daim kalbinde muhabbetle anmanı istiyorum. Hakkımda fena şeyler duysan bile bu değişmeyecek, değ</span><span class="regular-metin char-style-override-11">il mi?” </span></p>
				<p class="paragraf"><span class="regular-metin char-style-override-11">Düşünmeden söz verdim. Onu her daim sevgiyle hatırlayacağıma oracıkta yemin ettim. Tutması kolay bir yemindi. Öyle sanmıştım...</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt69.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Kasım başında, Sinan’la kalfaları Sokollu Mehmed Paşa Camii’nin son teferruatlarıyla uğraşıyorlardı. Tek minare, altıgen yapı, sekiz ayak üstünde kasnağa oturmuş merkezi kubbe, yan sofalarda revaklı kat, mermer mihraptan tavana kadar çiçeklerle bezeli çiniler, kubbeli şadırvan ve Kâbe’den gelen Hacerü’l-esved parçaları. Kasnakta oyuklar bırakmış, bunların içine küpler gömdürmüştü Sinan. Böylece tüm sesler bir kubbede toplanmıştı. Camide verilen vaaz her yerden rahatlıkla duyuluyordu. </span></p>
				<p class="paragraf"><span class="regular-metin">Sokollu, yanında muhafızları, danışmanları, uşaklarıyla inşaatı görmeye geldi. Onu ölümsüz kılacak binayı teftiş etti, bir an evvel bitmes</span><span class="regular-metin">i için sabırsızlanıyordu. Memleketteki en aklıselim sahibi adamdı; her daim vakur bir hali vardı, dirayetli ve mahirdi. O güne kadar üç sultana hizmet etmişti: Süleyman, Selim ve Murad. Pek çok devlet adamı en ufak kusur yüzünden kellelerinden olurken Sokollu’nun nasıl bu kadar uzun ayakta kalabildiği herkesin merak ettiği bir husustu. Bir dişi cinin ona abayı yaktığı ve her işinde yardım ettiği rivayet ediliyordu. Ne vakit Sokollu bir tehlikeyle karşı karşıya kalsa, cin onu ihtar edermiş.</span></p>
				<p class="paragraf"><span class="regular-metin">Sokollu’yu görünce geçmişi hatırladı Cihan. Yıllar evvel Zigetvar’da Sultan Süleyman’ın cesedini Çota’nın mahfesine yerleştirdikleri günü unutmamıştı elbet. O vakitten bu yana, usta bir oymacı gibi çalışan zaman, Sokollu’nun yüz hatlarını keskinleştirmiş, çehresine sert bir ifade vermişti. O tam bunları düşünürken sadrazam durdu, arkaya döndü. Cihan’ı görünce gözleri ışıldadı. </span></p>
				<p class="paragraf"><span class="regular-metin">“Filbaz!” dedi Sokollu. “Yaşlanmışsın!”</span></p>
				<p class="paragraf"><span class="regular-metin">Sinan lafa karıştı. “Cihan dört kalfamdan biridir efendim.”</span></p>
				<p class="paragraf"><span class="regular-metin">Sokollu Cihan’a</span><span class="regular-metin"> halini hatırını ve filin nerede olduğunu sordu ama cevapları pek dinlemedi. Bir saat sonra peşinde maiyetiyle beraber ayrıldı. Cihan, atları alacakaranlıkta kayboluncaya dek baktı arkalarından. O gece çıkan fırtınada çatılar uçtu, ağaçlar devrildi, çukurlar suyla doldu. </span></p>
				<p class="paragraf"><span class="regular-metin">Ertesi sabah bütün sahayı çamur içinde buldular. Her taraftan pis dereler akıyordu. Az ileride bir düzine amele balçığa saplanmış bir arabayı kurtarmaya uğraşıyordu. Bir bölük işçi, sanki inşaat, kazanılması gereken bir savaşmış gibi hep bir ağızdan “Allah Allah” diye bağırarak, devasa bir keresteyi makaralar yardımıyla kaldırmaya uğraşıyordu. Şevli çatının üstünde hasarlı kısımları tamir eden adamlar vardı. Cihan ne tarafa baksa canla başla çalışan birilerini gördü. Bir tek Çota tembellik ediyor, pek sevdiği çamurların içinde keyifle yuvarlanıyordu.</span></p>
				<p class="paragraf"><span class="regular-metin">Caminin karşısında, üstadın ara sıra dinlenmek için çekildiği derme çatma bir kulübe vardı. O gün Sinan sırtı ağrıdığından öğleden sonrayı orada, sıcak havlulara sarılı vaziyette geçirmişti. Bir ara, Yahudi bir hekim gelip, kötü ifrazat</span><span class="regular-metin">ı akıtmak için iki kap kan almıştı.</span></p>
				<p class="paragraf"><span class="regular-metin">Akşam ezanından sonra kapı açıldı, Sinan dışarı çıktı; solgun ve uykulu görünüyordu. Cihan’a el sallayıp, bir şeyler söylemek üzereydi ki tuhaf bir şey oldu. Çatıdaki işçilerden biri, kurşun tablaları yukarı çekerken yükünü zapt edemedi. Tuttuğu ip koptu ve tam Sinan oradan geçerken koca yük aşağı kaydı. </span></p>
				<p class="paragraf"><span class="regular-metin">Bir feryat yırttı havayı. Yüksek perdeden bir kadın sesi. Sancha’ydı. İki kelime döküldü dudaklarından: “Ustam, dikkat!”</span></p>
				<p class="paragraf"><span class="regular-metin">Kurşunlar korkunç bir gümbürtüyle yere indi. Son anda yana kaçan Sinan mucizevi bir şekilde kurtulmuştu. Şayet hareket etmeseydi yükün altında kalacaktı. </span></p>
				<p class="paragraf"><span class="regular-metin">“İyiyim, iyiyim” dedi Sinan yanına koşanlara.</span></p>
				<p class="paragraf"><span class="regular-metin">Birer birer bütün kafalar Yusuf’a döndü. Sorgulayan nazarlar altında kulaklarına kadar kızardı o da. Bunca zamandır sakladığı sır ortaya çıkmıştı.</span></p>
				<p class="paragraf"><span class="regular-metin">Sessizliği Sinan bozdu. Durumu idare edebilmek için gülümsedi. “Yusuf’un sesini işitmek ne bahtiyarlık. Tevekkeli demezler, korku,</span><span class="regular-metin"> bağlı dilleri açar diye.”</span></p>
				<p class="paragraf"><span class="regular-metin">Yusuf titreyerek başını öne eğdi, vücudu pelte gibi olmuştu. Günün sonuna kadar herkesten uzak durdu. Cihan konuşmak istediyse de herkes bakarken yanına gitmeye cesaret edemedi. Ameleler şüphelenmişti. Yan gözle ona bakarak, </span><span class="italik">meğer aramızda hünsa varmış</span><span class="regular-metin">, diyorlardı. Hünsa, yani ilelebet arafta kalmış biri. Yusuf’un kadın olabileceği ihtimali henüz kimsenin aklına gelmemişti.</span></p>
				<p class="paragraf"><span class="regular-metin">Ertesi gün, Sinan’ın başkalfası sahaya gelmedi. Ondan sonraki günler de. Yusuf’un kendini iyi hissetmediği ve birkaç haftalığına bir yerlere gittiği söylendi. Nereye diye soran olmadı. Hemen herkes hasbelkader bir sırra denk geldiklerini ve bu hususta fazla şey bilmemenin daha iyi olacağını hissetmişti. Sadece Cihan meselenin ciddiyetini kavrıyordu. Sancha artık onlarla çalışmayacaktı. Bir daha gelirse hem kendini hem üstadı tehlikeye atardı. O hiç sevmediği hayata –bir odalığın hayatına– geri dönmüştü.</span></p>
				<p class="bosluk" xml:lang="en-GB"/>
				<p class="paragraf"/>
				<p class="paragraf"><span class="regular-metin">Aynı hafta, düşünceli düşünceli sahada dolaşan Cihan’ın gözüne, Çota’nın çamurda oynarken ezdiği bir ip çarptı. Gayriihtiyari eğilip aldı. Dikkatle baktı, yüzü asıldı. Kenarlardaki sicimler kopmanın etkisiyle </span><span class="regular-metin">kırpık kırpıktı; halbuki ortadaki sicimler kısa ve düzgündü. Birisi ortasını kesmek suretiyle ipi inceltmişti. Dışarıdan bakınca sıradan görünen ip, içeriden yumurta kabuğu kadar dayanıksızdı.</span></p>
				<p class="paragraf"><span class="regular-metin">Cihan dosdoğru Sinan’ı görmeye gitti. “Ustam birisi tuzak kurmuş.”</span></p>
				<p class="paragraf"><span class="regular-metin">Sinan tek kelime etmeden ipi inceledi. “Kaza değildi dersin, öyle mi?”</span></p>
				<p class="paragraf"><span class="regular-metin">“Olmadığına eminim” dedi Cihan. “Kulübeden neden çıktınız?”</span></p>
				<p class="paragraf"><span class="regular-metin">“Birinin bana seslendiğini işittim.”</span></p>
				<p class="paragraf"><span class="regular-metin">“Her kim tertiplediyse o seslenmiş olmalı. İpin kopacağını biliyordu, çünkü o kesti. Zavallı San... Yusuf sizi kurtarmaya çalıştı. Yazık şimdi başı dertte!”</span></p>
				<p class="paragraf"><span class="regular-metin">“Madem bu kadar çok biliyorsun...” dedi Sinan hüzünle. “Ailemle beraber evde. Bir şeyi yok.” </span></p>
				<p class="paragraf"><span class="regular-metin">“Sizinle çalışmaktı tek mutluluğu. Geri gelmesi gerek.”</span></p>
				<p class="paragraf"><span class="regular-metin">Sinan başını salladı. “Olmaz. İnşaat sahas</span><span class="regular-metin">ında kadın olduğu bir duyulursa...”</span></p>
				<p class="paragraf"><span class="regular-metin">Cihan dudaklarını sıktı. Neden suçluyu bulmak için herkesi sorgulamıyordu ustası? Bu işten niye Sancha cezalı çıkıyordu? “Kimin yaptığının peşine düşmeyecek miyiz?”</span></p>
				<p class="paragraf"><span class="regular-metin">“Ne gelir ki elden? Sahadaki her adamı sigaya çekemem.”</span></p>
				<p class="paragraf"><span class="regular-metin">Cihan duygularına kapılıp sonradan pişman olacağı şeyler söylemek istemiyordu ama kendini tutamadı: “Michelangelo yardımcısı ölünce ne kadar</span><span class="regular-metin"> yas tutmuş. Halbuki bizim ne kıymetimiz var sizin gözünüzde...” </span></p>
				<p class="paragraf"><span class="regular-metin">Sinan üzüntüyle baktı. “Bu doğru değil, sen de bilirsin.”</span></p>
				<p class="paragraf"><span class="regular-metin">Fakat Cihan dinlemedi bile. </span></p>
				<p class="paragraf"/>
				<p class="bosluk" xml:lang="en-GB"/>
				<p class="paragraf"><span class="regular-metin">Bir kalfası eksik de olsa Sinan, Sokollu Camii’ni vaktinde tamamladı. Dualar eşliğinde kınalı koçlar kurban edildi, etleri fakir fukaraya dağıtıldı. Sokollu amelelere bahşiş dağıtıp kölelerinden yüz tanesini azat etti. Bundan kısa süre sonra, bir divan meclisi esnasında, derviş kılıklı bir adam sadrazamı görmek istedi. O da Boşnak’tı. Kimsenin anlayamadığı bir şekilde, Sokollu adamın içeri girmesine izin verdi. Sadrazam bu </span><span class="regular-metin">yabancı tarafından bıçaklandı. Katil derhal yakalandıysa da cinayetin ardında ne olduğu anlaşılamadan oracıkta öldürüldü. Sokollu, Sokoloviç, padişahların sağ kolu ve Sinan’ın inşaatlarının son banilerinden biri böylece göçüp gitti. Ona yardım eden dişi cin, şayet varsa, bu kez uyumuştu. </span></p>
				<p class="paragraf"><span class="regular-metin">Sokollu’dan sonra sultan peş peşe vezirler tayin etti ama hiçbiri seleflerinin eline su dökemedi. Sanki bir anda bir kapak kaldırılmış, altında kaynayan kazan ortaya çıkıvermişti. Hazine boştu, sikkeler kıymetsiz. Yeniçeriler öfkeli, köylüler keyifsiz, ulema tatminsizdi. Sinan iyice ihtiyarlamıştı ve kalfaları dörtten üçe düşmüştü. Ona sonuna kadar bağlı, ona â</span><span class="regular-metin">şık dilsiz çırak artık yanında yoktu.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt70.jpeg" width="66"/></span></p>
				<p class="Normal para-style-override-7" xml:lang="en-US"/>
				<p class="paragraf"><span class="regular-metin">Cihan rüyasında köyündeydi. Ensesini yakan güneşin altında, evlerine uzanan yolda yürüyordu. Bahçe kapısını açık bulup içeri daldı. Avluda tekinsiz bir sessizlik vardı. Bir ağacın altındaki gölgeyi fark etti: bir kaplan. Az ileride bir tavus kuşu dolanıyor, bir geyik otluyordu. Dikkat çekmemek için ağır adımlarla ilerledi. Beyhude bir gayretti, zira kedi onu çoktan görmüştü. Her adımda karşısına yeni bir hayvan çıktı: gergedan, ayı, zürafa. Doğduğu ev, sarayın hayvanat bahçesine dönüştü. Mermer koridorlarda koşarak annesiyle kız kardeşlerini aradı. Üst katta, Arz Odası’na benzer bir yerde üvey babasına rastladı. Konuşmadılar. Tekrar dışarı çıktığında azgın bir nehir akmaktaydı. Uzaklarda, bir kayıkta </span><span class="regular-metin">tek başına giden Sinan’ı seçti. Ustasına seslendi. Onu görünce Sinan ayağa kalktı ama dengesini kaybetti. Aniden kayık devrildi, Sinan’ı da sulara çekerek. Cihan korkuyla haykırdı. Yanında birileri bağırıyor, omzunu dürtüyordu.</span></p>
				<p class="paragraf"><span class="regular-metin">“Uyan Hintli!”</span></p>
				<p class="paragraf"><span class="regular-metin">Cihan gözlerini açtı, kalbi kafesinden fırlayacak gibi çarpıyordu. Görmeyi en son isteyeceği insan karşısında duruyordu: ayı terbiyecisi Mirka. Yıllar önceki tacizin anısı kınından çekilen bir hançer gibi keskin ve hızlı geri geldi. “Ne istiyorsun?” dedi Cihan ters ters. </span></p>
				<p class="paragraf"><span class="regular-metin">Mirka bir adım geriledi. “Bir şey oldu. Sana haber verelim dedik.”</span></p>
				<p class="paragraf"><span class="regular-metin">Cihan ancak o an fark etti Mirka’nın yanındaki kişiyi. Çota’nın yeni bakıcısı Abe’ydi – gencecik bir Afrikalı, taş çatlasa on altısında. İyi çocuktu ama öyle tecrübesizdi ki, koskoca fil bir yana, tavşan bile emanet etmek istemezdi Cihan ona. O yüzden şüpheyle sordu: “Ne oldu?” </span></p>
				<p class="paragraf"><span class="regular-metin">Mirka gözlerini kaçırdı. “Mahluk gitti. Kaçtı.”</span></p>
				<p class="paragraf"><span class="regular-metin">Cihan, üzerindeki örtüyü atarak ayağa fırladı ve Abe’yi kolundan yakaladı. “Sen neredeydin? Neden göz kulak olmadın?”</span></p>
				<p class="paragraf"><span class="regular-metin">Oğlan boş bir çuval gibi yığılıp kaldı. Mirka araya girdi. “Onun kabahati yok, kızma. Hayvan kudurmuş gibiydi, hepimiz şahidiz. Hiç böyle görmemiştik.”</span></p>
				<p class="paragraf"><span class="regular-metin">“Bir sebebi olmalı” dedi Cihan oğlana bakarak. “Ne yaptın, söyle.”</span></p>
				<p class="paragraf"><span class="regular-metin">“Hiç” diye cevap verdi Abe, sesinden korku akıyordu. “Cinlendi sanki.”</span></p>
				<p class="paragraf"><span class="regular-metin">Cihan üzerine şalvarını geçirip yüzüne su çarptı. Koğuşların yanından sessizce geçtiler. Boş ahırın kapısında durdular, ipuçları ararcasına.</span></p>
				<p class="paragraf"><span class="regular-metin">“Ne yöne gitti?” diye sordu Cihan.</span></p>
				<p class="paragraf"><span class="regular-metin">Mirka’yla Abe bakıştılar. “Ana kapıdan çıkmış. Muhafızlar durduramamış.”</span></p>
				<p class="paragraf"><span class="regular-metin">Cihan’ın içi burkuldu. Bu heyula şehirde nasıl bulacaktı Çota’yı başına bir hal gelmeden? “Bana bir at gerek” dedi. “Bir de izin belgesi, çabuk!”</span></p>
				<p class="paragraf"><span class="regular-metin">Az sonra Cihan saray kapısından çıkmış, ne tarafa yöneleceğine dair hiçbir fikri olmadan dörtnala gidiyordu. Meydanlardan, pazaryerlerinden geçti. Bir köşeyi döner dönmez karşısına gece bekçisi ve iki yeniçeri çıktı. Bekçi elindeki sopayı kaldırarak bağırdı: “Dur hele! İn misin, cin misin?”</span></p>
				<p class="paragraf"><span class="regular-metin">“Âdemoğluyum efendi” dedi Cihan.</span></p>
				<p class="paragraf"><span class="regular-metin">“Bu saatte sokakta ne işin var?”</span></p>
				<p class="paragraf"><span class="regular-metin">“Saraydan geliyorum” dedi Cihan, bir eliyle eyer kaşına tutunup, bir eliyle evrakı uzatarak. “Sultanımızın bahçesinden bir mahluk kaçtı. Onu bulmaya yolladılar beni.”</span></p>
				<p class="paragraf"><span class="regular-metin">İnanmaz gözlerle baktı bekçi. “Ne hayvanıymış bu?”</span></p>
				<p class="paragraf"><span class="regular-metin">“Fil” dedi Cihan. Karşılık alamayınca ekledi: “Karadaki en büyük mahluk.”</span></p>
				<p class="paragraf"><span class="regular-metin">“E, nasıl yakalayacaksın o halde?”</span></p>
				<p class="paragraf"><span class="regular-metin">“Ben filbazım, beni dinler... beni sever” derken sesi titredi. </span></p>
				<p class="paragraf"><span class="regular-metin">Neyse ki adamlar fazla üstelemedi. Onlardan uzaklaşınca atını mahmuzladı. Ne kadar uzun zamandır aramakta olduğunu ancak sabah ezanını duyunca anladı. İşte o an ta seneler evvel Sangram’ın söylediklerini hatırladı; adeta</span><span class="regular-metin"> bir ömür geçmişti üzerinden. </span><span class="italik">Bu mahluklar ölecekleri yeri seçermiş... Bu da galiba burayı beğendi baksana.</span></p>
				<p class="paragraf"><span class="regular-metin">Haliç’e bakan mezarlığa vardığında ay bir bulutun arkasına saklanmıştı. İleride devasa bir gölge gözüne çarptı. Atından atlayarak yaklaştı. “Çota?”</span></p>
				<p class="paragraf"><span class="regular-metin">Kaya kıpırdandı.</span></p>
				<p class="paragraf"><span class="regular-metin">“Neden geldin buraya?”</span></p>
				<p class="paragraf"><span class="regular-metin">Çota başını kaldırdı. Yorgundu. </span></p>
				<p class="paragraf"><span class="regular-metin">“Haylaz seni! Bir daha sakın böyle bir şey yapma. Ödüm patladı.” Hayvanın hortumuna sarıldı Cihan, ağlıyordu.</span></p>
				<p class="paragraf"><span class="regular-metin">Günün ağarmasını seyrettiler beraber. Kıymetli ipeklilerini sergileyen bir kumaş taciri gi</span><span class="regular-metin">bi en parlak renklerini serdi sema önlerine. Taş kitabeleri, yılankavi geçitleri ve tepeleriyle İstanbul’u seyrederken, bu şehirde vakitlerinin nihayete erdiğini hissetti Cihan. Tuhaftır, üzülmedi. Sonradan gelecekti keder, biliyordu. Keder hep gecikmeyle ulaşırdı insana. </span></p>
				<p class="paragraf"><span class="regular-metin">Yalvar yakar Çota’yı saraya dönmeye ikna edebildi. Hayvanı ahırına koydular, ayaklarından zincirlediler, kovasını taze otla doldurup olanları unuttular. Fakat filbaz, hakikati görmüştü. Beyaz fil ölmekteydi. Ve sonu geldiğinde, bir başına olmak istiyordu.</span></p>
				<div class="footnotes">
					<div class="footnote">
						<p class="dipnot"><a class="footnote-anchor" href="#footnote-225-7-backlink" id="footnote-225-7">7</a><span class="dipnotlar-bold" style="font-size:0.94em;">.</span><span class="dipnot" style="font-size:1em;"> </span><span class="dipnot" style="font-size:1em;">Daki dey: Anneanne.</span></p>
					</div>
					<div class="footnote">
						<p class="dipnot"><a class="footnote-anchor" href="#footnote-225-8-backlink" id="footnote-225-8">8</a><span class="dipnotlar-bold" style="font-size:0.94em;"/><span class="dipnotlar-bold" style="font-size:0.94em;">. </span><span class="dipnot" style="font-size:1em;">Gülün aynasında sevgilinin gönül aydınlatan güzelliğini gör.</span></p>
					</div>
				</div>
			</div>
		</div>
	</body>
</html>