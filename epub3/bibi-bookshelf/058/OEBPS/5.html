<html xmlns="http://www.w3.org/1999/xhtml">
	<head>
		<title>5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5.html" xml:lang="tr-TR">
			<div class="Basic-Text-Frame-4">
				<p class="bolum-baslik-1" id="toc_marker-5" xml:lang="en-US"><span class="kisim-baslik" style="font-size:0.93em;">Yazarın notu</span></p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"><span class="regular-metin-1">Bu romanı yazmaya koyulduğumda tarihimizin en renkli ve kıymetli, fakat ne yazık ki bizde de, dünyada da yeterince bilinmeyen dehalarından Mimar Sinan’ı, ustayı, bambaşka bir cepheden anlatmayı arzu etti gönlüm. Onu ve onunla senebesene yakından çalışan çırakları, işçileri, kürek mahkûmlarını ve hayvanları yazmak istedim. Sinan gibi çok eser üretmiş, uzun yaşamış birini roman karakteri yapmaya kalkınca, en büyük zorluk zamanı nasıl kullanacağınız sorusu oluyor. Nasıl yapmalı da, bunca farklı hadiseyi edebi bir kitabın sayfalarına sığdırabilmeli? Bir caminin yapımı yedi sekiz sene sürebiliyordu. Bu haliyle dümdüz kronolojik bir akışa sadık kalmam zordu. Anlatım yavaşlayacak, gereksiz uzamalar ve kopukluklar olacaktı. Bu sebepten zamanı daha esnek, hızlı ve akışkan kullandım.</span></p>
				<p class="paragraf-1"><span class="regular-metin-1">Dikkatli okurların gözünden kaçmamıştır sanırım. Mesela Mihrimah Sultan gerçekte on yedi yaşında evlenmişti. Ben onu daha geç evlendirdim. Zira filbaz ile bahçedeki sohbetlerinin sürmesini tercih ettim. Keza Rüstem Paşa’nın ölümü aslında daha erken olmalıydı, romanın ritmi için ben onun sonunu biraz erteledim.</span></p>
				<p class="paragraf-1"><span class="regular-metin-1">Yahut mesela Delibozuk Reis ya da namı diğer Gâvur Kaptan. Tamamıyla hayali bir karakter. Fakat hakikaten Osmanlı saflarına geçen Avrupalı denizciler vardı. Bunların hikâyesi henüz anlatılmadı. Ne bizde, ne Batı’da. Takiyeddin’i hikâyeye erkenden sokmak bilinçli bir tercihti. Yoksa müneccimbaşı olması Sultan III. Murad dönemine rastlar. Halbuki ben ondan daha evvel bahsetmeye başladım, çünkü önemsediğim bir şahsiyetti. Daha çok nefes alsın, hem emekleri hem çektikleri bilinsin istedim. Keza Sokollu’nun ölümü, rasathanenin yıkılmasından önce olmalıydı, ben daha sonraya bıraktım. Zira rasathaneye öncelik verdim. Bu kadar önemli bir bilimsel gelişme, bu kadar hazin bir sonla noktalandığı için... Melchior gerçek bir karakter. O da, Busbecq de 1555’e doğru gelmişler İstanbul’a. Ben gene romanın akışı içinde geliş, kalış ve ayrılış süreleriyle biraz oynadım. Roma’da bir grup Osmanlı mimarın dolaştığı biliniyor. Kimdi bunlar, ne yapmaya gittiler, pek fazla inceleme yok haklarında. Ben onları Sinan’ın kalfaları Davud ve Cihan olarak hayal ettim. Ve hakikaten Süleyman isimli bir fil vardı Viyana’da. Onun yolculuğunu dünya edebiyatının güçlü kalemlerinden José Saramago, </span><span class="italik-1">Filin Yolculuğu</span><span class="regular-metin-1"> adlı eserinde anlatmıştı vaktiyle. </span></p>
				<p class="paragraf-1"><span class="regular-metin-1">Son tahlilde anlattığım hikâye başından sonuna sadece bir düş. Tarihsel gerçekliklerden beslenerek kurulmuş, kat kat inşa edilmiş,  bir başka ve bir öte evren.</span></p>
				<p class="paragraf-1"><span class="regular-metin-1">Bu kitabı yazarken gerek Türkçe, gerek İngilizce kaynaklardan yararlanarak epeyce araştırma yaptım. Nice kitap ve makale var zikretmem gereken. Fakat bir tanesi var ki, bende izi derin: Prof. Gülru Necipoğlu’nun </span><span class="italik-1">Sinan Çağı</span><span class="regular-metin-1"> adlı çalışması. Kendisine ayrıca bu romanın erken bir kopyasını okuduğu, değerli fikirlerini benimle paylaştığı için teşekkür ederim.</span></p>
				<p class="paragraf-1"><span class="regular-metin-1">“Dünya su gibi aksın” derdi Sinan. <a id="Anchor"/></span></p>
				<p class="paragraf-1"><span class="regular-metin-1">Dilerim ki bu roman da okurlarının gönlünde su gibi akmış olsun...</span></p>
			</div>
		</div>
	</body>
</html>