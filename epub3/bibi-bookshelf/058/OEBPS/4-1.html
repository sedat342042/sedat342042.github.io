<html xmlns="http://www.w3.org/1999/xhtml">
	<head>
		<title>4-1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-1.html" xml:lang="tr-TR">
			<div class="Basic-Text-Frame-1">
				<p class="split"><span class="regular-metin"><img alt="6.jpg" class="image" height="30" src="images/6_fmt1.jpeg" width="66"/></span></p>
				<p class="tarih"><span class="italik">İstanbul/22 Aralık 1574</span></p>
				<p class="paragraf"><span class="regular-metin">Karanlığın derinlerinden gelen tok ve tehditkâr gürlemeyi duyduğunda vakit gece yarısını çoktan geçmişti. Tanıyordu</span><span class="regular-metin"> sesin sahibini: Kaplan. Yüz altmış okka ağırlığında, dört endaze boyunda kızıl-kahve kürklü bir Hazar kaplanı. Hayvanı kimin –veya neyin– tedirgin etmiş olabileceğini düşündü korkuyla. Şu anda cümle âlem uykuda olmalıydı – insanlar, hayvanlar ve cinler. Yedi tepeli </span><span class="regular-metin">şehirde, sokakları arşınlayan bekçiler hariç, sadece iki çeşit insan ayakta olurdu bu tekinsiz saatte: Ya ibadet edenler ya günaha meyledenler. </span></p>
				<p class="paragraf"><span class="regular-metin">Cihan da uyanıktı. Çalışıyordu.</span></p>
				<p class="paragraf"><span class="regular-metin">“Çalışmak, bizim gibiler için ibadet sayılır” derdi ustası. “Biz duamızı da, niyazımızı da böyle ederiz.”</span></p>
				<p class="paragraf"><span class="regular-metin">“Peki ya Yaradan? O nasıl karşılık verir?”</span><span class="regular-metin"> diye sormuştu Cihan bir kez. </span></p>
				<p class="paragraf"><span class="regular-metin">“Bize daha çok iş çıkararak tabii ki!” </span></p>
				<p class="paragraf"><span class="italik">Valla, şayet öyleyse senelerdir Kadiri Mutlak’a epey yakınlaşmış olmalıyım,</span><span class="regular-metin"> diye geçirmişti aklından hınzırca. Zira bir değil, iki meşgalesi olduğundan</span><span class="regular-metin">, çifte ter döküyordu. Hem filbazdı, hem mimar çırağı. İki zanaatı vardı, iki tutkusu. Lakin biricikti ustası. Hürmet ettiği, hayranlık beslediği ve içten içe, bir gün ondan daha mahir olmayı dilediği tek insandı Mimarbaşı Sinan. </span></p>
				<p class="paragraf"><span class="regular-metin">Haftada birkaç kez, ustası Cihan’a ve diğer üç çırağına yeni bir vazife verirdi. Bazen tek göz bir kulübe resmetmek kadar basit olurdu ödevleri. Bazen daha çetrefil: Bir konağın sağlamlığından feragat etmeden içindeki sütunların nasıl azaltılacağını sorardı mesela; taşları sıkıca tutan ama zamanla kuruyup çatlayan bir harcın yerine ne kullanılabileceğini; toprağın</span><span class="regular-metin"> altından ve üstünden geçen su kanallarının zamanla tıkanmasına nasıl mâni olunabileceğini... Tüm bu soruları kendi başlarına cevaplamaları gerekiyordu. Aralarında fikir alışverişinde bulunabilir ama katiyen birbirlerinin taslaklarına </span><span class="regular-metin">göz atamazlardı.</span></p>
				<p class="paragraf"><span class="regular-metin">“Mimari takım işidir” derdi ustası. “Çıraklık ise tam tersidir maalesef.”</span></p>
				<p class="paragraf"><span class="regular-metin">Gene bir sefer dayanamayıp sormuştu Cihan: “Neden müsaade etmezsin birbirimizin yaptıklarını görmemize?”</span></p>
				<p class="paragraf"><span class="regular-metin">“Çünkü karşılaştırırsınız. Şayet berikinin yaptığını kendinizinkinden hakir bulursanız, kibir düşer kalbinize. Yok eğer diğerininki</span><span class="regular-metin"> daha âlâ gelirse, bu sefer de başlar haset içinizi kemirmeye. Her halükârda zehirdir bünyeye. Bir çırak için en hayırlısı, hiç bakmamaktır diğer çırakların işlerine.”</span></p>
				<p class="paragraf"><span class="regular-metin">Hassa mimarlarının başı</span><span class="regular-metin"> olarak Üstat Sinan’ın yüzlerce talebesi, binlerce işçisi ve bir o kadar ona bağlı neferi vardı. Fakat senelerdir hep aynı dört çırakla yakından çalışırdı. Gerçi birer birer hepsi kalfalık mertebesine ermişti ama herkes onlardan hâlâ </span><span class="italik">çar-çırak</span><span class="regular-metin"> diye bahsederdi. Nasıl ki dört maddeden oluşmuşsa kâinat –su, ateş, hava ve toprak</span><span class="regular-metin">– onlar da kendi evrenlerinde </span><span class="italik">anasır-ı erbaa</span><span class="regular-metin"> idi. Dördünün de karakteri farklıydı. Adeta ayrı unsurlardan yapılmışlardı: cam, metal, tahta ve mermer. Kimse bunu dillendirmese de herkes bilirdi ki gün gelip, ustalarının fani ömrü tükendiğinde, onun yetiştirdiği bu dört oğlandan biri yerini alacaktı</span><span class="regular-metin">. </span></p>
				<p class="paragraf"><span class="regular-metin">Cihan, Sinan’ın çıraklarından biri olduğu için mutluydu ama inanmakta güçlük çekiyordu bu kadar yükselebilmiş olmasına. Elinin altında o kadar kabiliyetli içoğlanı odaları talebesi varken ustası tutup onu –basit bir hizmetkâr, sıradan bir hayvan terbiyecisi– seçmişti. Bunu bilmek Cihan’a gurur değil, endişe </span><span class="regular-metin">ve evham veriyordu. Hayatında hiç kimse ona Sinan gibi destek çıkmamıştı. Bunca zamandır emrinde çalışıyordu ama ona inanan bu insanı hüsrana uğratmaktan hâlâ korkuyordu. </span></p>
				<p class="paragraf"><span class="regular-metin">Bu haftaki görevleri, pencereleri sivri kemerli ve üstü kubbeli bir hamam resmetmekti. Üstadın talebi gayet açıktı: Sekizgen göbektaşı yüksekçe olacak, altına yerleştirilecek külhanın hararetiyle ısınacak; duvarların içine gizlenmiş dehlizler vasıtasıyla duman tahliye edilecek; girip çıkan erkeklerle kadınlar birbirlerini görmesin diye hamamın iki ayrı kapısı olacak ve bunlar iki ayrı sokağa açılacaktı. İşte gece</span><span class="regular-metin">nin o geç vaktinde Cihan, Topkapı Sarayı’nın hayvanat bahçesindeki barakasında, kabaca yontulmuş bir masada oturmuş, bununla uğraşmaktaydı. </span></p>
				<p class="paragraf"><span class="regular-metin">Arkasına yaslanarak çatık kaşlarla resmini inceledi. Zarafetten ve ahenkten mahrum buldu eserini. Halvetlerin üzerindeki küçük kubbeleri oturtamamıştı. Hep böyleydi, kubbe tasarlamakta zorlanıyordu. Binalar değil, tepeleriydi onu uğraştıran. Damlarla cebelleşeceğine tırnaklarıyla temel kazmayı terc</span><span class="regular-metin">ih ederdi. Çatılardan hepten kurtulmanın bir imkânı olsaydı keşke – âdemoğulları, havvakızları gökyüzünün altında apaçık ve özgürce yaşayabilseydi; yıldızları seyredip, yıldızlarca seyredilmeyi göze alarak.</span></p>
				<p class="paragraf"><span class="regular-metin">Tam yeniden çizmeye başlayacakken –saray kâtiplerinden kâğıt</span><span class="regular-metin"> aşırmıştı– bir kez daha kaplanın sesini duydu. Tüyleri diken diken oldu. Nefesini tutup kulak kabarttı. İnsanın kanını donduran cinsten bir ihtar sesiydi işittiği. Görünmeyen bir düşmana, daha fazla yaklaşmaması için savrulmuş bir tehdit!</span></p>
				<p class="paragraf"><span class="regular-metin">Cihan kapıyı usulca açtı ve etrafı saran kesif karanlığa dikti gözlerini. Bir hırlama daha yükseldi o anda, diğerlerinden de tehditkâr. Aniden öteki hayvanlar da başladı feryada: Papağan </span><span class="regular-metin">bir çığlık attı kuytuda; gergedan böğürdü; ayı öfkeyle homurdandı; aslan kükredi; leopar tıslayarak gözdağı verdi. Tavşanlar, ne vakit korkuya kapılsalar yaptıkları gibi ayaklarıyla pat pat yere vuruyordu. Maymunlar, sayıları beş olmasına rağmen bir orduya bedel patırtı çıkarıyordu</span><span class="regular-metin">. Bu arada atlar ahırlarında huzursuzca kişnemekteydi. Bütün bu curcunanın orta yerinde kısa, kesik bir homurtu çalındı kulağına; gürültüye dahil olmak istemezmiş gibi gönülsüzce bir çıkış. Beyaz filin sesiydi bu. Sevgili Çota! Belli ki bir şey ürkütmüştü bütün bu mahlukları. Bu her neyse, hâlâ etrafta, hatta yakında olabilirdi. Yağ</span><span class="regular-metin"> kandilini eline alıp avluya çıktı.</span></p>
				<p class="paragraf"><span class="regular-metin">Otlardan ve bitkilerden yükselen baygın bir rayiha hâkimdi serin havaya. Daha iki adım atmıştı ki bir ağacın altına toplaşmış, fısıldaşan hayvan terbiyecilerini fark etti. Geldiğini görünce başlarını kaldırıp baktılar. Kaygıları yüzlerinden okunuyordu. </span></p>
				<p class="paragraf"><span class="regular-metin">“Neler oluyor?” diye sordu Cihan. </span></p>
				<p class="paragraf"><span class="regular-metin">“Hayvanlar gergin” dedi zürafa terbiyecisi Dara, kendi daha da gergin. </span></p>
				<p class="paragraf"><span class="regular-metin">“Belki kurt dadanmıştır” dedi Cihan.</span></p>
				<p class="paragraf"><span class="regular-metin">Ne de olsa daha evvel başları</span><span class="regular-metin">na gelmişti. Takriben iki sene evveldi. Bıçak gibi keskin ve soğuk bir kış gecesi kurtlar şehre inmiş; Yahudi’si, Müslüman’ı, Hıristiyan’ı demeden tekmil mahalleleri basmışlardı. Bir iki tanesi, nasıl olduysa, sarayın kapılarından içeri sızmış, haşmetli </span><span class="regular-metin">sultanın ördek, kaz, kuğu ve tavus kuşlarına musallat olmuştu. Amma kargaşa çıkmıştı. Günlerce çalıların altından kanlı kuş tüyleri toplamışlardı. Fakat şimdi ne kar vardı ortada, ne de öyle fevkalade bir ayaz. Hayvanları huylandıran şey, sarayın dışından değil, içinden geliyordu.</span></p>
				<p class="paragraf"><span class="regular-metin">“Her köşeye bakın”</span><span class="regular-metin"> dedi aslan terbiyecisi Olev – yukarı kıvrılan bıyıkları ve alev rengine çalan uzun saçlarıyla iriyarı bir adamdı. Bu cıva gibi hareketli, adaleli hizmetkâr, herkesten hürmet görürdü. Olev’in haberi olmadan kimse adım atamazdı. Aslanlara ve kaplanlara söz geçirebilen kişi, sultanın</span><span class="regular-metin"> dahi az biraz gıpta ettiği biriydi.</span></p>
				<p class="paragraf"><span class="regular-metin">Sağa sola dağılıp ahırları ve ağılları, kümesleri ve kafesleri yokladılar; kaçak hayvan var mı diye baktılar. Sultanın yaban hayvan koleksiyonundaki cümle mahlukat yerli yerinde görünüyordu. Aslanlar, maymunlar, sırtlanlar, leoparlar, yassı boynuzlu erkek geyikler, tilkiler, kakımlar, vaşaklar, yabankeçileri, yabankedileri, ceylanlar, tavus kuşları, yabani katırlar, dev kaplumbağalar, karacalar, devekuşları, ördekler, kuğular, kazlar, kirpiler, kertenkeleler, tavşanlar, yılanlar, zebralar, zürafa, kaplan ve fil.</span></p>
				<p class="paragraf"><span class="regular-metin">Cihan Çota’ya bakmaya gittiği</span><span class="regular-metin">nde, ağırlığı doksan kantarı aşkın, boyu neredeyse beş arşın olan beyaz fili ürkmüş ve huzursuz buldu. Koca kulakları rüzgârla dolmuş yelkenler gibi açılmıştı. Huyunu suyunu gayet iyi bildiği hayvana gülümsedi. </span></p>
				<p class="paragraf"><span class="regular-metin">“Ne oldu? Tehlike kokusu mu aldın?” diye sordu Cihan. Her daim kuşağının içinde hazır bulundurduğu bademlerden bir avuç uzattı. </span></p>
				<p class="paragraf"><span class="regular-metin">Hayatında bir ikramı reddettiği vaki olmayan Çota gözlerini kapıdan bir an olsun ayırmadan hortumunu kıvırdı, bademleri ağzına attı. Devasa ağırlığını yere sabitlediği ön ayaklarına vererek durdu; uzaklardan gelen bir sese kulak kabarttı.</span></p>
				<p class="paragraf"><span class="regular-metin">“Sakin ol! Korkacak bir şey yok” dedi</span><span class="regular-metin"> Cihan tatlı tatlı, ama söylediğine ne kendini inandırabildi, ne fili. </span></p>
				<p class="paragraf"><span class="regular-metin">Tekrar bahçeye çıktığında Olev’in sesi çalındı kulağına. “Her yere baktık! Hiçbir şey yok!”</span></p>
				<p class="paragraf"><span class="regular-metin">“Ama hayvanlar durmuyor...” diye itiraz edecek oldu birisi.</span></p>
				<p class="paragraf"><span class="regular-metin">Olev adamın lafını keserek Cihan’ı işaret etti. “Hintli doğru söyler. Kurttu zaar. Veya çakal. Her halükârda belli ki gitmiş. Hayvanlarınızı sakinleştirin. </span><span class="regular-metin">Beceremezseniz zıbarıp yatın. Haydi, uzatmayın.”</span></p>
				<p class="paragraf"><span class="regular-metin">Bu defa kimse itiraz etmedi. Başlarını sallayıp mırıldanarak dağıldılar. Hatır hutur sert, üstelik bitli pireli de olsa, bildikleri tek sıcak yerdi ottan döşekleri. Oraya döndüler ayaklarını sürüye sürüye. Bir, Cihan kaldı geride.</span></p>
				<p class="paragraf"><span class="regular-metin">“Sen gelmiyor musun Hintli?” diye seslendi timsah bakıcısı Kato.</span></p>
				<p class="paragraf"><span class="regular-metin">“Birazdan” dedi Cihan. İç avludan yükselen bir inilti dikkatini çekmişti. </span></p>
				<p class="paragraf"><span class="regular-metin">Aklı yarım bıraktığı çizimdeydi. Ertesi g</span><span class="regular-metin">ün ustasına teslim etmeliydi. Buna rağmen barakasına gitmek için sola döneceğine sağa, iki avluyu birbirinden ayıran duvara doğru seğirtti. En uçtaki leylağa yöneldi. Ne çok hatırası vardı bu ağacın altında. Onun ve sevdiceğinin. Yüreği sızladı</span><span class="regular-metin">. Şu dalların dili olsa da anlatsalardı. Bunu düşünmesiyle pişman olması bir oldu. İyi ki yoktu ağaçların ağızları. İsmini bile anamadığı o sevgiliyle arasında geçen her şey bir sırdı ve hep öyle kalmalıydı</span><span class="regular-metin">. </span></p>
				<p class="paragraf"><span class="regular-metin">Az ötede duran bir gölge fark etti. Eli ayağı buz kesti. Az kalsın arkasına bakmadan kaçıp gidecekti. Ancak tam o anda dönüp yüzünü gösterdi karaltı: Sibiryalı Taras. Bin musibetten, kırk illetten, her felaketten sağ çıkmayı başaran bu adamcağız herkesten daha eskiydi buralarda. Yaşını bilen yoktu. Kendi dahil. Neler görmemişti ki. Kudretlilerin devrilişine, en azametli kavukları taşıyan kafaların çamurlarda yuvarlanışına şahit olmuştu. </span><span class="italik">Sadece iki şey bakidir, </span><span class="regular-metin">derdi hizmetkârlar. </span><span class="italik">Bir, Sibiryalı </span><span class="italik">Taras, bir de Osmanlı saltanatı. Gerisi fanidir...</span></p>
				<p class="paragraf"><span class="regular-metin">“Sen misin Hintli?” diye sordu Taras. “Hayvanlar uyandırdı seni de, ha?”</span></p>
				<p class="paragraf"><span class="regular-metin">“Öyle. Bir ses duydun mu az evvel?”</span></p>
				<p class="paragraf"><span class="regular-metin">İhtiyar adam cevap vermedi.</span></p>
				<p class="paragraf"><span class="regular-metin">“Şuradan geldi” diye ısrar etti Cihan, boynunu uzatarak. Önü sıra kara akikten bir kütle gibi dikilen duvara baktı. Sarayın üstüne çöken sis, aralarında fısıldaşan hayaletlerle doluymuş gibi geldi birden. Tüyleri ürperdi. </span></p>
				<p class="paragraf"><span class="regular-metin">Kof bir çatırtı aksetti avlunun beri tarafından. Ardından ayak sesleri dökülüverdi şelale gibi, sanki bir </span><span class="regular-metin">sürü insan koşuşturuyordu sağa sola. Derken bir âdemoğlundan çıkamayacak kadar vahşi bir feryat yükseldi sarayın bağrından. Hızla sustu ya da susturuldu; boğuk bir hıçkırığa dönüştü. Bir köşeden başka bir çığlık yırttı geceyi. Belki de ilkinin kayıp bir yankısıydı, kim bilir? Sonra aniden her şey sessizliğe gömülüverdi. Cihan gayriihtiyari duvara doğru hamle etti.</span></p>
				<p class="paragraf"><span class="regular-metin">“Nereye gidiyorsun çılgı</span><span class="regular-metin">n?” diye fısıldadı Taras, gözleri çakmak çakmak. “Yasak!”</span></p>
				<p class="paragraf"><span class="regular-metin">“Neler oluyor merak ediyorum.” </span></p>
				<p class="paragraf"><span class="regular-metin">“Bizi alakadar etmez” dedi ihtiyar. “Uzak dur.”</span></p>
				<p class="paragraf"><span class="regular-metin">Cihan bir an tereddüt etti. “Gidip bir bakayım. Eğer bir şey göremezsem hemen dönerim.”</span></p>
				<p class="paragraf"><span class="regular-metin">Taras iç geçirdi. “Yapma desem, dinlemezsin biliyorum. Aman ha, içerilere girmeye kalkma evlat. Duvara yakın kal. Anlıyor musun?” </span></p>
				<p class="paragraf"><span class="regular-metin">“Tasalanma, gitmem bir yere.”</span></p>
				<p class="paragraf"><span class="regular-metin">“Ey, peki. Ben burada beklerim seni. Dönene kadar uyumam.”</span></p>
				<p class="paragraf"><span class="regular-metin">“Yapma desem, dinlemezsin biliyorum” dedi Cihan muzip bir tebessümle. </span></p>
				<p class="paragraf"><span class="regular-metin">Bir avludan berikine geçmek o kadar kolay değildi. Ama Cihan etrafına hâkimdi. Ne de olsa geçenlerde ustasıyla beraber saray mutfaklarının onarımında çalışmıştı. Birlikte haremin bazı kısımlarını da büyütmüşlerdi. Son zamanlarda hatırı sayılır şekilde artmıştı </span><span class="regular-metin">ya saray nüfusu, ha bire eklemeler yapmak gerekiyordu. Tadilat esnasında işçiler esas kapıyı kullanmamak için duvarda bir delik açıp kestirme yol yaratmıştı. Çini sevkiyatında gecikme olunca burayı pişmemiş tuğla ve kille geçici olarak kapatmışlardı. Çiniler teslim alınır alınmaz devam edecekti inşaat ve tamirat.</span></p>
				<p class="paragraf"><span class="regular-metin">Bir elinde kandil, öbür elinde sopa, duvara vura vura ilerledi. Bir müddet hep aynı tok sesi işitti</span><span class="regular-metin">. Tak-tak-tak. Derken, boş bir yankı geldi. Durdu. Dizlerinin üstüne çökerek en alttaki tuğlaları itti var gücüyle. Duvar önce mukavemet gösterdi. Sonra geçit açıldı. Dönüşte almak üzere kandili oracığa bıraktı ve sürünerek delikten içeri daldı. Dirsekleri ve ayak bilekleri çizilse de iç avluya geçmeyi başarmıştı.</span></p>
				<p class="paragraf"><span class="regular-metin">Ayın şavkıyla esrarengiz bir aydınlığa bürünmüştü</span><span class="regular-metin"> bahçe. Gün ışığında kırmızı, pembe ve yeşilin en parlak tonlarına sahip kış bitkilerine şimdi adeta madeni bir cila vurulmuştu. Gümüşi bir deniz gibi çalkalandı toprak. Cihan’ın kalbi öyle hızlı ve yüksek atıyordu ki birileri duyacak diye ödü patladı</span><span class="regular-metin">. Dinlediği birbirinden korkunç hikâyeler geldi aklına: Zehirlenen haremağalarına, kellesi uçurulan vezirlere, Boğaz’ın sularına atıldıkları esnada hâlâ kıvranmakta olan çuvallara dair rivayetler üşüştü zihnine. Ürperdi. İstanbul’da nice mezarlık tepelerde ve yamaçlarda, nicesi de denizin yedi kulaç altında değil miydi? </span></p>
				<p class="paragraf"><span class="regular-metin">Usulca ilerledi. Az ötede, dallarından eşarp</span><span class="regular-metin">lar, mendiller, kurdeleler, kolyeler ve danteller sallanan bir ağaç vardı: Adak Ağacı. Haremdeki cariyeler ve halayıklar, ne vakit Allah’tan başka kimseye açamayacakları bir sırları olsa, haremağalarından birini kandırıp kendilerine ait bir nesneyi buraya yollarlardı. Bu eşya bir dala bağlanırdı; ister istemez, bir başkasınınkinin hemen yanına. Bir kadının gönlünden geçenler ekseriya bir başkasınınk</span><span class="regular-metin">ine taban tabana zıt olduğundan, çelişen dilekler ve çekişen dualarla yüklüydü ağaç. Gene de akşam esintisinin kıpırdattığı yapraklarıyla huzurlu görünüyordu şu an. Öylesine huzurlu ki hatta, Sibiryalı Taras’a daha fazla ilerlemeyeceğine dair söz verdiği halde, ağaca doğru yürümekten kendini alamadı</span><span class="regular-metin"> Cihan. </span></p>
				<p class="paragraf"><span class="regular-metin">Buraya kadar gelmişken, arkasındaki taş binaya bakmamak olmazdı. Otuz adımdan az bir mesafe vardı ikisinin arasında. Ağacın gövdesinin ardına saklanarak yavaşça başını uzattı ve derhal geri çekti. Bir daha bakabilmek için cesaretini toplaması gerekecekti. </span></p>
				<p class="paragraf"><span class="regular-metin">Gördü ki takriben bir düzine sağır-dilsiz, telaş içinde sağa sola seğirtmekte, bir girişten diğerine koşturmaktaydı. İçlerinden bazıları ipek çuvallara benzer bir şeyler taşıyordu. Ellerindeki meşaleler karanlıkta </span><span class="regular-metin">iplik iplik patikalar bırakıyordu. Ne vakit iki meşalenin yolu kesişecek olsa duvarlara vuran gölgeler katmerleniyor, büyüyordu. </span></p>
				<p class="paragraf"><span class="regular-metin">Bu manzarayı neye yoracağını bilemedi Cihan. Toprağın kokusunu içine çekerek binanın arka tarafına hamle etti. Soluduğu hava kadar hafif ve sessizdi adımları. Bir yarım daire çizerek avluyu kat etti ve en nihayetinde yan kapıya ulaştı. Tuhaf bir şekilde</span><span class="regular-metin">, hiç muhafız yoktu girişte. Düşünmeden içeriye daldı. Ne yaptığını düşünmeye başlasa dehşetten eli ayağı tutulurdu. </span></p>
				<p class="paragraf"><span class="regular-metin">İçerisi rutubetli ve serindi. Ensesi terden sırılsıklam olmuştu. O kadar kasılmıştı ki farkında olmadan, çenesi ağrıyordu dişlerini sıkmaktan. Yarı karanlıkta el yordamıyla ilerledi. Pişman</span><span class="regular-metin"> olmak için çok geçti. Bundan sonra dönüş yoktu, bir tek ileri gidebilirdi. Duvarın dibinden adım adım devam etti. Karşısına çıkan ilk odaya kendini attı. Etrafa şöyle bir bakındı: Üstlerinde billur kâseler olan sedef sehpalar; minderlerle kaplı uzunca sedirler; Frenk diyarından hediye gönderilmiş, tavandan asılmış </span><span class="regular-metin">süslemeli duvar halıları ve yerde gene o şişkin çuvallar.</span></p>
				<p class="paragraf"><span class="regular-metin">Arkasından kimsenin gelmediğinden emin olmak için ikide bir geriye bakarak ağır ağır çuvalları seyretti, ta ki kanını donduran o şeyi seçene kadar – hafifçe yırtılmış çuvaldan çıkan bembeyaz bir eldi bu. Kumaş yığınının altında, vurulmuş bir kuş gibi solgun ve cansız yatıyordu soğuk mermer üstünde. Şaşkınlıkla gözlerini kırpıştırdı Cihan; kalbinin çoktan kavradığını</span><span class="regular-metin"> görmeyi reddetti gözleri. Derken kabullendi. El, bir kola bağlıydı; kol da küçümen bir gövdeye. Çuval değildi bunlar. Cesetti her biri. Çocuk cesetleri.</span></p>
				<p class="paragraf"><span class="regular-metin">Titreyerek yaklaştı Cihan. Üzerlerindeki kumaşları yarı bellerine kadar indirince gördü ki hepsi de oğlandı; yan yana yatırılmışlardı, en uzun boylusundan en kısasına. En büyükleri neredeyse delikanlıydı, en küçükleriyse bebeklikten yeni çıkmıştı, ağzında süt kokusu. Saraylılara has kıyafetleri özenle düzeltilmişti, şehzadelere layık bir asalet iç</span><span class="regular-metin">inde olsunlar diye. Huzurlu görünüyorlardı. Tenlerinin içinde bir mum saklıymışçasına parlıyordu çehreleri. Öyle ki bir an öldüklerinden şüphe etti. Kıpırdamıyor, konuşmuyorlardı ama belki de aklının hayalinin almadığı varlıklara dönüşmüşlerdi. Böyle zannetti bir an. Sonra aniden olanca çıplaklığıyla iniverdi hakikat. Dördü de boğulmuştu. İçi acıdı. Gözleri doldu. </span></p>
				<p class="paragraf"><span class="regular-metin">Dizlerinin bağı çözülmüş halde öylece kalakaldı</span><span class="regular-metin">. Hareket edemedi bir müddet. Ancak yaklaşan ayak seslerini duyunca silkip atabildi sersemliğini. Hızla düzeltti ölülerin örtülerini. Zar zor kuvvetini toplayarak fırladı. Ne bir dolap, ne bir sandık, saklanacak hiçbir yer yoktu. Çarnaçar, tavandan yere kadar uzanan saf ipekten rengârenk bir duvar halısının arkasına gizlendi. Bir dakika sonra sağır-dilsizler içeri girdi. Bir ceset daha getirmişlerdi. Onu da dikkatlice yerleştirdiler diğerlerinin yanına. Böylece cesetler beşe tamamlandı.</span></p>
				<p class="paragraf"><span class="regular-metin">İşte o an katillerden en dikkatli ve şüpheci olan, ölülerden birinin üzerinin yarım yamalak</span><span class="regular-metin"> kapanmış olduğunu fark etti. Yavaşça yaklaştı. Emin olamadı acaba onlar mı bu halde bırakmıştı, yoksa biri mi arkadan gelip açmıştı. Eliyle bir işaret çaktı arkadaşlarına. Onlar da durdular. Şüpheyle etrafı süzmeye başladılar. </span></p>
				<p class="paragraf"><span class="regular-metin">İpek halının arkasında, duvardaki oyukta, Cihan soluğunu</span><span class="regular-metin"> tuttu. Canilerle arasında incecik bir katman vardı. İçlerinden birisi elini kaldırıp şu halıyı aralamaya kalksa, yanmıştı. Saatlerce gizlenmeyi başarsa bile bu odadan sağ çıkması imkânsı</span><span class="regular-metin">zdı. Öyle bir belaya sokmuştu ki dertsiz başını, onu kimse kurtaramazdı. </span><span class="italik">Demek buraya kadarmış, </span><span class="regular-metin">diye düşündü acı acı; bütün hayatı, bunca çabası boşa gitmişti. Her ikisi de olaylardan habersiz, sıcak yuvalarında muhtemelen uyumakta olan sevgili filini ve saygıdeğer ustasını düşündü. Sonra â</span><span class="regular-metin">şık olduğu kadına gitti aklı. Çoktan yatmış olmalıydı. Hayatındaki bu üç kıymetli varlık kim bilir hangi tatlı rüyaları görürken, o burada, olmaması gereken bir mekânda bulunduğu ve görmemesi gereken cinayetlere şahitlik ettiği için öldürülecekti. Ve bunların hepsi bu kadar meraklı olduğu için başına gelmişti – öteden beri gem vurulmaz, uslanmaz bu huyundan ötürü. </span></p>
				<p class="paragraf"><span class="regular-metin">Sessizce sövdü kendine. </span><span class="regular-metin">Mezar taşına şunu yazsalar isabet olurdu: </span></p>
				<p class="bosluk" xml:lang="en-GB"/>
				<p class="alinti-1 para-style-override-14"><span class="alinti-1" style="font-size:1.14em;" xml:lang="tr-TR">Burada merakı yüzünden canından olan bir gafil yatmakta</span></p>
				<p class="alinti-1 para-style-override-14"><span class="alinti-1" style="font-size:1.14em;" xml:lang="tr-TR">Hem filbaz hem kalfa </span></p>
				<p class="alinti-1 para-style-override-14"><span class="alinti-1" style="font-size:1.14em;" xml:lang="tr-TR">Cesur ve cahil ruhuna el fatiha </span></p>
				<p class="bosluk" xml:lang="en-GB"/>
				<p class="paragraf"><span class="regular-metin">Ne yazık ki bu son dileğini dahi tembihleyebileceği kimse yoktu yanında. Halının arkas</span><span class="regular-metin">ına sindi sinebildiğince. Bildiği tekmil duaları okumaya başladı dehşet ve ter içinde. </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="sus" xml:lang="en-US"><span class="regular-metin"><img alt="6.jpg" class="image" height="30" src="images/6_fmt2.jpeg" width="66"/></span></p>
				<p class="paragraf"><span class="regular-metin">Aynı gece İstanbul’un bir başka ucunda, geniş ve ferah bir konakta, kâhya k</span><span class="regular-metin">adın oturmuş tespih çekiyordu. Yanakları kuru üzüm gibi buruş buruş, zayıf gövdesi kamburdu. Gözleri ihtiyarlıktan kör olmuştu. Yine de, efendisinin evinin hudutları içinde olduğu müddetçe her şeyi mükemmelen görebiliyordu. Her köşe bucağı, her gevşek menteşeyi, merdivenlerde gıcırdayan her basamağı biliyordu. Bu çatının altını onun kadar iyi tanıyan ve evin efendisine onun kadar bağlı kimse yoktu. Bundan emindi kadıncağız.</span></p>
				<p class="paragraf"><span class="regular-metin">Hizmetkârların odalarından gelen horlama sesleri dışında çıt çıkmıyordu koca mekânda</span><span class="regular-metin">. Arada bir, kütüphanenin kapalı kapısının ardından alçacık, belli belirsiz bir nefes duyuluyordu, o kadar. Yine geç saatlere kadar çalışmış olan Sinan orada uyuyordu. Genellikle akşam yemeğinden evvel, karısıyla kızlarının ikamet ettiği ve çıraklarıyla talebelerinin katiyen girmediği haremine çekilir, akşamlarını ailesiyle geçirirdi. Ama bu gece, pek çok kez olduğu gibi, kitaplarının ve kâğıt tomarlarının arasında uyuyakalmıştı. Kâhya kadın da halının üstüne bir döşek sermiş, yatak yapmıştı.</span></p>
				<p class="paragraf"><span class="regular-metin">Haddinden fazla çalışıyordu usta. Onun yaşındaki bir adamın çocukları ve torunlarıyla oturup dinlenmesi, doğru düzgün yemek yemesi ve bol bol ibadet etmesi gerekmez miydi?</span><span class="regular-metin"> Kolunda bacağında ne takat kalmışsa onu da hacca gitmek için kullanmalıydı. Neden ahirete hazırlanmıyordu acaba? Yok şayet hazırlanıyorsa, o halde ne diye hâlâ inşaat sahalarında dolaşıp güzelim kaftanlarını toza çamura buluyor, kendini heba ediyordu? Kâhya kadın, efendisine içerlemekle birlikte esas onu bu kadar çalıştıran sultana ve vezirlere sitem etmekteydi içten içe. Hele o çıraklar yok mu! Ustalarının omuzlarındaki yükü hafifletmeyen o tembellere</span><span class="regular-metin"> kızıyordu. Cahil oğlanlar! Artık oğlan filan sayılmazlardı ya. Dördünü de biliyordu kâhya. Nikola en iyimserleriydi ve rakamların diline de bir o kadar vâkıftı; Davud, kararlı ve ağırbaşlıydı ama bir o kadar inatçı; dilsiz olan Yusuf, geçit vermez bir orman gibi esrarlıydı; bir de şu Hintli filbaz Cihan vardı, </span><span class="italik">bu niye böyle, şu nasıl çalışır</span><span class="italik">, onu nasıl yaparız</span><span class="italik">,</span><span class="regular-metin"> diye daima sorular sorar, fakat verilen cevapları nadiren dinlerdi, aklı bir karış havada.</span></p>
				<p class="paragraf"><span class="regular-metin">Derin bir nefes alarak, gözlerinin içindeki uçurumu seyre daldı kâhya kadın. Derken, tespihin tanelerini çeken parmakları yavaşladı. </span><span class="italik">Elhamdülillah, Elhamdülillah</span><span class="regular-metin">... Mırıldanışı</span><span class="regular-metin"> azaldı. Başı önüne düşüverdi. Uyku baldan tatlıydı.</span></p>
				<p class="paragraf"><span class="regular-metin">Bir an mı geçti, yoksa bir saat mi bilemedi sıçrayarak uyandığında. Uzakta bir gürültü vardı. Kaldırım taşlarının üstünde takırdayan nalların ve dönen tekerleklerin yankısını ayırt etti. Son sürat bir at arabası</span><span class="regular-metin"> gelmekteydi; hem de sesinden anlaşıldığı kadarıyla onlara doğru. Üstat Sinan’ın evi bu çıkmaz sokaktaki tek konaktı. Araba köşeyi döndü mü onlardan başka gideceği yer yoktu. Hava birden soğumuş gibi bir üşüme geldi kâhya kadına. Dualar ederek, yaşından beklenmedik bir çeviklikle ayağa fırladı. Yolunu bulmak için ne ışığa ihtiyacı vardı, ne yardıma. Tez adımlarla indi merdivenlerden, sofayı geçti, avluya çıktı. Setlere bölünmüş, bir havuzla süslenmiş ve her daim tatlı rayihalarla buram buram </span><span class="regular-metin">kokan bu bahçe, gelen her misafirin kalbini neşeyle doldururdu. Sinan, evine su taşımak için sultandan izin almış, her şeyi kendisi yapmıştı – düşmanlarının hasedini üzerine çekmek pahasına. Usulca dönüyordu şimdi su değirmeni. Hiçbir şeyin tekin olmadığı</span><span class="regular-metin"> bu evrende az biraz da olsa istikrar vaat edercesine. </span></p>
				<p class="paragraf"><span class="regular-metin">Yukarıda, gümüşten bir orağa benzeyen ay bir bulutun arkasına saklandı. Bir an için gök ile yer aynı kurşuni renge bürünüp birbirine aktı. Kâhya kadının sağ tarafında kalan patikanın sonunda genişçe bir ağaçlık alan vardı; yamacın aşağısında da muhtelif sebze ve otları yetiştirdikleri bir bostan. Kadıncağız diğer yolu seçti; yukarıdaki büyük avluya doğru yürümeye başladı. Yolun bir yanında, suyu yaz kış buz gibi bir kuyu mevcuttu. Karşı köşede ise kenefler duruyordu. Onların uzağından geçti, her daim yaptığı gibi. Geceleri c</span><span class="regular-metin">in taifesi helaların etrafında toplanır, düğün yapardı. Onları rahatsız eden gafil öyle bir çarpılırdı ki yedi ceddi kurtulamazdı lanetten. Karanlıkta helaya gitmeye çekinirdi kâhya kadın. Lazımlık kullanmayı da sevmediğinden, mesanesinin insafına kalmamak için, akşam ezanından sonra ne bir şey yer, ne de içerdi.</span></p>
				<p class="paragraf"><span class="regular-metin">Sokağa açılan kapıya vardığında dışarıdaki sesler artmış, endişesi ikiye katlanmıştı</span><span class="regular-metin">. Şu hayatta kimseye hayır getirmeyeceğinden emin olduğu üç şey vardı: Ruhunu iblise satan adam; güzelliğiyle böbürlenen kadın ve sabahı bekleyemeyecek kadar acil olan haber.</span></p>
				<p class="paragraf"><span class="regular-metin">Araba çok geçmeden gelip yüksek parmaklığın öbür yanında durdu. Atların soluması duyuldu evvela; akabinde sert ayak sesleri. Kâhyanın burnuna ter kokusu çalındı ama hayvanlardan mı geliyordu, adamdan mı bilemedi. Ziyaretçinin kim olduğunu öğrenmek için acele etmiyordu. Evvela Felak Suresi’ni okuması la</span><span class="regular-metin">zımdı. Tam yedi kere. </span><span class="italik">Sığınırım ben, karanlığı yarıp sabahı ortaya çıkaran Rabb’e, yarattığı şeylerin şerrinden, karanlığı çöktüğü zaman gecenin şerrinden, düğümlere üfleyip tüküren kadınların şerrinden</span><span class="regular-metin">...</span></p>
				<p class="paragraf"><span class="regular-metin">Bu arada ulak kapıya vurmaya başlamıştı. Nazik ama ısrarlı. Tez cevap verilmezse şiddetlenip yumruklamaya kadar varabilecek bir çalma tarzı. Nitekim öyle oldu. Bunun üzerine uyanan hizmetkârlar, ellerinde kandiller, geceliklerinin üstlerine aldıkları şallarıyla birer ikişer koşturdular bahçeye. Olacağı daha fazla geciktiremeyeceğini anlayan kâhya kadın kapının sürgüsünü çekti. </span><span class="italik">Bismillahirrahmanirrahim</span><span class="regular-metin">.</span></p>
				<p class="paragraf"><span class="regular-metin">Aynı</span><span class="regular-metin"> anda ay bulutların arkasından sıyrılıverdi. Bir yabancı zuhur etti. Kısa boylu, tıknazdı; gözlerinin şekline bakılırsa Tatar olmalıydı. Omzuna astığı deri bir matarası, pek kasıntı bir hali vardı. Karşısında bu kadar çok insan bulmaktan hoşlanmadığı aşikârdı. </span></p>
				<p class="paragraf"><span class="regular-metin">“Saraydan geliyorum” diye beyan etti, lüzumundan yüksek sesle.</span></p>
				<p class="paragraf"><span class="regular-metin">Kimse bir şey demedi. </span></p>
				<p class="paragraf"><span class="regular-metin">“Efendinizle konuşmam gerek” dedi ulak.</span></p>
				<p class="paragraf"><span class="regular-metin">Omuzlarını dikleştirip tam içeri girecekti ki </span><span class="regular-metin">kâhya kadın elini kaldırarak durdurdu adamı. “Sağ ayağınla mı giriyorsun?”</span></p>
				<p class="paragraf"><span class="regular-metin">“Ne?”</span></p>
				<p class="paragraf"><span class="regular-metin">“Şayet bu eşiği aşacaksan evvela sağ ayağını atmalısın.”</span></p>
				<p class="paragraf"><span class="regular-metin">Bir an şaşkınlıkla ayaklarına baktı ulak. İhtiyatlı bir adım attı, doğru ayakla. İçeri girince, </span><span class="regular-metin">kendisini padişahın yolladığını, vazifesinin ehemmiyetini ifade etti. Bunca lakırdıya lüzum yoktu aslında. Saraydan geldiğini de, sultan tarafından gönderildiğini de herkes tahmin etmişti zaten. Başka kim bu saatte, böyle bir azametle dikilirdi ki tanımadığı insanların kapısına?</span></p>
				<p class="paragraf"><span class="regular-metin">“Sermimar efendiyi saraya götürmem emrolundu” dedi.</span></p>
				<p class="paragraf"><span class="regular-metin">Kâhya kadının suratı asıldı. Rengi ruhsarı </span><span class="regular-metin">soldu. Boğazını temizledi, söyleyemediği kelimeler ağzını doldurdu. Daha yeni uyumuş olan efendisini kaldıramayacağını anlatmak isterdi, yapabilseydi. Ama böyle bir şey demedi elbette. Onun yerine mırıldandı: “Bekle hele burada.” </span></p>
				<p class="paragraf"><span class="regular-metin">Gözlerini boşluğa doğru kırpıştırarak başını çevirdi. “Kerim, haylaz oğlan, gel benimle.” </span></p>
				<p class="paragraf"><span class="regular-metin">Kokusundan tanımıştı</span><span class="regular-metin"> genç hizmetkârı. Kâhya önde, çocuk elinde kandiliyle peşi sıra eve girdiler. Merdivenler ayaklarının altında gıcırdadı. Kadıncağız kendi kendine gülümsedi. Yakın, uzak demeden her yere muhteşem binalar yapan efendisi, kendi evinin basamaklarını tamir etmekten âcizdi.</span></p>
				<p class="paragraf"><span class="regular-metin">Kütüphaneye girdiklerinde, huzur veren bir koku yaladı yüzlerini – kitapların,</span><span class="regular-metin"> kâğıtların, mürekkebin, derinin, balmumunun, meşe rafların ve sedir ağacından sehpaların kokusu.</span></p>
				<p class="paragraf"><span class="regular-metin">“Efendi, uyan hele” diye fısıldadı kâhya kadın. Sesi ipek gibi yumuşacıktı.</span></p>
				<p class="paragraf"><span class="regular-metin">Yataktaki adamın nefes alışverişine kulak verdi. Bir daha seslendi, bu defa daha yüksek sesle. Bu arada, efendiye ilk defa bu kadar yaklaşma imkânı bulmuş olan oğlan da </span><span class="regular-metin">fırsat bu fırsat adamı inceliyordu. Uzun, kemerli burnuna, alnındaki derin çizgilere, düşünceli olduğunda çekiştirip durduğu, ağarmış gür sakalına baktı. Ellerine kaydı bakışları. Kuvvetli, kemikli parmakları, nasırlı sert avuçlarıyla, dışarıda çalışmaya alışmış bir insanın elleriydi bunlar.</span></p>
				<p class="paragraf"><span class="regular-metin">Üçüncü seslenişte gözlerini açtı Sinan. Başucunda dikilenleri görünce bir gölge düştü yüzüne. Mühim bir hadise çıkmadıkça yahut şeh</span><span class="regular-metin">ir cayır cayır yanmadıkça bu saatte onu uyandırmaya cesaret edemeyeceklerini biliyordu. </span></p>
				<p class="paragraf"><span class="regular-metin">“Bir ulak geldi” dedi kâhya kadın. “Saraydan beklerlermiş.”</span></p>
				<p class="paragraf"><span class="regular-metin">Usulca kalktı Sinan. “Hayırdır inşallah.”</span></p>
				<p class="paragraf"><span class="regular-metin">Bir eliyle bir leğen tutup öbür eliyle ibrikten su dökerek ve kendini gayet önemli hissederek efendisinin yüzünü yıkamasına ve ardından giyinmesine yardım etti oğlan. Açık renk bir mintanın üstüne bir kaftan geçirdi Sinan; eski, kahverengi bir kaftandı bu, kalın ve yakası kürklü. Sonra üçü merdivenlerden indiler paldır küldür.</span></p>
				<p class="paragraf"><span class="regular-metin">Geldiklerini gören ulak başını eğdi. “Affedin, sermimar efendi, rahatsızlık verdim, ama sizi saraya götürmem emrolundu.”</span></p>
				<p class="paragraf"><span class="regular-metin">“Hazırım” dedi Sinan.</span></p>
				<p class="paragraf"><span class="regular-metin">Kâhya kadın araya girdi. “Oğlan da gelsin, yardım eder.”</span></p>
				<p class="paragraf"><span class="regular-metin">Kaşlarını çatan ulak dosdoğru Sinan’a bakarak cevap verdi. “Maalesef, sadece sizi götürmem emrolundu.”</span></p>
				<p class="paragraf"><span class="regular-metin">Öfke, safra gibi doldurdu kâhyanın ağzını. Neredeyse adama çıkışacaktı ki Sinan elini kadının</span><span class="regular-metin"> omzuna koydu. “Merak etme. Bir şeycik olmaz”</span></p>
				<p class="paragraf"><span class="regular-metin">Sinan ile ulak avludan çıkıp gecenin içine yürüdüler. Etrafta kimsecikler yoktu. Sokak köpekleri bile ortalarda değildi her nasıl olduysa. Sinan arabaya yerleşince ulak kapıyı kapattı ve tek kelime etmeyen arabacının yanına oturdu. Atlar silkinerek hareketlendiler. Çok geçmeden son sürat mahallelerin içinden geçmekteydiler. </span></p>
				<p class="paragraf"><span class="regular-metin">İçindeki sıkıntıyı hafifletmek için kadife perdeleri aralayıp dışarıyı seyre koyuldu Sinan. Haliç’in yanındaki Yahudi mahallesini, ardından</span><span class="regular-metin"> Arapların, Ermenilerin oturduğu muhitleri kat ettiler. Müslüman’ı, gayrimüslimi, ne çok hayat vardı şu şehirde dillendirilmeyen. Daracık ve yamru yumru sokaklar boyunca dörtnala giderken, hüzünle boyun bükmüşçesine eğik dalların altından geçerken, hanelerinde uyuyan insanları düşündü – konaklarındaki kodamanları, kulübelerindeki fukaraları. </span><span class="regular-metin">En zenginlerin evleri bile ucuz malzemeden, ahşaptan, kireçten ve iyi fırınlanmamış tuğladan inşa ediliyordu. Yeterince kaya ve mermer getirilemiyordu İstanbul’a. Bütün ömrü yağmur duasına çıkarcasına taş duası etmekle geçmişti. </span></p>
				<p class="paragraf"><span class="regular-metin">Nihayet durdu araba. Saray kâhyası, becerikli hareketlerle yardıma geldi. Sinan ile ulak devasa bir kapıdan geçerek avluya girdiler. Biraz geride, ş</span><span class="regular-metin">ikâyeti olanların dilekçelerini sundukları Deavi Kasrı vardı. Orta Kapı’dan sonra saray mektebinin hastanesini gördüler. Karanlıkta bir hayalet gibi parlayan oymalı çeşmenin yanından ilerlediler. Daha geçenlerde saray mutfaklarını tamir etmiş ve haremi genişletmiş olan Sinan civara aşinaydı. </span></p>
				<p class="paragraf"><span class="regular-metin">Hava serin ve duruydu. Mersin ağacı ve biberiye kokuları geliyordu hafiften. Akşamüstü yağmur yağmıştı; otla kaplı toprak, yumuşacık bir halı gibiydi ayaklarının altında. Muhafızlar kenara çekilerek geçmelerine izin verdiler. Fırtına bulutlarının rengine boyanmış binaya vardılar; rüzgârda titreşen meşalelerin aydınlattığı divanhaneye ayak bastılar. İki odadan geçip üçüncüsünde durdular. Bu</span><span class="regular-metin">raya adım atmalarıyla ulağın müsaade isteyip kaybolması bir oldu. Sinan mekânın loşluğuna alışmak için gözlerini kıstı. Etrafa bakındı. Her tepsiden, her minderden, her ziynetten duvarlara düşen gölgeler, ona bir şey anlatmak istercesine eğilip bükülüyor, kıvranıyorlardı. </span></p>
				<p class="paragraf"><span class="regular-metin">İleride yerde dizili çuvallar dikkatini çekti. Anlamadan yaklaştı, boş boş baktı. Ne taşıdıklarını ayırt edince nefesi kesildi birdenbire. Ürpertiyle geriledi. Beş </span><span class="regular-metin">cesetten birinin kısmen açılmış yüzü Sinan’a dönüktü. Merhumun ne kadar genç olduğunu görünce gözleri yaşardı sermimarın. Başına darbe almışçasına sendeledi. Dudakları kıpır kıpır rahmet okudu her birine. Ta ki aniden bir çıtırtı duyana dek. </span></p>
				<p class="paragraf"><span class="regular-metin">Hızla arkasına döndü. Sesin odanın içinden geldiğine emindi. Eşyaları tarayan bakışları, duvarda asılı ipek halıya takıldı. İçinden bir ses d</span><span class="regular-metin">ürttü, gidip bakmasını söyledi. Ağzında kekremsi bir tat, boğazında bir yanma, tedirgin ama kararlı bir şekilde uzanıp halıyı kenara çekti ve korkudan sapsarı kesilmiş, tir tir titreyen çırağını buldu karşısında. </span></p>
				<p class="paragraf"><span class="regular-metin">“Cihan?”</span></p>
				<p class="paragraf"><span class="regular-metin">“Ustam!” </span></p>
				<p class="paragraf"><span class="regular-metin">“Ne yapıyorsun burada evladım?”</span></p>
				<p class="paragraf"><span class="regular-metin">Cihan şu koskoca âlemde onu kurtarabilecek yegâne insanı yanına gönderen kuvvet her ne ise, artık melekler mi, Hızır Aleyhisselam mı, hınzır bir cin mi</span><span class="regular-metin">, yoksa doğrudan Tanrı mı, hepsine cümleten şükürler yağdırarak fırladı yerinden. Diz çökerek Sinan’ın elini öptü. </span></p>
				<p class="paragraf"><span class="regular-metin">“Ustam, üstadım, Allah senden razı olsun! Hep şüphelenirdim ermiş olduğundan. Şimdi emin oldum.”</span></p>
				<p class="paragraf"><span class="regular-metin">“Şşşt, bağırma. Neden buradasın?”</span></p>
				<p class="paragraf"><span class="regular-metin">İzah edecek vakit yoktu. Koridordan gelen ayak sesleri, yüksek tavanlar ve oymalı duvarlardan aksediyordu. Cihan kocaman açılmış gözlerle ustasına sokuldu. Biraz sonra Üçüncü Murad, peşinde maiyetiyle birlikte odaya daldı</span><span class="regular-metin">. Uzun boylu değildi, göbekli sayılırdı; kartal gagasına benzer bir burnu ve sarımtırak bir sakalı vardı. </span></p>
				<p class="paragraf"><span class="regular-metin">Sinan çabucak toparladı kendini; hükümdarın kaftanının eteğini öptü. Cihan, o mertebeye varamamıştı henüz, iki büklüm yerlere eğildi, saygıda kusur etmedi. Ne de olsa Murad artık sultandı. Babası </span><span class="regular-metin">Selim, hamamda ayağı kayıp düşerek can vermişti. Görünmez kazaydı belki. Gerçi şom ağızlara kalsa, içmeye tövbe ettiği halde yine küfelik olduğundan bastığı yeri görememişti. Oğlu Murad, ikindiden evvel, bağırtılar ve fişekler, davullar ve zurnalar ortasında, ecdadı Osman Gazi’nin kılıcını kuşanmış ve padişah ilan edilmişti. </span></p>
				<p class="paragraf"><span class="regular-metin">Dışarıda, yakınlarda, deniz uğuldayıp inl</span><span class="regular-metin">edi. İçeride Cihan, kıpırdamaya cesaret edemeden, alnında boncuk boncuk biriken terlerle kaya gibi sabit bekledi. Omuzlarına çöken sessizlik ağırlaştı; dudakları yere o kadar yakındı ki neredeyse öpecekti zemini, soğuk bir sevgiliyi öper gibi. </span></p>
				<p class="paragraf"><span class="regular-metin">“Kimdir bu? Çıraklarından biri midir?” diye sordu sultan.</span></p>
				<p class="paragraf"><span class="regular-metin">Sinan cevapladı: “Öyledir, şevketli padişahım. Dört kalfamdan biridir.”</span></p>
				<p class="paragraf"><span class="regular-metin">“Yalnız getirilesin diye emretmiştim. Ulak itaat etmedi mi yoksa?”</span></p>
				<p class="paragraf"><span class="regular-metin">“Kusur bana ait” dedi Sinan. “Affedin, ihtiyarlıkta yardıma ihtiyacım olu</span><span class="regular-metin">r.”</span></p>
				<p class="paragraf"><span class="regular-metin">Sultan bir an düşündü. “İsmi ne peki?”</span></p>
				<p class="paragraf"><span class="regular-metin">“Cihan, haşmetmeap. Sarayın filbazıdır kendisi aynı zamanda, belki öyle hatırlarsınız. Beyaz filin bakımı senelerdir onun vazifesi.”</span></p>
				<p class="paragraf"><span class="regular-metin">“Hem filbaz hem mimar çırağı, duymadık böylesini, pek tuhaf” dedi sultan hafif bir alayla. “Nasıl oluyormuş?” </span></p>
				<p class="paragraf"><span class="regular-metin">“Rahmetli, şevketli büyükbabanızın hizmetk</span><span class="regular-metin">ârıydı Cihan. Fille beraber geldi Hint diyarından. Harpte, köprü inşaatında hayvan da, o da bana yardım etti. Kabiliyetini, zekâsını görünce saray mektebine gönderip terbiye verdik.”</span></p>
				<p class="paragraf"><span class="regular-metin">“Dedem... emsali görülmemiş hükümdardı” dedi sultan, dalgın, durgun. </span></p>
				<p class="paragraf"><span class="regular-metin">“Öyleydi şüphesiz.”</span></p>
				<p class="paragraf"><span class="regular-metin">Kanuni Sultan Süleyman –nicedir toprağın altında </span><span class="regular-metin">ve artık kefeni çürümüş de olsa– tam kırk altı kış boyunca saltanat sürmüştü ve ne gariptir ki hâlâ ancak alçak sesle anılabiliyordu.</span></p>
				<p class="paragraf"><span class="regular-metin">“Allah mekânını cennet eylesin. Benim yerimde olsaydı...” dedi Sultan Murad, sesi ilk defa çatladı. “... O da aynısını yapardı. İstemezdi böyle olsun. Ben de istemedim. Lakin tahtın bekası için yapmaya mecburdum.”</span></p>
				<p class="paragraf"><span class="regular-metin">Cihan, padişahın yerdeki ölülerden bahsettiğini anladı. Mide</span><span class="regular-metin">si kasıldı. Yan gözle cesetlere baktı. Bir tanesi –tek eli dışarıda kalan– o kadar yakınındaydı ki avucunun içindeki çizgileri görebiliyordu. O çizgilere bakıp da, bunca asil şehzadelerin böyle ani ve acı sonları olabileceğini tahmin edecek bir tane falcı var mıydı acaba şu şehirde? </span></p>
				<p class="paragraf"><span class="regular-metin">“Kardeşlerim Hakk’ın rahmetine kavuştu” dedi sultan. </span></p>
				<p class="paragraf"><span class="regular-metin">“Allah taksiratlarını affetsin, cennetine buyur etsin” dedi Sinan. </span></p>
				<p class="paragraf"><span class="regular-metin">Sessizlik, sis gibi çöktü üzerlerine perde perde. Ta ki sultan yeniden konuşana kadar. “Mimarbaşı</span><span class="regular-metin"> seni buraya şunun için çağırdım. Babam ölümüne yakın senden bir türbe istemişti.” </span></p>
				<p class="paragraf"><span class="regular-metin">“Doğrudur haşmetlum.”</span></p>
				<p class="paragraf"><span class="regular-metin">“Şimdi ben diyorum ki, kardeşlerim de oraya gömülsün. Budur arzum. Budur seni çağırmama</span><span class="regular-metin"> sebep, sermimar efendi.” </span></p>
				<p class="paragraf"><span class="regular-metin">“Baş üstüne devletlum.”</span></p>
				<p class="paragraf"><span class="regular-metin">“Türbe öyle görkemli olsun ki asırlar sonra dahi insanlar gelip ruhlarına fatiha okusun. Lakin... dikkat et, lüzumundan görkemli yapmayasın. Kararınca olsun. Ne büyük ne küçük.”</span></p>
				<p class="paragraf"><span class="regular-metin">“Baş üstüne izzetlum.”</span></p>
				<p class="paragraf"><span class="regular-metin">Ustasının ne yaptığını göremeden biraz daha eğilmeye kalkınca alnı küt diye yere değdi Cihan’ın. Son anda soluğunu tutmasa az kalsın bir “ah” çıkacaktı ağzı</span><span class="regular-metin">ndan. O vaziyette durdu, bekledi. Sultanın ayaklarını seyretti. Birdenbire hareketlenip ona doğru ilerledi ayaklar. Pek yakındılar şimdi. Hükümdarın gözlerinin üzerinde gezindiğini hissetti. Kalbi küt küt atmaya başladı. Acaba şüphelenmiş miydi? Bu gece hayvanat bahçesinden kalkıp buraya gizlice sızdığını anlamış olabilir miydi? </span></p>
				<p class="paragraf"><span class="regular-metin">“Filbaz, ha?” dedi Sultan Murad. Başkaca bir </span><span class="regular-metin">laf etmeden, ardında sadrazam, vezirler ve muhafızlarla çıkıp gitti. </span></p>
				<p class="paragraf"><span class="regular-metin">Böylece, Mimarbaşı Sinan ve bu buluşmada hiçbir yeri olmayan ama hadiselerin akışıyla kendini burada bulan Cihan, Ayasofya’nın bahçesinin içine bir türbe kondurmaya memur edilmiş oldular. Bina, beş şehzadeye –Sultan Üçüncü Murad’ın tahta çıktığı gece boğdurttuğu erkek kardeşlerine– layık </span><span class="regular-metin">azamet ve asalette yapılacak, ancak onların ne şekilde öldüğünü insanlara hatırlatmayacak kadar ufak ve önemsiz olacaktı. </span></p>
				<p class="paragraf"><span class="regular-metin">Henüz hiçbiri bunu bilmiyor olsa da, ne gariptir ki bundan seneler sonra, gene böyle bir gecede rüzgâr uğuldarken, hayvanlar yine kafeslerinde huzursuz dolanırken, bu sefer Sultan Murad’ın kendi oğulları –üstelik on dokuzu birden– aynı şekilde soylu kanları dökülmesin diye </span><span class="regular-metin">yay kirişiyle boğdurulmak suretiyle tek tek öldürülecek, sonra da gene aynı yere, usta ve çırağın inşa ettikleri o hüzünlü türbeye gömüleceklerdi. </span></p>
			</div>
		</div>
	</body>
</html>