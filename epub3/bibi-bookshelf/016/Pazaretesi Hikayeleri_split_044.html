<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_42">Bir Kızıl Keklik Yavrusunun Heyecanları</h2>
				<p class="normal">Bilirsiniz ki keklikler sürüyle dolaşırlar, hep birlikte çukurların içine girip otururlar, etrafta çıt olsa, hemen havalanıp tarlaya savrulan bir avuç buğday tanesi gibi sağa sola dağılırlar. Bizim takımımız, pek şen ve kalabalıktı. Büyük bir ormanın kenarına, ovaya yerleşmiştik. Her iki tarafımızda da bol yiyecek ve güzel sığınaklar vardı. Böylece, koşmayı öğrendiğimden beri, iyice palazlanmış, iyice semirmiştim ve doğrusu hayatımdan da pek memnundum. Ama yine, bir şeye biraz tasalanıyordum. Hani şu meşhur av mevsiminin başlaması var ya, işte ona. Annelerimiz kendi aralarında yavaş sesle bundan konuşmaya başlamışlardı. Bizim takımın eskilerinden biri bana hep:</p>
				<p class="normal">“Sakın korkma Kızıl.” Gagamla ayaklarım üvez renginde olduğu için bana Kızıl derler. “Sakın korkayım deme, Kızıl. Mevsimin açıldığı gün seni yanıma alırım. Emin ol, başına hiçbir şey gelmez.”</p>
				<p class="normal">Bana bunları söyleyen, göğsünde kızıl tüyler bitmiş olmasına ve şurada burada birkaç beyazı bulunmasına rağmen, henüz atik ve gayet kurnaz bir erkek keklikti. Daha pek gençken, kanadına bir saçma tanesi yemişti. Bu yüzden bir parça ağırcaydı. Havalanmaya kalkışmadan önce etrafı iyice yoklar, öyle pek acele etmez ve sonunda yakayı kurtarırdı. Beni sık sık ormanın ağzına kadar götürürdü. Orada kestaneler arasına sıkışmış, boş, bir in gibi sessiz, daima kapalı duran garip bir evceğiz vardı, ihtiyar bana:</p>
				<p class="normal">“Bu eve iyi bak küçük,” derdi. “Çatıdan duman çıktığını, kapının, pancurların açıldığını görürsen, bilmiş ol ki, bizim işler sarpa sardı demektir.”</p>
				<p class="normal">Ben de onun böyle nice av mevsimleri gördüğünü bildiğim için, söylediklerine inanmazlık etmezdim.</p>
				<p class="normal">Nitekim geçen sabah, ortalık ağarırken, çukurun içinden birinin yavaşça bana seslendiğini duydum:</p>
				<p class="normal">“Kızıl, Kızıl.”</p>
				<p class="normal">Seslenen bizim ihtiyardı. Gözleri evinden uğramış gibiydi. Bana:</p>
				<p class="normal">“Çabuk gel,” dedi. “Ben ne yaparsam, sen de öyle yap.”</p>
				<p class="normal">Yarı uykulu, hiç uçmadan, hemen hiç sekmeden, bir fare gibi, yerdeki topakların arasından yuvarlana yuvarlana peşi sıra gittim. Geçerken küçük evin bacasından duman çıktığını, pancurlarının açık olduğunu gördüm. Her iki kanadı açılmış kapının önünde avcı kıyafetinde adamlarla etraflarında sıçrayıp duran bir sürü köpek vardı. Tam geçtiğimiz sırada avcılardan biri:</p>
				<p class="normal">“Bu sabah ovaya bir bakalım,” dedi. “Yemekten sonra da ormana gideriz.”</p>
				<p class="normal">O zaman bizim ihtiyar yoldaşın neden beni önce ağaçlığa götürdüğünü anladım. Ama ne de olsa, hele bizim zavallı dostları düşündükçe, kalbim küt küt vuruyordu. Tam ormana gireceğimiz sırada köpekler bize doğru koşmaya başladılar... İhtiyar, yere büzülerek bana:</p>
				<p class="normal">“Yere yapış, yere yapış,” dedi. O anda, bizden on adım ötede ürkmüş bir bıldırcın kanatlarını ve gagasını alabildiğine açtı ve bir korku çığlığıyla havalandı. Dehşetli bir gürültü duydum. Etrafımızı güneş henüz doğmuş olduğu halde sımsıcak ve bembeyaz, tuhaf kokulu bir toz bulutu sardı. O kadar korktum ki, koşmaya bile gücüm kalmadı. Bereket versin, artık ormana gelmiştik. Bizim arkadaş, küçük bir meşe ağacının arkasına büzülmüştü, ben de onun yanına gittim. Oraya gizlenerek yapraklar arasından bakmaya başladık.</p>
				<p class="normal">Tarlalarda müthiş bir yaylım ateşidir gidiyordu. Her tüfek patlayışında serseme dönüyor ve gözlerimi kapıyordum, sonra, gözümü açacak hale gelince, geniş ve çıplak ovayı, koşan, otların, bağlanmamış ekin demetlerinin arasına sokularak araştıran, deli gibi fır fır dönen köpekleri görüyordum. Köpeklerin arkasında avcılar sesleniyor, küfür ediyor, tüfekler güneşte parlıyordu. Bir an, küçük bir duman bulutunda, civarımızda bir tek ağaç bulunmamasına rağmen, dağınık yaprakların uçuştuğunu görür gibi oldum. Fakat bizim ihtiyar keklik, bunların tüy olduğunu söyledi. Gerçekten, yüz adım önümüzde şahane bir boz keklik kanlı başını geriye atarak bir çukura düşmekteydi.</p>
				<p class="normal">Güneş tepeye çıkıp da ortalığa sıcak basınca, tüfek sesleri birdenbire durdu. Avcılar, kocaman bir kütük ateşinin çıtırdadığı duyulan küçük eve dönüyorlardı. Yorgunluktan bitkin, dilleri bir karış çıkmış köpekleri arkalarında, tüfek omuzda, konuşa konuşa, marifetlerini birbirlerine anlata anlata yürüyorlardı...</p>
				<p class="normal">Bizim arkadaş:</p>
				<p class="normal">“Yemeğe gidiyorlar,” dedi. “Biz de öyle yapalım.”</p>
				<p class="normal">Ormanın hemen yanı başında bir kara buğday tarlasına daldık. Burası beyaz ve siyah renkte, çiçekli ve taneli, badem kokan büyük bir tarlaydı. Tüyleri hareli güzel sülünler, görülmek korkusuyla kıpkırmızı kesilen ibiklerini tıpkı bizim gibi yere eğerek tarlada çimleniyorlardı. O eski mağrur halleri kalmamıştı. Bir taraftan karınlarını doyururken, bir taraftan da bizden havadis sordular, arkadaşlarından birinin vurulup vurulmadığını öğrenmek istediler. Bu esnada, avcıların önce pek sessiz başlayan yemeği, gittikçe daha gürültülü oluyordu. Kadeh tokuşturduklarını, şişe mantarlarının patlatıldığını duyuyorduk. İhtiyar, sığınağımıza dönmek zamanı geldiğine hükmetti.</p>
				<p class="normal">O saatte orman, uykuya dalmış gibiydi. Karacaların su içmeye geldikleri küçücük gölü dilini suya sokarak bulandıran yoktu. Tavşanlığın kekikleri arasından bir tek tavşan bile burnunu çıkarmıyordu. Yalnız, her yaprağın, her tutam otun arkasında tehdide uğramış bir hayat gizliymiş gibi, esrarlı bir ürperiş hissediliyordu. Bu orman hayvanlarının o kadar gizlenecek yeri, ini, fundalığı, çalılığı, dikenliği var ki! Sonra hendekler, yağmur yağdıktan sonra uzun süre suyu saklayan o küçük orman hendekleri. Doğrusu bu çukurlardan birinin içinde olmayı pek isterdim. Fakat bizim arkadaş açıkta kalmayı, etrafının açıklık olmasını, her şeyi uzaktan görmeyi ve önünde boş bir alan bulunmasını tercih ediyordu, iyi etmişiz de ormanda kalmamışız. Çünkü avcılar ormanın içine dalmışlardı bile.</p>
				<p class="normal">Ah o ormanda atılan ilk tüfeği, nisanda yağan dolu gibi yaprakları delik deşik, gövdeleri çentik çentik eden o ilk atışı hiç unutamayacağım. Bir tavşan, gergin tırnaklarıyla otları kopara kopara, yolun bir kenarından öbür kenarına geçti. Bir sincap, kestane ağacından henüz ham kestaneleri düşürerek yuvarlandı. Kocaman sülünler, iki üç kere ağır ağır havalandılar. Bütün orman sakinlerini harekete geçiren, uyandıran, korkutan bu patlamanın etkisiyle alçak dalların, kuru yaprakların arasında bir curcunadır koptu. Tarlafareleri deliklerinin dibine kayıverdiler. Arkasına büzüldüğümüz bir ağacın yarığından çıkan bir osuruk böceği, dehşetten donakalmış o kocaman bön gözlerini sağa sola çevirdi. Sonra mavi yusufçuklar, yabanarıları, kelebekler, bütün o zavallı hayvancıkları bir telaştır aldı... Hatta kırmızı kanatlı küçücük bir çayır çekirgesi, benim gagamın ta yanı başına gelip kondu. Fakat ben de öyle dehşet içindeydim ki, onun şaşkınlığından faydalanmak aklıma gelmedi.</p>
				<p class="normal">İhtiyara gelince, o hep sakindi. Havlamalara ve tüfek seslerine sürekli kulak kabartıyordu. Bunlar bize doğru yaklaştı mı, bana işaret ediyordu. O zaman beraberce, biraz daha öteye, köpeklerin yetişemeyeceği kadar uzağa gidip yaprakların arasına gizleniyorduk. Ama yine bir defasında artık mahvolduğumuzu sandım, iki tarafı ağaçlıklı bir yoldan geçmemiz gerekiyordu. İşte bu yolun her iki ucunda, pusuda birer avcı bekliyordu. Bir tarafta, her hareketiyle av bıçağı, fişeklik, barut kutusu gibi bir sürü avadanlığı takır tukur ettiren siyah favorili, çam yarması gibi bir adam duruyordu. Üstelik kendisini bir kat daha uzun boylu gösteren, dizlerine kadar tokalı, yüksek tozlukları da vardı. Öbür tarafta ise, bir ağaca dayanmış, rahat rahat piposunu içen ve sanki uykusu gelmiş gibi gözlerini kırpan ufak tefek bir ihtiyar. Doğrusu bu adam beni hiç de korkutmuyordu, fakat öbür taraftaki çam yarması... Bizim arkadaş gülerek bana:</p>
				<p class="normal">“Sen hiçbir şeyin farkında değilsin Kızıl,” dedi ve hiç korkmadan, kanatlarını alabildiğine açarak, favorili avcının adeta bacakları arasından havalandı.</p>
				<p class="normal">Gerçekten adamcağız, av takım taklavatı içinde öyle kaskatı bir hale gelmişti, üstünü başını süzüp kendi kendine hayran olmakla o kadar meşguldü ki, tüfeğini omuzladığı zaman biz çoktan atış menzilinden çıkmış bulunuyorduk. Ah bu avcılar, ormanın bir köşesinde kendilerini yapayalnız sandıkları zaman, çalılıklar içinden nice minimini gözlerin hiç kapanmadan onları gözetlediğini, nice küçük ve sivri gagaların, beceriksizliklerine gülmemek için kendilerini zor tuttuklarını bir bilseler!..</p>
				<p class="normal">Biz boyuna uçuyor, uçuyorduk, ihtiyar yoldaşımın ardı sıra gitmekten başka bir çare olmadığı için, o uçtukça ben de hemen peşinden kanatçırpıyor, o bir yere kondu mu, ben de derhal yanı başına konuyordum. Bütün birlikte geçtiğimiz yerler hâlâ gözlerimin önündedir: Bana her yerine ölüm gizlenmiş gibi gelen o kocaman meşelerden bir perde arkasında, sarı ağaçların eteğinde bir sürü köstebek yuvasıyla pembe fundalık, kaç defa keklik annemizin, mayıs güneşinde peşine bütün çoluk çocuğunu takarak gezdirdiği, ayaklarımıza tırmanan kırmızı karıncaları gagalayarak sıçradığımız, piliç gibi ağır ve bizimle oynamak istemeyen minimini, çıtkırıldım sülünlere rast geldiğimiz o küçük ve yemyeşil yol.</p>
				<p class="normal">Bizim o küçük yolu, küçücük ayakları üzerinde boylu boyunca dikilmiş, gözlerini dört açmış, sıçramaya hazır bir dişi geyiğin geçtiği sırada, adeta rüya görür gibi gördüm. Sonra kaynak suyundan içmek ve tüylerin cilası üzerinden kayan damlacıklarla yıkanmak için, bir dakikada ovadan havalanarak, hep aynı sürüden on beş veya otuz keklikle birlikte geldiğimiz o küçük göl... Bu gölceğizin ortasında gayet sık bir kızıl ağaç kümesi vardı, işte biz de sonunda bu adacığa sığındık. Köpeklerin gelip bizi burada bulmalarına imkân yoktu. Aradan bir süre geçtikten sonra, bir karaca, bir bacağını sürüye sürüye ve arkasında, yosunlar üzerinde kırmızı bir iz bırakarak çıkageldi. Hali o kadar yüreğimi sızlattı ki, başımı yaprakların içine soktum. Fakat yaralının nefes nefese, hararetten içi yana yana gölden su içtiğini duydum...</p>
				<p class="normal">Artık gün batıyordu. Tüfek sesleri uzaklaşıyor, daha seyrekleşiyordu. Sonra her şey dindi. Artık bitmişti. Biz de takımımızın ne halde olduğunu görmek için, yavaşça ovaya doğru ilerledik. Ormandaki küçük evin önünden geçerken, korkunç bir manzara gördüm.</p>
				<p class="normal">Bir hendeğin kenarında tüyleri kula renginde yabantavşanları, beyaz kuyruklu, küçük, boz tavşanlar, yan yana yere serilmiş, yatıyordu, ölümün birbirine bitiştirdiği o küçücük ayaklar merhamet dileniyor gibiydi, bulanık gözler adeta ağlıyordu. Sonra kızıl keklikler, bizim arkadaş gibi göğsünde kızıl tüyler bitmiş olanları, benim gibi kaba tüylerinin altında ayvatüyü bulunan bu senenin yavruları. Ölü bir kuştan daha hazin ne olabilir ki? Kanat ne canlı şeydir! Onları öyle büzülmüş, buz gibi soğumuş görmek yüreği sızlatıyor... Kocaman ve harikulade bir karaca, sakin sakin uyuyor gibiydi. Küçücük pembe dili, sanki hâlâ yalamak istiyormuş gibi dışarıya çıkmıştı.</p>
				<p class="normal">Avcılar da oradaydı. Bu katliamın üzerine eğilmişler, bütün o taze yaralara hiç saygı göstermeden, kanlı ayakları, parçalanmış kanatları tutup sayıyorlar ve av çantalarına yerleştiriyorlardı. Yola çıkmak için birbirlerine bağlanan köpekler, sanki yeniden ormana atılmaya hazırlanıyorlarmış gibi, sarkık dudaklarını buruşturarak fermada duruyorlardı.</p>
				<p class="normal">Öte tarafta koca güneş batadursun, onlar yorgun argın, akşam çiyinden nemli tarlalara ve keçiyollarına upuzun gölgeler düşürerek hep birlikte giderken, insan ve hayvan, bütün o güruha bilseniz ne diş biliyor, ne lanetler ediyordum!.. Ne bende, ne de yoldaşımda, şu biten güne, her zamanki gibi, şöyle hafiften bir allahaısmarladık diye haykırmak cesareti kalmıştı.</p>
				<p class="normal">Yolumuzun üstünde, kör bir saçmayla ölmüş ve oracıkta karıncalara kalmış zavallı hayvancıklara, o burunları toza bulanmış tarlafarelerine, uçarken yıldırım çarpmışa dönerek sırtüstü yatmış ve kaskatı, küçücük ayaklarını bütün sonbahar geceleri gibi çabuk, berrak, soğuk ve ıslak inen karanlıklara dikmiş o saksağanlara, kırlangıçlara rast geliyorduk. Fakat en dokunaklısı, ormanın bittiği yerde, çayırın kenarında ve nehrin sazlığında, hiçbir cevap alamayan, endişeli, hazin ve dağınık çağırışlardı.</p>
			</body>
</html>