<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_22">Bizim Kep</h2>
				<p class="normal">Bu sabah, bir dolabın dibinde bizim kep elime geçti; tozdan solmuş, kenarları lif lif olmuş, rakamları pas tutmuş, kısacası ne rengi, ne de biçimi kalmış. Onu bu halde görünce, gülmekten kendimi alamadım...</p>
				<p class="normal">“Vay canına! Bizim kep...”</p>
				<p class="normal">Hemen, o güneşle ve coşkunlukla sıcak sonbahar gününde, yeni şapkamdan pek mağrur, sokağa inişim ve mahallenin taburlarına katılıp da vatandaş asker vazifemi yapmak için acele ile tüfeğimi vitrinlere çarpışım aklıma geldi. Ah, şayet o gün bana biri çıkıp da, tek başıma Paris’i, Fransa’yı kurtaramayacağımı söylemiş olsaydı, alimallah, süngümün bütün demirini karnına yerdi...</p>
				<p class="normal">O milli muhafız ordusuna ne de candan inanmıştık! Parklarda, sokak arası bahçelerinde, iki yanı ağaçlıklı caddelerde, dörtyol ağızlarında bölükler, üniformalarla önlükler, keplerle kasketler karmakarışık, saf oluyorlar ve sağdan sayıyorlardı. Herkeste müthiş bir acele. Biz de her sabah alçak kemerli, geniş kapılı, sis ve hava akımlarıyla dolu bir meydanda toplanıyorduk. Yoklamadan, yüz kadar ismin gülünç bir tespihe dizilip çekilmesinden sonra, talim başlıyordu. Dirsekler vücuda yapışmış, dişler kenetlenmiş, takımlar sol, sağ! sol, sağ! temposuyla yürüyüşe geçiyordu. Herkes, büyükler, küçükler, cakalılar, sakatlar, üniformalarını Ambigu’den kalma hatıralarıyla giyenler, bellerine gereğinden daha geniş, mavi kuşaklar sarıp da kilisede ilahi okuyan çocuklara dönen safdiller, hep beraber, bizim küçük meydanın etrafında, öyle bir şevkle, öyle can ve gönülden dört dönüyorduk ki.</p>
				<p class="normal">Topun o derin davudi sesi, hareketlerimize kolaylık ve canlılık veren, pek düdük gibi çıkan komutları dikleştiren, beceriksizlikleri, acemilikleri örtbas eden ve kuşatmada Paris melodramında, tiyatrolarda oyuna acıklı ve heyecanlı bir çeşni vermek için kullanılan o sahne müziklerinin yerini tutan bu devamlı refakat sazı olmasaydı, bütün bu haller pek gülünç olurdu.</p>
				<p class="normal">Asıl güzeli, istihkâmlara çıktığımız zamandı... O sisli sabahlarda, Temmuz Sütunu önünden nasıl azametle geçtiğimi ve:</p>
				<p class="normal">“Dikkat!.. Sağa bak!..” komutuyla Sütun’u nasıl askerce selamladığımızı, dünmüş gibi hatırlıyorum. Hele o ahaliyle dolu, bitmek tükenmek bilmeyen Charonne yolları, rap rap geçeceğiz diye akla karayı seçtiğimiz o kaygan kaldırımlar. Sonra istihkâmlara yaklaşınca trampetçilerimiz, tram, tram diye hücum havası çalmaya başlarlardı... Bana hâlâ oradaymışım gibi geliyor... O Paris sınırı, topları yerleştirmek için kazılmış, kurulan çadırlar ve öbek öbek yakılan ateşlerin dumanıyla şenlenmiş o yeşil sırtlar ve ta yukarıda, kum torbalarını ancak keplerinin ve süngülerinin ucuyla aşarak dolaşan o ufalmış siluetler, ne heyecanlı manzaraydı, Yarabbi!</p>
				<p class="normal">Hele ilk gece nöbetim, zifiri karanlıkta, yağmur altında, o el yordamıyla yürüyüş, ıslak sırtlar boyunca yuvarlanan, itişip kakışan ve yolda ufalana ufalana, beni sonuncu olarak Montreuil kapısının tepesine, dehşetli yüksek bir yere kondurup giden devriye. O gece, o ne barbar havaydı! Şehre ve kırlara çöken derin bir sessizlik içinde, istihkâmlar boyunca fır dönen, nöbetçileri iki büklüm eden, parolaları alıp götüren ve aşağıda, devriye yolunda eski bir havagazı fenerinin camlarını birbirine çarpan rüzgârdan başka bir şey duyulmuyordu. Hay Allah şu feneri kahretsin! Her defasında bir uhlanın kılıç sesini duyar gibi oluyor ve hemen tüfeğimi doğrultup:</p>
				<p class="normal">“Kimdir o!”yu basmak üzere tetikte duruyordum... Birdenbire yağmur biraz daha soğudu. Paris üzerinde gökyüzü aydınlanıyordu. Bir kulenin, bir kubbenin meydana çıktığı görülüyordu. Uzaktan bir araba geçiyor, bir çan çalıyordu. Dev şehir artık uyanıyor ve ilk sabah ürperişinde etrafına biraz hayat silkeliyordu. Sırtın öbür tarafında bir horoz öttü... Ayağımın altında, henüz karanlık olan devriye yolundan bir ayak sesi, madeni bir gürültü geldi ve benim korkunç bir sesle savurduğum:</p>
				<p class="normal">“Dur! Kimdir o!”ya ürkek ve titreye titreye bir kadın sesi, karanlıktan bana doğru yükseldi:</p>
				<p class="normal">“Seyyar kahveci!”</p>
				<p class="normal">Ne yaparsınız? Henüz kuşatmanın ilk günlerindeydik ve biz zavallı, safdil milisler, Prusyalıların kalelerin ateşi altından geçerek surların eteğine kadar sokulacaklarını, duvara merdivenlerini dayayıp bir gece “hurra!” sesleri ve karanlıkta şuraya buraya koşuşan meşaleler arasında yukarıya tırmanacaklarını hayal ediyorduk... Bizde bu hayal gücü varken, ortalığı ne kadar telaşa düşürdüğümüzü artık siz tahmin edersiniz...</p>
				<p class="normal">Hemen her gece, bir:</p>
				<p class="normal">“Silah başına! Silah başına!”dır gidiyordu. Sonra sıçrayarak uyanmalar, yere devrilen tüfek çatıları arasında birbirimizi itip kakmalar, bize:</p>
				<p class="normal">“Soğukkanlı olun! Soğukkanlı olun!” diye bağırarak kendilerine de güç vermeye çalışan, şaşkına dönmüş subaylar. Sonra sabah olunca, tek başına bir beyaz zırhlı süvari bölüğü yerine geçip de silaha sarılmış bütün bir tabyaya hedeflik ettiğinin farkında olmaksızın, ipini koparmış, istihkâmlar üzerinde sıçrayıp duran, sırtta otlayan bir zavallı beygir...</p>
				<p class="normal">İşte bizim kep bana bunları hatırlatıyor; bir sürü heyecan, macera, peyzaj, Nanterre, Courneuve, Moulin-Saquet ve kahraman 96.’nın ilk ve son defa ateşe girdiği o güzel Marne köşesi. Prusya bataryaları, karşımızda, küçük bir korunun gerisindeki yol kenarında, dalların arasından dumanı görülen o tasasız köyceğizlerden biri gibi yerleşmiş bulunuyordu. Komutanlarımızın bizi unuttuğu demiryolu üstünde, açıkta, gümbürtülü çarpmalar ve uğursuz kıvılcımlarla bir gülle yağmurudur başlamıştı... Ah benim zavallı kepçiğim, o gün hiç de babayiğit görünmüyordun, hem kaç defa, asker selamını yakışık almayacak kadar eğilerek vermiştin.</p>
				<p class="normal">Ne olursa olsun, bunlar biraz gülünç, fakat üzerlerinde küçücük birer kahramanlık ponponu bulunan güzel hatıralar. Ne olur, bana başka şeyler de hatırlatmasaydın... Ne yazık ki, Paris’te gece nöbetleri, kiralık dükkânlarda, nöbetçiler, cehennem gibi soba, cilalı sıralar, şehri su birikintilerinde yansıtan o cıvık kışın ıslattığı meydanların önünde, belediye kapılarında o can sıkıcı nöbet tutmalar, sokaklarda zaptiyelik, çamur deryasında devriye, sarhoş, serseri dolaşan askerleri, orospuları, hırsızları yakalamalar ve o solgun sabahlarda, surat yorgun ve toz toprak içinde, pipo, gazyağı ve eski yosun kokuları elbiseye sinmiş, eve dönüşler. Sonra boş geçen o uzun günler, çekişe çekişe, bölük dedikoduları içinde yapılan subay seçimleri, veda punçları, herkese içki ısmarlamalar, kahve masalarında kibrit çöpleriyle açıklanan savaş planları, oy vermeler, politika ve onun amcaoğlu olan başıboş dolaşmalar, o nasıl doldurulacağı bilinmeyen avarelikler, o insanı bomboş bir hava içine sarıp da kımıldanmak, kolunu bacağını oynatmak arzusunu duyuran işsizlik... Sonra casus yakalayacağız diye didinmeler, saçma güvensizlikler, gereğinden fazla güvenmeler, kitle halinde çıkış, kuşatma hattını yarma hülyası, kısacası hapsedilmiş bir halkın bütün çılgınlıkları, bütün hezeyanları... İşte sana bakarken, ey berbat kep, bütün bunlar aklıma geliyor. Sen de bunlara, bütün o çılgınlıklara kapılmıştın. Şayet Buzenval hareketinin ertesi günü seni bir dolabın içine atmasaydım, ille başımızdan çıkarmayız diye tutturan, seni herdemtazelerle, sırmadan şeritlerle süslemekte, dağılmış taburların eşleri kaybolmuş numaraları olarak kalmakta inat eden ötekilere uysaydım, kim bilir beni hangi barikatın üstüne sürükleyecektin... Ah evet, evet, seni ihtilal ve serkeşlik kepi, seni tembellik, sarhoşluk, kulüpçülük, gevezelik kepi, seni içsavaş kepi, sen evimde atıverdiğim şu hırtı pırtı köşesine bile layık değilsin.</p>
				<p class="normal">Haydi, süprüntü küfesine!..</p>
			</body>
</html>