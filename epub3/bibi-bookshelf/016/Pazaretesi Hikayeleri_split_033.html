<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_31">Arthur</h2>
				<p class="normal">Birkaç sene evvel Champs-Elysées’de, Douze-Maisons pasajında, küçük bir dairede oturuyordum. O pek soğuk, pek sakin, ancak arabayla geçilebilir hissini veren büyük, kibar caddelerinin ortasına sıkışmış, kaybolmuş bir kenar semt köşesi düşününüz. Nasıl bir mal sahibi keyfi, nasıl bir cimri veya ihtiyar kaçıklığıyla, o güzel mahallenin göbeğinde bu arsalar, bu küflü bahçecikler, dıştan merdivenleri, ipe asılmış çamaşır, tavşan kümesi, sıska kedi ve insana alışkın kargalarla dolu tahta taraçalarıyla bu çarpık, bir katlı evler sürüklenip kalmıştı, bilmiyorum. Burada işçi aileleri, küçük gelir sahipleri, birkaç sanatçı –nerede ağaç kalmışsa oradan eksik olmazlar–, son olarak, sefalet içinde, gelip geçen nesillerle çirkefleşmiş gibi, iğrenç manzaralı iki üç pansiyon vardı. Etrafta çepeçevre Champs-Elysées’nin ihtişamı ve gürültüsü, sürekli bir araba akışı, bir koşum ve rahvan ayak tıkırtısı, küt diye kapanan cümle kapıları, kemerleri sarsan kaleskalar, sesi kısık piyanolar, Mabille’in kemanları, açık renk ipek perdeleriyle farklılaşmış camları, üzerinde kollu şamdanların yaldızı ve jardiniyerlerin nadir çiçekleri yükselen yüksek buzlu camlarıyla, yuvarlak köşeli, sessiz, büyük konaklardan bir ufuk.</p>
				<p class="normal">Ucunda bir tek sokak feneri bulunan bu karanlık ve daracık Douze-Maisons sokağı, etrafındaki güzel dekorun kulisi gibiydi. Bu lüks içinde incik boncuk namına ne varsa, hep buraya sığınmaya gelirdi. Sırmalı kapıcı setreleri, palyaço mayoları, İngiliz seyisleri ve cambazhane binicilerinden bir güruh, ikiz midillileri ve afişleriyle hipodromun at bakıcılarına çıraklık eden iki çocuk, keçi koşulu arabalar, kuklalar, külah biçiminde bisküvi saçan kadınlar, sonra açılır kapanır iskemleler, akordeonlar ve keşkülleriyle akşamları dönen kör kafileleri. Ben pasajda otururken, bu körlerden biri evlenmişti. Şerefine bütün gece muhteşem bir klarnet, flavta, akordeon ve laterna konseri dinlemiştik. Konserde, değişik ezgileriyle bütün Paris köprülerinin resmi geçit yaptığı fark ediliyordu... Genellikle pasaj oldukça sakindi. Bu sokak sürtükleri, ancak akşam karanlığında, pek yorgun dönüyorlardı! Yalnız cumartesileri, Arthur haftalığını alınca, curcuna başlıyordu.</p>
				<p class="normal">Bu Arthur benim komşumdu. Bizim küçük daireyle onun karısıyla birlikte oturduğu pansiyon arasında, üstüne tel gerilmiş alçak bir duvardan başka bir şey yoktu. Bu sebeple istemeye istemeye, hayatının benimkine karıştığı oluyordu ve her cumartesi bu işçi ailesinde oynanan, o Paris’e has korkunç dramı, hiçbir tarafını kaçırmadan dinliyordum. Dram, hep aynı tarzda başlıyordu. Kadın akşam yemeğini hazırlıyor, çocukları da etrafında dönüyordu. Bir taraftan onlarla tatlı tatlı konuşuyor, bir taraftan da iş görüyordu. Saat yedi oluyor, sekiz oluyor. Gelen giden yok... Zaman geçtikçe kadıncağızın sesi değişiyor, hıçkırıklı ve sinirli oluyordu. Karnı acıkan, uykusu gelen çocuklar mızmızlanmaya başlıyordu. Adam bir türlü görünmüyordu. Onsuz yemeğe oturuluyordu. Sonra çocuklar yatıp da uykuya dalınca, kadın tahta balkona geliyordu. Onun pes perdeden hıçkıra hıçkıra:</p>
				<p class="normal">“Ah edepsiz! Ah edepsiz!” diye söylendiğini duyuyordum.</p>
				<p class="normal">Evlerine dönen komşular, kendisini balkonda görüyorlar, haline acıyorlardı:</p>
				<p class="normal">“Siz de gidip yatsanıza Madam Arthur. Biliyorsunuz ki, bugün haftalığını almıştır, erken gelmez.”</p>
				<p class="normal">Sonra da öğütler, akıl öğretmeler:</p>
				<p class="normal">“Sizin yerinizde olsaydım, bakın ne yapardım... Niçin patronuna şikâyet etmiyorsunuz?”</p>
				<p class="normal">Bütün bu acımalar, onu bir kat daha ağlatıyordu. Fakat ümidinde, beklemekte direniyor, sinirleniyor, kapılar kapanıp da pasaj sessizliğe gömülünce, kendini yalnız sanarak, orada, dirsekleri balkona dayalı, bütün zihni bir düşünceye saplanmış, hayatlarının yarısı hep sokakta geçen, halkın o sağa sola pek aldırış etmemezliğiyle, kendi kendine ve yüksek sesle dert yanıyordu. Kira yine geç kalmıştı, alacaklılar kapıya dayanıyordu, ekmekçi ekmeği kesmişti... Yine parasız dönerse, ne yapacaktı? Sonunda geç kalanların ayak seslerine kulak kabartmaktan, saatleri saymaktan bıkıp usanıyor, içeriye giriyordu. Fakat aradan hayli zaman geçip de, ben artık her şeyin bittiğini sanınca, yanı başımdaki balkonda birisinin öksürdüğünü duyuyordum. Zavallı kadın, merakından yine eski yerine gelmiş, o daracık karanlık sokağa baka baka gözünün nurunu tüketiyor, fakat kendi sefaletinden başka bir şey göremiyordu.</p>
				<p class="normal">Saat bire, ikiye doğru, bazen daha geç, pasajın ucundan bir şarkı sesi geliyordu. Bu, evine dönen Arthur’du. Çoğunlukla yanına birini takmış:</p>
				<p class="normal">“Gelsene be yahu... Gelsene be yahu!”larla arkadaşını kapıya kadar sürüklüyordu. Hatta kapının önüne gelince de, evde kendisini ne beklediğini bildiği için bir türlü içeriye giremiyor, bir aşağı, bir yukarı dolaşıyordu... Merdivenden çıkarken, uykuya dalan evin sessizliği içinde yankılanan kendi ayak sesi, onu vicdan azabı gibi sıkıyordu. Kendi kendine, yüksek sesle söyleniyor ve her kapının önünde durarak:</p>
				<p class="normal">“İyi akşamlar Ma’m Weber... Akşamlar iyi akşamlar, Ma’m Mathieu!” diye sesleniyordu. Cevap verilmezse, sövüp saymaya başlıyor; sonunda bütün kapılar, bütün pencereler açılıp tepesine beddualar yağıyordu. Zaten istediği de buydu. Sarhoş olunca, çekişmeler, kavgalar hoşuna gidiyordu. Hem sonra, bu sayede kızışıyor, tepesi atmış geliyor ve eve dönmek kendisini o kadar korkutmuyordu.</p>
				<p class="normal">Hele o dönüş müthişti...</p>
				<p class="normal">“Aç, ben geldim...”</p>
				<p class="normal">Kadının taşlıkta çıplak ayak seslerini, kibrit çakmalarını ve adamın içeriye girer girmez, hep aynı masalı kekelemeye başladığını duyuyordum. İşte, efendim, arkadaşlar kendisini götürmüş... Filanca, bilirsin ya... Demiryollarında çalışan filanca. Kadının dinlediği yoktu:</p>
				<p class="normal">“Hani para?”</p>
				<p class="normal">Arthur’un sesi:</p>
				<p class="normal">“Kalmadı,” diyordu.</p>
				<p class="normal">“Yalan söylüyorsun!..”</p>
				<p class="normal">Gerçekten de yalan söylüyordu. Hatta meyhanede ağzı kızıştığı zaman bile, pazartesi çakıntısını önceden hesap ederek daima birkaç para saklamak âdetiydi. İşte kadın, haftalığın bu artığını elinden koparmaya çabalıyordu. Arthur çırpınıyor:</p>
				<p class="normal">“Hepsini şaraba verdim, dedim ya,” diye bağırıyordu. Kadın cevap vermeksizin, bütün dargınlığı, bütün o sinirli haliyle adama kıskıvrak yapışıyor, onu tartaklıyor, üstünü başını arıyor, ceplerini karıştırıyordu. Bir süre sonra, paranın yere düşüp yuvarlandığını, kadının da bir zafer kahkahasıyla paranın üzerine atıldığını işitiyordum.</p>
				<p class="normal">“Ah, işte gördün mü?”</p>
				<p class="normal">Sonra bir küfür, arkasından da bir sürü pat küt... Artık sarhoş intikamını alıyordu. Bir defa dayak atmaya başladı mı, bir türlü sonunu getiremiyordu. O pis kenar mahalle şarabında ne kadar kötülük, kırıp dökücülük varsa, hepsi beynine sıçrıyor ve meydana çıkmak istiyordu. Kadın çığlığı basıyor, izbenin son eşyası da paramparça oluyor, uykularından sıçrayarak uyanan çocuklar korkudan ağlıyorlardı. Pasajda pencereler açılıyor ve herkes birbirine:</p>
				<p class="normal">“Yine Arthur’un marifeti!” diyordu.</p>
				<p class="normal">Bazen kayınbaba, komşu pansiyonda oturan ihtiyar bir paçavracı, kızının imdadına geliyordu. Fakat Arthur, iş güç sırasında rahatsız edilmemek için kapıyı kilitliyordu. O zaman, arada kapı, kayınbabayla damat müthiş bir tartışmaya girişiyorlardı. Neler duymuyorduk!</p>
				<p class="normal">İhtiyar:</p>
				<p class="normal">“İki sene hapiste yatmakla aklın başına gelmedi mi, haydut?..” diye bağırıyordu. Sarhoş da yüksekten atarak:</p>
				<p class="normal">“İki sene hapiste yatmışsam, ne olmuş?” diyordu. “Ben hiç olmazsa, topluma borcumu ödedim... Sen de borcunu ödemeye bak!..”</p>
				<p class="normal">Onca bu işin de lafı mı olurdu, sanki. Evet, çalmıştı. Onlar da kendisini hapse atmışlardı. Artık fit olmuşlardı... Ama yine ihtiyar, bu konuda fazla dırdır ederse, Arthur artık dayanamayarak kapıyı açıyor, kayınbabanın, kaynananın, komşuların üzerine çullanıyor ve kukla oyunundaki Pulcinella gibi, herkesi dayaktan kırıp geçiriyordu.</p>
				<p class="normal">Fakat yine kötü bir adam değildi. Çoğunlukla pazarları, bu azgınlıkların ertesi günü, meyhaneye gidecek parası kalmayan sarhoş, artık yatışmış, bütün gününü evde geçiriyordu. Odalardan iskemleler çıkarılıyordu. Ma’m Weber, Ma’m Mathieu, bütün pansiyon halkı balkona yerleşiyor ve sohbete başlıyordu. Arthur’daki nezaketi, zarafeti görmeyin! Akşam derslerine devam eden o örnek işçilerden biri sanırsınız. Konuşurken sesine öyle bir şirinlik, öyle bir hoşluk veriyordu ki, sormayın. İşçi haklarına, sermayenin baskı ve zulmüne dair, şuradan buradan toplanmış düşünce kırıntılarını tekrarlamaya başlıyordu. Geceleyin yediği dayakla yumuşayan zavallı karısı, kendisine hayran hayran bakakalıyordu. Hem hayran kalan yalnız o değildi. Ma’m Weber de içini çekerek:</p>
				<p class="normal">“Ah şu Arthur, eğer istese!” diye mırıldanıyordu. Sonunda kadınlar, Arthur’a şarkı söyletiyorlardı... O da M. de Bélanger’nin Kırlangıçlar’ını okuyordu. Ah, yapmacık hıçkırıklarla dolu o boğazdan gelme ses, o aptal işçi duyarlılığı!.. Katranlı kâğıttan çürümüş verandanın altında asılı paçavralarla iplerin arasından bir parçacık mavi gökyüzü görülüyor ve kendilerine göre ideale susamış bütün bu ayaktakımı, yaşlı gözlerini yukarıya kaldırıyordu.</p>
				<p class="normal">Bütün bu haller, Arthur’u bir daha cumartesiye haftalığını yiyip karısını dövmekten alıkoymuyordu. Hem sonra bu izbede, haftalıklarını yiyip karılarını dövmek için babalarının yaşına gelmeyi bekleyen bir sürü küçük Arthur da vardı... Dünyayı bu güruh idare edecek ha!.. Öyle olacaksa, pasajdaki komşularımın dediği gibi, lanet olsun!</p>
			</body>
</html>