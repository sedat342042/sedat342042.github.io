<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_32">Üç İhtar</h2>
				<p class="normal">Şayet Thiers baba bize verdiği zılgıtın bir hayra yaradığını sanıyorsa, Paris ahalisini tanımıyor demektir. Bu böyle değilse, bana Bélisaire, şu elimdekine de rende demesinler! Bakın mösyö, istedikleri kadar bizi yığın yığın kurşuna dizsinler, sürgüne göndersinler, memleket dışına atsınlar, Satory’den alıp Cayenne’e yollasınlar, dubalara sardalya gibi istif etsinler, Parisli ihtilale bayılır ve hiçbir şey onu bu zevkten yoksun bırakamaz. Can çıkar, huy çıkmaz. Ne yaparsınız? Asıl hoşumuza giden şey, politikadan çok, politikanın gürültü patırtısıdır: Atölyelerin kapanması, toplanmalar, avare dolaşmalar, sonra ne olduğunu benim de bilmediğim bir şeyler.</p>
				<p class="normal">Bunu iyi anlamak için, benim gibi Orillon sokağında, bir marangoz atölyesinde doğmuş olmak, sekiz yaşından on beş yaşına kadar çıraklık etmek, içi talaş dolu çekçek arabasıyla kenar mahallede taban tepmek lazımdır. Hey gidi hey! O devirde bu kuru kafa ne ihtilaller gördü. Daha pek küçük, iki karış boyundayken, Paris’in neresinde bir patırtı olsa, beni mutlaka orada görürdünüz. Hemen her zaman, patırtı kopacağını önceden bilirdim. Kenar mahallede işçilerin yaya kaldırımını enlemesine tutarak kol kola dolaştıklarını, kadınların kapı önlerinde ellerini kollarını oynata oynata çene çaldıklarını, bütün bir kalabalığın set boyunca aşağı indiğini görünce, talaş dolu arabama çökerek, kendi kendime:</p>
				<p class="normal">“Yaşadık! Yine bir şeyler var...” derdim.</p>
				<p class="normal">Dediğim de hep doğru çıkardı. Akşam dükkâna dönünce, içerisini tıklım tıklım bulurdum. Babamın arkadaşları tezgâhın etrafında siyasetten konuşurlar, komşular babama gazete getirirlerdi. Çünkü o zamanlar, şimdi olduğu gibi bir meteliğe gazete yoktu. Aynı evde oturup da ilgi çekici haberleri okumak isteyenler, aralarında para toplayıp bir gazete alırlar, gazete de bütün katları dolaşırdı... Her şeye rağmen çalışmayı bırakmayan Bélisaire baba haberleri dinledikçe, hıncını rendesinden alırdı. Pek iyi hatırlarım, o günlerde sofraya oturmadan önce annemiz bize:</p>
				<p class="normal">“Aman çocuklar, uslu durun... Yine siyaset işleri yüzünden babanızın keyfi yerinde değil,” demeyi hiç ihmal etmezdi.</p>
				<p class="normal">Ben tabii o mübarek işlerden bir şey çakmazdım. Ama ne de olsa, dinleye dinleye, bazı deyimlerin kafama girdiği olurdu. Örneğin:</p>
				<p class="normal">“Şu Gand’a giden Guizot keratası!” gibi.</p>
				<p class="normal">Ne Guizot’nun kim olduğunu, ne de Gand’a gitmenin ne anlama geldiğini bilirdim. Ama ne çıkar ki! Ben de ötekiler gibi:</p>
				<p class="normal">“Guizot keratası!.. Guizot keratası!” diye söylenir dururdum.</p>
				<p class="normal">Zihnimde kendisini Orillon sokağının köşesinde duran ve bizim talaş arabası yüzünden bana çektirmediği kalmayan iriyarı, edepsiz bir çavuşla karıştırdığım için, o zavallı M. Guizot’ya büsbütün can ve gönülden kerata diyordum... Zaten o kırmızı suratlı herifi mahallede seven yoktu! Köpekler, çocuklar, herkes ona diş biliyordu. Yalnız şarapçı, zaman zaman, adamı yumuşatmak için, dükkânının aralığından ona bir kadeh şarap uzatırdı. Kırmızı suratlı herif, sanki oralı değilmiş gibi yaklaşır, etrafta amir var mı yok mu diye sağına soluna bakar, sonra geçerken lüp! Bir kadeh şarabın bu kadar el çabukluğuyla temizlendiği görülmüş şey değildi. Kurnazlık tam dirseğinin havaya kalktığı zamanı gözetlemek ve o anda arkadan yaklaşıp:</p>
				<p class="normal">“Aman çavuş! Subay geliyor!” diye bağırmaktı.</p>
				<p class="normal">İşte Paris ahalisi böyledir. Çavuş mu, vur abalıya. Herkes bu zavallılardan nefret etmeye, onlara köpek gözüyle bakmaya alışıktır. Bakanlar türlü kepazelikler yapar, cezalarını çavuşlar çeker. Şöyle ağız tadıyla bir ihtilal oldu mu, bakanlar Versailles’da, çavuşlar da kanalda soluğu alır...</p>
				<p class="normal">Ne ise lafı uzatmayalım. Paris’te bir şeyler oldu mu, haberini evvela bizler alırdık. O günler mahallenin bütün yumurcakları birbirimizle sözleşir ve hep birlikte semtten aşağı inerdik. Gelip geçenler:</p>
				<p class="normal">“Montmartre sokağında... Hayır! Saint-Denis kapısında!” diye bağırırlardı.</p>
				<p class="normal">O civarda işi gücü olanlar yol bulup geçemedikleri için öfkeli öfkeli geri dönerlerdi. Kadınlar fırınlara koşardı. Cümle kapıları kapanırdı. Bütün bunlar bizi büsbütün azdırırdı. Şarkı söylerdik, geçerken küçük sokak satıcılarına çarpardık. Onlar da fırtınalı günlerde yaptıkları gibi, çabucak işportalarını, sergilerini toparlayıp giderlerdi. Bazen kanala vardığımız zaman, köprüler kaldırılmış olurdu. Binek ve yük arabaları orada durakalırdı. Arabacılar ha bire küfreder, ahali meraka düşerdi. Halbuki biz o zamanlar semti Temple sokağından ayıran o basamaklı büyük geçitten koşa koşa çıkar ve bulvarlara gelirdik.</p>
				<p class="normal">Karnaval ve isyan günlerinde bulvarlar pek eğlenceli olurdu. Hemen hiç arabaya rast gelinmezdi. Koca yolun ortasında gönlümüzün dilediği gibi koşturup dururduk. Bu mahallelerdeki dükkâncılar, bizim geçtiğimizi görünce, arkasından ne geleceğini bilirler ve hemen mağazalarını kapatırlardı. Fakat kepenkleri indirdikten sonra da kapılarının önünde, yaya kaldırımında dururlardı. Çünkü Parislilerde merak her şeyden üstündür.</p>
				<p class="normal">Sonunda kara bir yığın halinde ahaliyi, kalabalığı görürdük. Hah işte orası!.. Yalnız iyi görmek için, ilk sıraya geçmek gerekirdi. Aman Allah, ensemize ne tokatlar inerdi... Ama yine, sağı solu ite kaka, bacakların arasından kayarak, sonunda ön safa geçerdik... Herkesin önünde yer bulunca, rahat birer nefes alırdık, koltuklarımız kabarırdı. Doğrusu, seyir de bu zahmete değerdi hani.</p>
				<p class="normal">Belinde kuşağıyla komiserin yolun ucundan sökün edip boş sahada ilerlediğini görünce kalbim öyle çarpardı ki, ne M. Bocage, ne de M. Mélingue’in önünde böylesini duymamışımdır. Ötekiler:</p>
				<p class="normal">“Komiser! Komiser!” diye bağırırlardı.</p>
				<p class="normal">Ben hiç sesimi çıkarmazdım. Korkudan, zevkten, daha bilmem neden, dişlerimi sıkar ve kendi kendime:</p>
				<p class="normal">“Komiser geldi,” derdim. “Aman dikkat, neredeyse sopa faslı başlar.”</p>
				<p class="normal">Ama yine asıl beni heyecanlandıran sopa faslı değildi; siyah elbisesinin üzerindeki kuşağı ve bir sürü asker şapkası ve üç köşeli şapka arasında, kendisine ziyarete çıkmış hali veren kocaman silindir şapkasıyla o şeytan herif yüreğimi hoplatırdı... Evvela bir trampet çalınır, arkasından da komiser bir şeyler mırıldanmaya başlardı. Bizden hayli uzak olduğu için, derin sessizliğe rağmen, sesi havaya gider ve biz de:</p>
				<p class="normal">“Mn... mn... mn...”lardan başka bir şey duymazdık.</p>
				<p class="normal">Fakat sokak toplantıları hakkındaki kanunu biz de onun kadar bilirdik. Sopa faslına geçilmeden önce, üç ihtara hakkımız olduğundan haberimiz vardı. Onun için ilk ihtarda kimse yerinden kımıldamazdı. Herkes elleri cebinde, olduğu yerde rahat rahat kalırdı... Ama ikinci trampette herkeste şafak atmaya başlar, nereden sıvışacağız diye sağa sola bakınılırdı... Üçüncü trampette, fırrt! Sanki bir keklik sürüsü havalanıyormuş gibi, bağrışmalar, çığrışmalar, bir önlük, şapka ve kasket uçuşmasıdır giderdi. Sonra geride, sopalar ha bire inmeye başlardı. Doğrusu, bize bu kadar heyecan verecek tiyatro oyunu yoktur. Tam bir hafta başkalarına anlatacak sermaye çıkardı. Hele:</p>
				<p class="normal">“Üçüncü trampeti duydum!” diyebilenlerin koltuklarına karpuz sığmazdı.</p>
				<p class="normal">Fakat şunu da söylemek lazım ki, bu oyunda bazen kafa göz yarıldığı da oluyordu. Mesela bir gün Saint-Eustache civarında, komiser hesabını nasıl yaptı, bilmiyorum. Fakat daha ikinci trampette, adamları, elde sopa, ahalinin içine dalıverdiler. Tabii yanıma kadar gelmelerini beklemedim. Fakat küçücük bacaklarımı istediğim kadar açayım, bu izbandutlardan biri beni gözüne kestirmiş olacak ki, peşimi bırakmadı. Öyle sıkıştırdı, öyle sıkıştırdı ki, birkaç defa sopasının rüzgârını hissettikten sonra, sonunda odunu da tepeme yedim. Aman Allahım o ne sopaydı! Fener alayının böylesini hiç görmemiştim... Kafam yarılmış, beni eve o halde götürmüşlerdi. Ama uslandım mı sanki, ne münasebet!.. Bizim zavallı valide, başıma ıslak bezler koydukça, ben hâlâ:</p>
				<p class="normal">“Kabahat bende değil,” diye bağırıp duruyordum. “O komiser keratası bizi aldattı... Yalnız iki kere trampet çaldırdı.”</p>
			</body>
</html>