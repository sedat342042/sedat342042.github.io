<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_24">Sekizincinin Konseri</h2>
				<p class="normal">Marais ve Faubourg Saint-Antoine’ın bütün taburları o gece Dumesnil caddesindeki barakalarda konaklıyordu. Üç günden beri Ducrot ordusu Champigny sırtlarında çarpışıyor ve bizleri de ihtiyat olarak elde tuttukları söyleniyordu.</p>
				<p class="normal">Fabrika bacaları, kapatılmış istasyonlar, ıssız şantiyelerle çevrili bu dış bulvarlarda, yalnız birkaç şarapçı dükkânının aydınlattığı bu melankolik mahallelerde konaklamak kadar hazin bir şey olamaz. Aralık ayında büsbütün kuru ve katı, dövülmüş toprak üzerine sıralanmış, yerlerine iyi oturmamış pencereleri, daima açık duran kapıları ve rüzgâra tutulmuş fenerler gibi isten kararmış ve tütüp duran asma lambalarıyla bu upuzun tahta barakalardan daha dondurucu, daha iğrenç bir yer düşünemezsiniz. Ne okumaya, ne de oturmaya ve uyumaya imkân var. Biraz ısınabilmek için çocukça oyunlar çıkarmak, olduğumuz yerde tepinip durmak, barakaların etrafında koşmak lazım. Çarpışmaların bu kadar yakınında, özellikle bu gece, böyle aptal aptal boş oturmak insanın gücüne gidiyor, sinirine dokunuyor. Top atışı sustuğu halde, yukarılarda müthiş bir hengâmenin neredeyse patlak vereceği hissediliyor ve zaman zaman istihkâmların projektörleri etrafı çepeçevre yoklarken Paris’in bu tarafına vurunca, yaya kaldırımları boyunca saf bağlamış sessiz kıtalar, karanlık kitleler halinde caddeden uzaklaşan ve Trône meydanının yüksek sütunları altında küçülmüş de adeta yerde sürünüyormuşa benzeyen diğer kıtalar görülüyordu.</p>
				<p class="normal">İliklerime kadar donmuş ve bu geniş bulvarların gecesinde adeta kendimden geçmiştim. Biri bana:</p>
				<p class="normal">“Sekizinciye gelsenize... Orada konser varmış diyorlar,” dedi.</p>
				<p class="normal">Gittim. Bölüklerimizden her birinin bir barakası vardı. Fakat sekizincinin barakası, ötekilerden daha iyi aydınlanmış ve tıklım tıklım olmuştu. Süngülerin ucuna geçirilen kocaman mumlardan siyah dumanla gölgeli büyük alevler çıkıyor ve ışık, içkinin, soğuğun, yorgunluğun ve insanı sarartıp solduran ayakta uyku kestirmenin aptallaştırdığı bütün o bayağı işçi suratlarına dikine çarpıyordu. Bir köşede kantinci kız, ağzı açık, boş şişeler ve bulanık kadehlerle dolu küçük masasının önünde bir sıranın üstüne kıvrılmış uyuyordu.</p>
				<p class="normal">Şarkı söylüyorlardı.</p>
				<p class="normal">Amatör baylar koğuşun dibinde uydurma bir kerevetin üstüne sırayla çıkıyorlar, poz alıyorlar, şarkılarını söylüyorlar ve melodram hatıralarıyla battaniyelerine sarınıyorlardı. Orada yine dar sokakların çocuk curcunası, asılı kafesler, velveleli dükkânlarla dolu işçi semtlerinin içinde çınlayan o hırıltılı ve gümbürtülü sesleri duyuyordum. Bu sesleri aletlerin gürültüsüne karıştığı, çekice ve rendeye tempo tuttuğu zaman dinlemek hoş olur; fakat burada, şu kerevetin üstünde insana gülünç ve sıkıcı geliyordu.</p>
				<p class="normal">Evvela karşımıza, işçi takımının ıstıraplarını şarkılarıyla dile getiren düşünür bir işçi, uzun sakallı bir makinist çıktı ve kutsal enternasyonalin bütün gazaplarının düğümlendiği, gırtlaktan çıkma bir sesle:</p>
				<p class="normal">“Zavallı işçileeer!”e başladı. Sonra uykulu uykulu bir başkası geldi ve bize meşhur Ayaktakımı şarkısını söyledi, fakat o kadar gönülsüz, o kadar ağır, o kadar hazin söyledi ki ninni sandık.</p>
				<p class="normal">“Ayaktakımı... Pekâlâ!.. Ben de onlardanım...” O okuyadursun, kendilerine birer köşe bulan ve suratlarına ışık vurunca homurdanan uykucuların horultuları da eksik olmuyordu.</p>
				<p class="normal">Ansızın koğuşta beyaz bir şimşek çaktı ve mumların kırmızı alevini soldurdu. Aynı zamanda boğuk bir çarpma barakayı sarstı ve hemen arkasından daha boğuk, daha uzak başka darbeler de gittikçe azalan sarsıntılarla o tarafa, Champigny sırtlarına yağmaya başladı. Çarpışma yeniden kızışmıştı.</p>
				<p class="normal">Fakat çarpışma amatör baylara vız geliyordu!..</p>
				<p class="normal">Bu kerevetle bu dört mum, sanki bütün bu ahalinin şaklabanlık damarına basmış gibiydi. Nasıl son kıtayı gözetledikleri, romansı nasıl birbirlerinin ağzından aldıkları görülecek şeydi. Kimse soğuğun farkında değildi. Kerevetin üstünde olanlar, kerevetten inenler, oraya çıkmak için dudaklarının ucunda şarkıyla sıra bekleyenler, hepsi kıpkırmızı ter içindeydi; gözleri parıl parıl yanıyordu. Çalım satmak merakı herkesi sımsıcak tutuyordu.</p>
				<p class="normal">Aralarında mahalle meşhurları da vardı. Bir şair döşemeci, kendi düşünce gücünün ürünü olan bir şarkı söylemek istedi. Şarkının adı Egoist, nakarat da herkes kendine’ydi. Dili biraz peltek olduğu için Egoift ve hekef kendiye diyordu. Şarkı ileri karakollara gitmektense ocak başında oturmayı tercih eden göbekli burjuvalara karşı bir yergiydi. Kepini yana eğmiş, çene kayışı çenesinde, şarkısının bütün kelimelerine basan ve:</p>
				<p class="normal">“Hekef kendiye... Hekef kendiye!” nakaratını suratımıza yapıştıran o canım masalcı çehresinin hatırımdan çıkmasına artık imkân yok.</p>
				<p class="normal">Bu esnada top da, davudi sesini mitralyözlerin tiz perdeden ötüşüne karıştırarak şarkı söylüyordu. Karın içinde soğuktan ölen yaralıları, yolların kenarında donmuş kan birikintileri içinde can çekişmeleri, kör mermiyi, geceleyin her taraftan gelip yetişen o kara ölümü anlatıyordu.</p>
				<p class="normal">Sekizincinin konseri de hep aynı makamda devam edip gidiyordu.</p>
				<p class="normal">Sıra artık şaklabanlıklara gelmişti. Gözleri kaymış, burnu kıpkırmızı, yaşlı bir şaklaban, bir tepinme, tekrar ve bravo taşkınlığı içinde, kerevetin üstünde çırpınıp duruyordu. Erkek arasında söylenilen açık saçık şeylerin kaba kahkahası, bütün suratları gevşetmişti. O aralık uykusundan uyanan kantinci kız da kalabalığın içinde sıkışmış, bütün gözler adeta kendisini yerken, ihtiyarın kısık sesiyle:</p>
				<p class="normal">“Ulu Tanrım, içip içip zilzurna sarhoş olmuş!” demesine katıla katıla gülüyordu.</p>
				<p class="normal">Artık dayanamadım, dışarıya çıktım. Nöbet sırası neredeyse bana gelecekti, ama ne olursa olsun, biraz açıklığa, havaya ihtiyacım vardı. Hiç sağa sola sapmadan, dosdoğru, uzun süre, ta Seine nehrine kadar yürüdüm. Su kapkara, rıhtım ıssızdı. Karanlık, havagazından yoksun Paris, bir ateş çemberinin içinde uyuyordu. Çepeçevre topların şimşekleri yanıp sönüyor, sırtların üzerinde yer yer yangın kızıllıkları peyda oluyordu. Yanı başımda, pesten, acele acele, soğuk havada tane tane gelen sesler duydum. Soluk soluğa nefes alıyorlar, birbirlerine kuvvet veriyorlardı:</p>
				<p class="normal">“Heyamola!”</p>
				<p class="normal">Sonra varlığın bütün kuvvetlerini kendine çeken ağır bir işin harareti içinde nasıl susulursa, birdenbire bütün sesler öylece duruverdi. Sahile yaklaşınca, sonunda kapkara sudan yükselen o belirsiz pırıltının içinde, Bercy köprüsünde durakalmış, akıntıya karşı gitmeye çabalayan bir topçeker gördüm. Suyun çalkantısıyla sarsılan fenerler, tayfanın asılıp çektiği halatların gıcırtısı, sıçramaları, gerilemeleri, kısacası nehrin ve gecenin kötü niyetine karşı girişilen bu mücadelenin bütün macerasını gösteriyordu... Hey gidi aslan topçekercik, bütün bu gecikmeler kendisini ne kadar sabırsızlandırıyordu!.. Kızmış, iki yanındaki çarklarıyla suya silleler indiriyor ve olduğu yerde etrafını köpüğe boğuyordu... Sonunda, son bir hamle ile ileriye doğru fırladı. Yaşayın be çocuklar!.. Topçeker harekete geçip de dosdoğru kendisini bekleyen çarpışmalara doğru karanlıklara dalınca, köprünün yankılı kemerinden müthiş bir haykırışma geldi:</p>
				<p class="normal">“Yaşasın Fransa!”</p>
				<p class="normal">Sekizincinin konseri artık ne kadar uzakta kalmıştı!..</p>
			</body>
</html>