<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_3">Son Ders</h2>
				<p class="ortaitalik">(Bir Küçük Alsace’lının Hikâyesi)</p>
				<p class="normal">O sabah okula pek geç kalmıştım, azarlanacağım diye de ödüm kopuyordu. Çünkü M. Hamel bizi participe’lerden sınava çekeceğini söylemişti; ben bu konunun daha ilk kelimesini bile bilmiyordum. Bir an, okulu asıp dağ tepe dolaşmak aklıma geldi.</p>
				<p class="normal">Hava da öyle sıcak, öyle berraktı ki!</p>
				<p class="normal">Ormanın bitiminde karatavukların ötüştüğü duyuluyordu, bıçkıhanenin arkasındaki Rippert çayırından talim yapan Prusyalıların sesi geliyordu. Bütün bunlar participe’ler kuralından fazla içimi çekiyordu, ama yine şeytana uymadım ve tabanları kaldırıp okula doğru koştum.</p>
				<p class="normal">Belediyenin önünden geçerken, küçük ilan kafesinin etrafına toplanmış bir kalabalık gördüm. İki yıldan beri, bütün kötü haberleri, kaybedilen çarpışmaları, el koymaları, Alman komutanlığının emirlerini, bizler hep oradan öğreniyorduk. Koşmayı bırakmadan, kendi kendime:</p>
				<p class="normal">“Yine ne var?” dedim.</p>
				<p class="normal">Tam hızla meydanı geçeceğim sırada, çırağıyla birlikte ilanı okumakta olan demirci Wachter, bana seslendi:</p>
				<p class="normal">“Hey küçük, o kadar acele etme. Nasıl olsa okuluna yetişirsin.”</p>
				<p class="normal">Benimle alay ediyor sandım ve nefes nefese M. Hamel’in küçük avlusuna daldım.</p>
				<p class="normal">Her zaman, ders başlarken, ta sokaktan bile duyulan bir curcunadır kopardı. Sıralar açılır, kapanır, daha iyi akla girsin diye kulaklar tıkanarak, ders hep bir ağızdan avaz avaz tekrarlanır ve hocanın kocaman cetveli masaların üstüne iner dururdu:</p>
				<p class="normal">“Biraz susalım!”</p>
				<p class="normal">Hocaya görünmeden sırama geçivermek için bu gürültüye güveniyordum. Fakat o gün de, bir pazar sabahı gibi, her şey pek sakindi. Açık pencereden, bizim arkadaşların yerlerine oturmuş olduklarını ve M. Hamel’in, o müthiş demir cetveli koltuğu altında, bir aşağı bir yukarı dolaştığını gördüm. Bana da kapıyı açıp bu derin sessizlik içinde sınıfa girmek düştü. Artık bendeki utanmayı, bendeki korkuyu sormayın!</p>
				<p class="normal">Ama boşunaymış. M. Hamel hiç kızmadan bana baktı ve gayet tatlı bir sesle:</p>
				<p class="normal">“Koş, yerine otur, küçük Franz’ım,” dedi, “az kalsın sensiz başlayacaktık.”</p>
				<p class="normal">Atladığım gibi hemen sırama oturuverdim. Ancak o zaman, biraz kendime gelerek, bizim hocanın o güzelim yeşil redingotunu giymiş, göğsüne ince ince kırmalı dantelasını takmış ve ancak teftiş veya ödül dağıtım günlerinde giydiği siyah ipekten işlemeli takkesini başına geçirmiş olduğunu fark ettim. Zaten bütün sınıfta olağanüstü bir tören hali vardı. Ama asıl garibime giden şey, sınıfın arkalarında, her zaman bomboş duran sıralarda, köy halkının bizim gibi sessiz oturmasıydı. Üç köşeli şapkasıyla ihtiyar Hauser, eski belediye başkanı, eski müvezzi, sonra daha başkaları da hep oradaydı. Hepsi de pek kederli görünüyordu. Hauser, kenarları yenik, eski bir alfabe getirmiş, kitabı açıp dizlerine dayamış, kocaman gözlüklerini de sayfaların üzerine koymuştu.</p>
				<p class="normal">Ben bu hallere hayret edip dururken, M. Hamel kürsüsüne çıktı ve beni karşılarken duyduğum aynı yumuşak ve vakur sesiyle:</p>
				<p class="normal">“Çocuklarım,” dedi, “size son defa olarak ders veriyorum. Alsace ve Lorraine okullarında Almancadan başka bir dil öğretilmemesi hakkında Berlin’den emir geldi. Yeni öğretmen yarın burada olacak. Bugün sizin son Fransızca dersinizdir. İyice dikkat etmenizi rica ederim.”</p>
				<p class="normal">Bu birkaç söz, zihnimi allak bullak etti. Ah alçaklar, demek belediyeye astıkları ilan buymuş. Son Fransızca dersim!..</p>
				<p class="normal">Halbuki ben yazı yazmasını ancak beceriyordum. Demek artık hiç öğrenemeyecektim! Demek nasibim bu kadarmış! Şimdi kaybettiğim zamana, kuş yuvaları peşinde koşmak veya Saar’da kızak kaymak için okulu astığıma ne kadar kızıyordum! Daha bu sabah bana pek sıkıntılı, taşıması bile pek ağır gelen kitaplarım, gramerim, peygamberler tarihim şimdi, ayrılırsam pek üzüleceğim birer eski dost olmuştu. M. Hamel de öyle. Kalkıp gideceğini, bir daha kendisini göremeyeceğimi düşündükçe, bana verdiği cezaları, yapıştırdığı cetvelleri unutuyordum.</p>
				<p class="normal">Zavallı adam!</p>
				<p class="normal">Bu son dersin şerefine pazarlık güzel elbiselerini giymişti. Köyün ihtiyarları da neden sınıfın arka taraflarına gelip oturmuşlardı, şimdi anlıyordum. Sanki buraya, şu okula sık sık gelemediklerine esef eder gibi bir halleri vardı. Hem bunda kırk yıllık emeğinden dolayı öğretmenimize bir çeşit teşekkür ve elden giden vatana karşı saygı ve sevgi gibi bir mana da bulunuyordu.</p>
				<p class="normal">Ben böyle düşüncelere dalmışken, adımın çağırıldığını duydum. Derse kalkmak sırası bana gelmişti. Şu mahut participe’ler kuralını, baştan başa, yüksek sesle, tane tane, bir tek kere yanılmadan söyleyebilmek için neler vermezdim ki! Fakat daha ilk kelimesinde bocaladım; yerimde, ayağa kalkmış, sallandım durdum, içim içime sığmıyor, başımı kaldırmaya cesaret edemiyordum. M. Hamel’in bana şunları söylediğini duydum:</p>
				<p class="normal">“Seni azarlamayacağım, küçük Franz’ım; nasıl olsa cezanı çekeceksin. Ya, öyle işte. İnsan her gün kendi kendine, adam sen de der, daha vaktim var. Yarın öğrenirim. Sonra başa ne haller gelir, gördün. Öğrenmeyi hep yarına bırakmak, bizim Alsace için büyük felaket oldu. Şimdi bu adamların bize, nasıl, hem Fransız olduğunuzu iddia ediyorsunuz, hem de daha dilinizi konuşup yazmasını bilmiyorsunuz demeye hakları yok mu?.. Bütün bu işlerde, benim zavallı Franz’ım, yine en kabahatli sen değilsin. Bu suçta hepimizin ayrı ayrı payı var.</p>
				<p class="normal">Ana babalarınız, bir şeyler öğrenmenize pek kulak asmadılar. Ceplerine birkaç metelik daha girsin diye sizleri tarlalarda veya dokuma tezgâhlarında çalıştırmayı tercih ettiler. Ben de sanki az mı kabahatliyim? Çalışacak yerde size sık sık bahçemi sulatmadım mı? Alabalık avına gitmek istediğim zaman okulu tatil etmekten çekindim mi?”</p>
				<p class="normal">Söz sözü açtı ve M. Hamel bize Fransızcadan bahsetmeye başladı. Bu dilin dünyanın en güzel, en açık, en sağlam dili olduğunu, aramızda muhafaza etmemiz ve asla unutmamamız lazım geldiğini söyledi. Çünkü bir millet esarete düştüğü zaman, diline sahip oldukça, zindanının anahtarı kendi elinde demektir...<sup class="calibre2"><a href="Pazaretesi%20Hikayeleri_split_047.html#footnote-600-1" id="footnote-600-1-backlink" name="footnote-600-1-backlink">[1]</a></sup> Sonra gramer kitabını eline aldı, bize dersimizi okudu. Dersin nasıl aklıma girdiğini görünce şaşırıp kaldım. Her söylediği bana kolay, ama pek kolay geliyordu. Galiba bugüne kadar ne ben böyle can kulağıyla ders dinlemiştim, ne de o bu kadar sabırla ders anlatmıştı. Adamcağız sanki gitmeden önce bütün bilgisini bize vermek ve her şeyi bir defasında kafamıza sokmak istiyordu.</p>
				<p class="normal">Ders bitince yazıya geçti. O gün M. Hamel, bize üzerlerine güzel bir yuvarlak yazıyla Fransa, Alsace, Fransa, Alsace yazılmış yepyeni örnekler hazırlamıştı. Bunlar, sıralarımızın demir çubuklarına asılmış, bütün sınıfın etrafında dalgalanan küçücük bayraklara benzemişti. Herkesin kendini işine vermesi, görülecek şeydi. Hem sonra ne sessizlik! Kâğıt üzerinde kalemlerin gıcırtısından başka bir şey duyulmuyordu. Bir aralık içeriye mayısböcekleri girdi; ama kimse aldırış etmedi, hatta yine Fransızcaymış gibi, harfleri can ve gönülden çizmeye gayret eden miniminiler bile... Okulun çatısı üzerinde güvercinler pes perdeden dem çekiyorlardı. Kendi kendime:</p>
				<p class="normal">“Acaba bunları da Almanca ötmeye mi mecbur edecekler?” dedim.</p>
				<p class="normal">Zaman zaman gözlerimi kâğıttan kaldırıp bakınca, M. Hamel’in kürsüsünde dimdik, bütün o küçük okul yurdunu bakışında alıp götürmek istiyormuş gibi, etrafındaki eşyaya gözlerini diktiğini gördüm. Düşünün, kırk yıldan beri, karşısında avlusu ve hiç değişmeyen sınıfıyla, hep aynı yerdeydi. Yalnız sıralar ve rahleler, sürtünmekten cilalanmıştı; avludaki ceviz ağaçları büyümüştü ve kendi eliyle diktiği ömürotu, şimdi pencerelerin etrafını sarıp dama kadar uzamıştı. Bu zavallı adam için bütün bunlardan ayrılmak ve kız kardeşinin yukarıki odada sandıkları hazırlarken boyuna gezindiğini duymak, kim bilir, ne yürekler acısıydı! Çünkü ertesi gün yola çıkacaklar, memleketi büsbütün bırakıp gideceklerdi.</p>
				<p class="normal">Ama yine, sonuna kadar bize ders vermek cesaretini gösterdi. Yazıdan sonra, tarihe sıra geldi. Daha sonra miniminiler hep bir ağızdan, makamla BA BE Bİ BO BU’ya başladılar. Ötede, sınıfın ta dibinde Hauser, gözlüklerini takmış, alfabesini iki eliyle tutarak, onlarla birlikte harfleri heceliyordu. O da kendini derse vermişti. Sesi heyecandan titriyordu. Onun bu hali o kadar tuhaftı ki hepimiz hem gülmek, hem de ağlamak istiyorduk. Ah bu son ders hiç aklımdan çıkmayacak...</p>
				<p class="normal">Birdenbire kilisenin saati öğleyi, sonra da Angelus’u çaldı. Tam o sırada, pencerelerimizin altında, talimden dönen Prusyalıların boruları çınladı... M. Hamel, sapsarı, kürsüsünde ayağa kalktı. Hiç bu kadar uzun boylu olduğunu bilmezdim.</p>
				<p class="normal">“Dostlarım, dedi, dostlarım, ben... ben...”</p>
				<p class="normal">Fakat boğazına bir şeyler tıkanmış gibiydi. Bir türlü sözünün arkası gelmiyordu. O zaman karatahtaya döndü, bir parça tebeşir aldı ve var kuvvetiyle abanarak, elinden geldiği kadar kocaman harflerle şu kelimeleri yazdı:</p>
				<p class="ortayazi">“YAŞASIN FRANSA!”</p>
				<p class="normal">Sonra başı duvara dayalı, öylece kaldı ve bir tek kelime söylemeksizin, eliyle bize:</p>
				<p class="normal">“Artık bitti... Haydi gidin!” der gibi bir işaret yaptı.</p>
			</body>
</html>