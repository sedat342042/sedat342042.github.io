<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_35">Son Kitap</h2>
				<p class="normal">Merdivende biri bana:</p>
				<p class="normal">“Öldü!..” dedi.</p>
				<p class="normal">Zaten çoktan beri bu kötü havadisi duyacağımı hissediyordum. Günün birinde bu kapıda böyle bir haberle karşılaşacağımı biliyordum. Fakat yine bu ölüm beni beklenmedik bir şeymiş gibi etkiledi. İçim burkulmuş, dudaklarım titreye titreye, bu alçakgönüllü yazar evine girdim. Çalışma odası en geniş yeri kaplıyordu. İnceleme ve araştırma, karşı konulmaz biçimde, evin bütün rahatını, bütün aydınlığını kendine ayırmıştı.</p>
				<p class="normal">Gayet alçak, küçük bir karyola üzerine uzanmış yatıyordu. Kâğıtla dolu masası, sayfaların ortasında birdenbire kesilivermiş iri yazısı, henüz hokkanın içinde duran kalemi, ölümün nasıl ansızın geldiğini gösteriyordu. Karyolanın arkasında karalamalar ve dağınık kâğıtlarla tıklım tıklım, meşe ağacından büyük bir dolap hemen başının üstünde aralık duruyordu. Etrafta hep kitap, kitaptan başka bir şey yok. Her yerde, rafların üzerinde, iskemlelerin üzerinde, yazıhanenin üzerinde kitap, karyolanın ayakucuna varıncaya kadar, her köşede yerde üst üste yığılmış kitaplar. O, şurada, masasına oturmuş yazı yazarken bu kalabalık, bu tozsuz perişanlık, gözlere hoş gelebilirdi. Çünkü o zamanlar bu dağınıklıkta hayat, çalışma neşesi vardı. Fakat şimdi bu cenaze odasında insanın içini burkuyordu, çöken bütün bu zavallı kitap yığınlarında kalkıp gitmeye, tesadüfün artırmalara, rıhtım boyuna, dükkân önlerine dağıttığı, rüzgârın ve avare dolaşanların karıştırdığı o muazzam kütüphanesinde kaybolmaya bir hazırlanış görülüyordu.</p>
				<p class="normal">Onu yatağında öpmüş, o taş gibi soğuk ve ağır alnın temasıyla sarsılarak, ayakta, kendisine bakıyordum. Birdenbire kapı açıldı, içeriye yüklü, nefes nefese bir kitapçı çırağı neşe ile girdi ve masanın üzerine henüz matbaadan çıkmış bir paket kitap koydu.</p>
				<p class="normal">“Bachelin gönderiyor!” diye bağırdı; sonra karyolayı görünce geriledi, kasketini çıkardı ve sessiz sedasız çekilip gitti.</p>
				<p class="normal">Kitapçı Bachelin’in bu bir ay gecikmiş, hastanın sabırsızlıkla bekleyip de ölünün eline geçen kitap paketinde müthiş bir gizli alay vardı... Zavallı dost! Son kitabıydı, en çok güvendiği kitabı. Daha o zamanlar hummadan titremeye başlayan elleri, ne büyük bir titizlikle provalarını düzeltmişti! İlk nüshasını görebilmek için ne kadar içi titremişti. Son günlerinde, artık söz söylemeye gücü kalmayınca, gözleri hep kapıya dikili kalıyordu. Şayet matbaa işçileri, kalfaları, ciltçiler, bir kişinin eserine çalışan bütün o kalabalık, bu azap ve bekleyiş dolu bakışları görmüş olsaydı, zamanında, yani bir gün evvel yetişmek ve can çekişene, taze kitap kokusunda ve harflerin temizliğinde, kafasının içinde dağıldığını ve karanlığa girdiğini hissettiği o düşünceye tekrar kavuşmak sevincini vermek için, eller acele eder, harfler çabucak sayfa, sayfalar da cilt olurdu.</p>
				<p class="normal">Hatta sapasağlamken de, bu, yazarın asla bıkmayacağı bir mutluluktur. Eserinin ilk nüshasını açmak, onu artık, daima biraz belirsiz bulunduğu beynin o büyük kaynaşmasında değil de, kitapta basılı halde görmek, ne hoş bir sona varıştır! Gençlikte bu hal, insanın gözlerini kamaştırır. Başına güneş vurmuş gibi harfler, mavi, sarı halelerle yansır. Daha sonraları, bu mucit sevincine biraz da hüzün, söylemek istenilen şeyleri söylememiş olmak üzüntüsü erişir, içimizde yaşattığımız eser, bize daima meydana koyduğumuz eserden daha güzel gelir. Kafadan kalkıp ele varan bu yolculukta, neler, neler kaybolur! Kitabın özü, hülyanın derinliklerinde görülecek olursa, Akdeniz’in suları içinde, yüzen nüanslar gibi dolaşan o güzel denizanalarına benzer ki, kumsala düştüler mi, birazcık sudan, rüzgârın derhal kuruttuğu rengi gitmiş birkaç damladan başka bir şey değildir.</p>
				<p class="normal">Heyhat, zavallıcığın payına son eserinden ne böyle bir sevinç, ne de böyle bir hayal kırıklığı düşmüştü. Yastıkta uyuyan bu hareketsiz ve ağır başı, yanında da, vitrinlerde görünecek, sokağın gürültüsüne, günlük hayata karışacak, yoldan geçenlerin, başlığını yazarın ismiyle, o belediye dairelerinin hazin defterine geçmiş, fakat açık renk kapak üstünde o kadar yüze gülen, o kadar iç açıcı duran aynı isimle birlikte şöyle bir göz atıp okuyacakları, hatıralarında, gözlerinin içinde alıp götürecekleri bu yepyeni kitabı görmek, insanın yüreğini sızlatıyordu. Ruh ve beden bilmecesi, bütünlüğüyle buradaydı, toprağa gömülecek ve unutulacak olan bu kaskatı kesilmiş vücutla gözle görülen, canlı, belki de ölmez bir ruh gibi ondan ayrılan şu kitap arasındaydı.</p>
				<p class="normal">Yanı başımda ağlamaklı bir ses, yavaşça:</p>
				<p class="normal">“Bana bir nüsha vaat etmişti...” dedi. Hemen döndüm ve altın gözlüklerin altında tanıdık bir çift göz, küçük, parlak, fıldır fıldır gözler gördüm. Tanıdık diyorum ama, yazı yazan dostlarım, o hepinizin tanıdığıdır. Kitap amatörüdür. Bir eserinizin çıktığı ilan edilince, evinize gelip kapınızı kendisi gibi mahcup ve yapışkan iki hafif vuruşla çalan adamdır. Gülümseyerek, kamburunu çıkararak içeriye girer, etrafınızda pervane gibi döner, size, “Aziz üstat” der ve son kitabınızı alıp götürmeden gitmez. Yalnız son kitabınızı! Kendisinde öteki kitaplarınızın hepsi vardır da, yalnız sonuncusu yoktur. Herifi savmanın çaresi? Öyle tam zamanında gelir, sizi sözünü ettiğim sevincin ortasında, kitap göndermelerin, ithafların rehaveti içinde öyle bir kıstırır ki! Ah o müthiş adam! Ne o bir türlü açılmayan kapılar, ne o buz gibi soğuk karşılamalar, ne rüzgâr, ne yağmur, ne uzaklık, hiçbir şey onu yıldıramaz. Ona sabahleyin Pompe sokağında, Passy’nin o saygıdeğer ihtiyarının küçük kapısını gözetlerken rast gelinir. Akşam, koltuğunun altında Sardou’nun yeni bir dramıyla Marly’den döndüğü görülür. Böylece her gün seferde, her gün birinin peşindedir. Hiçbir şey yapmadan ömrünü, bir metelik sarf etmeden de kütüphanesini doldurur.</p>
				<p class="normal">Doğrusu, ta bu ölüm döşeğine kadar gelebilmesi için bu adamda kitap ihtirasının müthiş olması lazımdı.</p>
				<p class="normal">Sonunda sabrımı kaybederek, kendisine:</p>
				<p class="normal">“Pekâlâ, alınız nüshanızı!” dedim. Kitabı almadı, adeta yuttu. Kitabı iyice cebine soktuktan sonra, hiç kımıldamadan, konuşmadan, boynunu bükerek, üzgün bir edayla gözlüklerinin camını silerek olduğu yerde kaldı... Acaba ne bekliyordu? Kendisini alıkoyan neydi? Belki biraz utanma, derhal kalkıp gitmenin güçlüğü, sıkıntısı. Sanki sırf bunun için gelmemiş miydi?</p>
				<p class="normal">Meğer öyle değilmiş!</p>
				<p class="normal">Masanın üstünde, yarı açılmış ambalaj kâğıdının içinde, tam amatör işi, kalın ciltli, sayfaları açılmamış, geniş kenarlı, fasıl başları çiçekli, süslü birkaç nüsha gözüne ilişmişti ve etrafı denetleme halinde olmasına rağmen, aklı fikri, gözü hep oradaydı... Zavallı, neredeyse şaşı olacaktı!</p>
				<p class="normal">Hiçbir şeyi gözden kaçırmamak saplantısı, meğer ne bela şeymiş!.. Ben de adeta heyecanımdan sıyrılmış, ölünün başucunda oynanan bu dokunaklı küçük komediyi gözyaşlarımın arasından seyretmeye başlamıştım. Amatör, yavaşça, hiç fark edilmeyen kıpırdanmalarla masaya yaklaştı. Elini sanki tesadüfen, ciltlerden birinin üstüne koydu, kitabı çevirdi, açtı, kâğıdını yokladı. Gittikçe gözleri parlıyor, yanaklarına kan geliyordu. Kitap büyüsü etkisini gösteriyordu... Sonunda dayanamayarak bir tanesini aldı, bana yavaşçacık:</p>
				<p class="normal">“M. de Sainte-Beuve için!” dedi, telaş ve şaşkınlık içinde, elinden alırlar korkusu ve belki de M. de Sainte-Beuve’e götürmek için aldığına beni iyice ikna etmek maksadıyla, gayet ağırbaşlı, anlatılması imkânsız bir ciddiyetle:</p>
				<p class="normal">“Fransız Akademisi üyelerinden!..” diye ekledi ve ortadan kayboldu.</p>
			</body>
</html>