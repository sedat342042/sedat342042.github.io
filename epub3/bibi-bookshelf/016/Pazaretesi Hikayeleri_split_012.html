<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_11">Tarascon Savunması</h2>
				<p class="normal">Allaha bin şükür! Sonunda Tarascon’dan haber alabildim. Beş aydan beri yiyip içmekten kesilmiştim, öyle merak içindeydim ki!.. O mübarek şehrin taşkınlığını, ahalisinin cenge düşkünlüğünü pek iyi bildiğim için kendi kendime:</p>
				<p class="normal">“Kim bilir Tarascon neler yapmıştır!” diyordum. Acaba hep birden, kitle halinde, barbarların üzerine mi saldırdılar; Strasbourg gibi bombardımana mı uğradılar, Paris gibi açlıktan mı öldüler, Châteaudun gibi diri diri mi yandılar? Yoksa kızgın bir vatanseverlik nöbeti sırasında Laon ve kahraman kalesi gibi kendilerini havaya mı uçurdular? Meğer hiçbiri olmamış dostlarım. Tarascon yanmamış, Tarascon havaya uçmamış. Tarascon hep eski yerinde, bağların arasına rahat rahat oturmuş, sokakları o güzelim güneş içinde, şarap mahzenleri o canım misketle dolu, bu sevimli kasabayı yalayıp geçen Rhône nehri de, yine eskisi gibi, mesut bir şehrin hayalini, yeşil pancurların, iyice tırmıktan geçirilmiş bahçelerin ve rıhtım boyunca talim yapan yepyeni setreli milislerin akislerini denize götürüyor.</p>
				<p class="normal">Sakın ha, Tarascon’un savaş sırasında hiçbir şey yapmadığını sanmayın. Tersine, pek mükemmel iş görmüş ve size anlatmaya çalışacağım kahramanca direnişiyle, bir mahalli direniş örneği, güney savunmasının canlı bir sembolü olarak, tarihte yer almaya hak etmiştir.</p>
				<p class="ortaitalik">Korolar</p>
				<p class="normal">Evet, doğrusu, Sedan’a kadar bizim babayiğit Tarascon’lular rahat rahat yerlerinde oturmuşlardı. Küçük Alpler’in bu vakur çocuklarınca yukarlarda ölen, vatan değildi; imparatorun askerleriydi, imparatorluktu. Fakat bir kere 4 Eylül, arkasından cumhuriyet olup da Attila<sup class="calibre2"><a href="Pazaretesi%20Hikayeleri_split_047.html#footnote-600-6" id="footnote-600-6-backlink" name="footnote-600-6-backlink">[6]</a></sup> Paris önünde ordugâh kurunca, işte o zaman, Tarascon uykudan uyandı ve bir millet savaşının ne olduğu görüldü... Tabii bu, korocuların bir gösterisiyle başladı. Güneyde nasıl bir musiki azgınlığı olduğunu bilirsiniz. Özellikle Tarascon’da bu, hezeyan halindedir. Sokaklardan geçtiğiniz zaman, bütün pencereler şarkı söyler, bütün balkonlar başınızın üstüne romans silker.</p>
				<p class="normal">Hangi dükkâna girerseniz girin, tezgâhta daima iç çeken bir kitara vardır. Eczane kalfaları bile, size ilacınızı verirken, hafiften Bülbül ve İspanyol udu Tralala, tralala’yı mırıldanmayı ihmal etmezler. Bu özel konserlerden başka, Tarascon’luların şehir bandosu, kolej bandosu ve bilmem kaç tane de koro derneği vardır.</p>
				<p class="normal">İşte Saint-Christophe Derneği ve üç sesli mükemmel korosudur ki, Fransa’yı kurtaralım ile milli harekete önayak oldu.</p>
				<p class="normal">Bütün Tarascon’cuk, pencerelerden mendil sallayarak:</p>
				<p class="normal">“Evet, evet, Fransa’yı kurtaralım,” diye bağırıyor, erkekler el çırpıyor, kadınlar da iki yanı ağaçlıklı caddeden, önde sancak, dört sıra halinde, azametle rap rap geçen bu ahenk saflarına öpücükler yolluyordu.</p>
				<p class="normal">Tılısım bozulmuştu. O günden itibaren şehrin manzarası değişti: Ne kitara kaldı, ne de barkarol.<sup class="calibre2"><a href="Pazaretesi%20Hikayeleri_split_047.html#footnote-600-7" id="footnote-600-7-backlink" name="footnote-600-7-backlink">[7]</a></sup> Her yerde İspanyol udu yerini Marseillaise’e bıraktı; haftada iki gün, kolej bandosunun çaldığı Hareket Marşı’nı dinlemek için herkes meydanda birbirini çiğniyordu, iskemleler ateş pahasına kiralanıyordu!</p>
				<p class="normal">Fakat Tarascon’lular bununla da kalmadılar.</p>
				<p class="ortaitalik">Atlı Alaylar</p>
				<p class="normal">Koro derneklerinin gösterisinden sonra, yaralılar menfaatine, tarihi atlı alaylar düzenlemesine sıra geldi. Bol güneşli bir pazar günü, bütün o babayiğit Tarascon gençliğinin, yumuşacık çizmeler ve iç açıcı renkte daracık pantolonlarla, kapı kapı dolaşıp bağış toplamaları, upuzun mızraklar ve kelebek fileleriyle balkonların altında, atlarını şaha kaldırmaları gerçekten görülecek şeydi. Fakat hepsinin güzeli, kulüp üyesinin meydanda, üst üste üç gün tekrarladıkları vatanseverce bir atlı müsamere –Pavie savaşında I. François– oldu. Bunu görmeyen, ömründe hiçbir şey görmemiştir. Kostümler Marsilya tiyatrosundan ödünç alınmıştı. Sırmalar, ipekler, kadifeler, işlemeli bayraklar, armalar, tolga sorguçları, haşalar, kurdeleler, fiyonklar, ponponlar, mızraklar, zırhlar, meydanı çarkıfelek gibi alev alev ve göz kamaştırıcı bir hale getirmişti. Üstelik kuvvetli bir mistral de çıkıp bütün bu ışık cümbüşünü sarsmaya başladı. Kısacası müsamere pek muhteşem oldu. Maalesef, dehşetli bir boğuşmadan sonra <br class="chapter"/>I. François –gerçekte kulüp müdürü M. Bompard– bir sürü atlı tarafından kuşatıldığını görünce, biçare Bompard, kılıcını teslim ederken, öyle muammalı bir tarzda omuz silkti ki, bunda, “Her şey mahvoldu, şeref dışında!” anlamından çok, “Alacaksan al be yahu!”ya benzeyen bir eda vardı... Fakat Tarascon’lular, buna pek aldırış etmediler ve bütün gözlerde vatansever yaşlar peyda oldu.</p>
				<p class="ortaitalik">Yarma</p>
				<p class="normal"> Bu seyirler, bu marşlar, güneş, Rhône’un açık havası varken, kafaları kızıştırmak için daha fazlasına zaten lüzum yoktu. Hükümetin ilanları da coşkunluğu son haddine çıkardı. Meydanda herkes birbirine dişlerini sıkarak, kelimeleri kurşun gibi çiğneyerek, tehditkâr bir tavırla sokuluyordu. Konuşmalar barut kokuyordu. Havada güherçile vardı. Bu ateşli Tarascon’luları asıl Comédie kahvesinde öğle yemeğinde dinlemek lazımdı:</p>
				<p class="normal">“Amma da iş ha! Parisliler şu Allahın belası General Trochu’leriyle ne halt ediyorlar? Bir türlü çıkamıyorlar!.. Vay canına yandıklarımın... Tarascon olsaydı, pırrrr! Şimdiye kadar yarma çoktan olup bitmişti!”</p>
				<p class="normal">Yulaf ekmeği Paris halkının boğazına dizilirken, bu efendiler gövdeye indirdikleri nefis kekliklerin üstüne papaların şarabından içerek, yanakları pençe pençe al, karınları iyice tok, kulaklarına kadar salça içinde, karşılarındaki sağırmış gibi masaya vura vura:</p>
				<p class="normal">“Şu yarmayı yapsanıza yahu!” diye bangır bangır bağırıyorlardı. Eh doğrusu, bunda da pek haklıydılar yani.</p>
				<p class="ortaitalik">Kulübün Savunulması</p>
				<p class="normal">Ama yine barbar yayılması gün geçtikçe güneye doğru biraz daha sarkıyordu. Dijon teslim olmuş, Lyon tehlikeye düşmüştü. Daha şimdiden Rhône vadisinin kokulu otları, uhlanların atlarını iştaha getirip kişnetmeye başlamıştı. Tarascon’lular:</p>
				<p class="normal">“Savunma tedbirleri alalım!” dediler. Herkes işe koyuldu. Göz açıp kapayıncaya kadar şehir, bombardımana karşı tahkim edildi, barikatlar ve kazamatlarla donandı. Her ev bir kale oldu. Silahçı Costecalde’ın mağazası önünde en az iki metre genişliğinde bir hendek ve hendeğin üstünde de bir açılır kapanır köprü vardı ki, seyrine doyum olmuyordu. Kulüpte savunma tesisleri o kadar önemliydi ki, herkes merakla gidip seyrediyordu. Kulübün müdürü M. Bompard, elinde tüfek, merdivenin en üst basamağında duruyor ve hanımlara açıklama yapıyordu:</p>
				<p class="normal">“Şayet buradan gelirlerse, bum bum! Yok eğer şuradan çıkarlarsa, bum bum!”</p>
				<p class="normal">Sonra her sokak başında biri yanınıza sokulup esrarengiz bir tavırla:</p>
				<p class="normal">“Comédie kahvesi zapt edilir gibi değil!” Yahut:</p>
				<p class="normal">“Meydanı lağımladılar!” diyordu. Doğrusu barbarları derin derin düşündürecek haller eksik olmuyordu.</p>
				<p class="ortaitalik">Sivil Nişancılar</p>
				<p class="normal">Aynı zamanda ha bire sivillerden nişancı bölükleri oluşturuluyordu. Ölüm Biraderleri, Narbonnais Çakalları, Rhône Piştovcuları, yulaf tarlasında biten kır çiçekleri gibi, her addan, her renkten, türlüsü vardı. Sonra sorguçlar, horoz tüyleri, muazzam şapkalar, hele kuşakların genişliği!.. Etrafa dehşet saçabilmek için her sivil nişancı, sakal bıyık koyuvermiş, öyle ki gezintide artık kimse birbirini tanımıyordu. Uzaktan, posbıyıklı, gözleri kan çanağı, bir Abruzze dağları eşkıyasının kılıç, tabanca ve yatağan şakırtısı içinde üzerinize doğru yürüdüğünü görüyordunuz, sonra yaklaşınca bir de bakıyordunuz ki, gelen mal müdürü Pégoulade’mış. Bazen merdivende, sivri şapkası, testere gibi dişli bıçağı ve her omzunda bir tüfekle bizzat Robinson Crusoe’ya rast geliyordunuz, dikkatli bakınca bunun da lokantada akşam yemeğinden dönen silahçı Costecalde olduğu anlaşılıyordu. Asıl işin kötüsü, böyle korkunç tavırlar takına takına Tarascon’lular sonunda birbirlerini ürküttüler ve kimse sokağa çıkmaya cesaret edemez oldu.</p>
				<p class="ortaitalik">Ada Tavşanları ve Kümes Tavşanları</p>
				<p class="normal">Bordeaux’dan milli muhafız teşkilatı hakkında gelen emirname, bu sıkıntılı vaziyete son verdi. Üçlerin kudretli nefesiyle horoz tüyleri, frrrt, havaya dağıldı ve bütün Tarascon nişancıları –Çakal, Piştovcu vs–, sabık depo yüzbaşısı, babayiğit General Bravida’nın komutasında, eli yüzü düzgün bir milis taburu haline geliverdiler. Bordeaux’dan gelen emir, bilindiği gibi, milli muhafızları iki sınıfa ayırıyordu: seyyar milli muhafızlar, sabit milli muhafızlar; yani mal müdürü Pégou-lade’ın oldukça tuhaf bir benzetmesiyle, ada tavşanları ve kümes tavşanları. Teşkilatın başlangıcında, ada milli muhafızlarının itibarı tabii çok daha yüksekti. Babayiğit General Bravida, her sabah bunları atış talimleri için Meydan’a götürüyordu:</p>
				<p class="normal">“Yat! Kalk!” ve tekrar. Bu manevralar daima bir sürü seyirci çekiyordu. Tarascon hanımları bir tanesini bile kaçırmıyorlardı. Hatta tavşanlarımızı hayran hayran seyretmek için Beaucaire hanımlarının bile köprüyü geçtikleri oluyordu. Bu esnada biçare kümes milli muhafızları uslu uslu şehirde vazife görüyorlar ve içine yosun doldurulmuş kocaman bir kertenkele ile kral René’cik devrinden kalma iki küçük toptan başka korunacak bir şeyi olmayan müzenin önünde nöbet bekliyorlardı. Bu kadarcık şey için Beaucaire hanımları köprüyü geçerler mi hiç? Bununla beraber, üç ay süren atış talimlerinden sonra, ada milli muhafızlarının yine Meydan’dan kımıldamadıkları görülünce, halkın coşkunluğu biraz soğumaya başladı.</p>
				<p class="normal">Babayiğit General Bravida istediği kadar:</p>
				<p class="normal">“Yat! Kalk!” diye bağırsın, artık kimse başını çevirip bakmıyordu bile. Çok geçmeden bu manevralar halkın ağzında bir parmak bal oldu. Ama Allah bilir, hareket ettirmiyorlarsa, bu zavallı tavşanların bu işte hiçbir kabahati yoktu. Zaten kendileri de bu hale pek kızıyorlardı. Hatta bir gün, “talime çıkmayacağız!” diye tutturdular. Vatanperverlik aşkıyla:</p>
				<p class="normal">“Artık gösteriş istemez!” diye bağırıyorlardı, “Mademki seyyarız, bizi yürütsünler.”</p>
				<p class="normal">Babayiğit General Bravida, onlara:</p>
				<p class="normal">“Yürüyeceksiniz,” diyordu, “sizi yürütmezsem bana da Bravida demesinler!” ve hiddetten puflaya puflaya, belediyeye gidip açıklama istedi. Belediye, bu hususta emir almadığı ve meselenin valiliğe ait olduğu cevabını verdi.</p>
				<p class="normal">Bravida:</p>
				<p class="normal">“Pekâlâ, valilik olsun!” dedi ve valiyi bulmak için eksprese atlayınca soluğu Marsilya’da aldı. Valiyi bulmak da meseleydi, çünkü Marsilya’da daimi olarak beş altı vali bulunuyor ve hiç kimse hangisinin asıl vali olduğunu bilmiyordu. Talihin garip bir cilvesi olarak, bizimki derhal gerçek valiyi yakalayıverdi ve encümen toplantısının tam ortasında, sabık depo yüzbaşısı otoritesiyle, emrindeki kişiler adına söze başladı.</p>
				<p class="normal">Daha ilk cümlesini tamamlamamışken vali sözünü kesti:</p>
				<p class="normal">“Af buyurunuz, general!” dedi. “Nasıl oluyor da askerleriniz sizi aman gidelim, beni de aman kalalım diye sıkboğaz ediyorlar?.. Şunu bir okusanıza!..”</p>
				<p class="normal">Ve dudaklarında gülümseme, ona ada tavşanlarından –hem de ille gidelim diye tutturanlarından– ikisinin hekimden, papazdan, noterden aldıkları rapor ve ilmühaberlerle birlikte valiliğe sundukları bir dilekçeyi gösterdi. Dilekçe sahipleri sakat oldukları iddiasıyla, kümes tavşanları arasına kayırılmalarını rica ediyorlardı. Vali hep aynı gülümsemeyle:</p>
				<p class="normal">“Bende bu dilekçeler üç yüzü geçiyor,” dedi. “Artık, general, sizinkileri hareket ettirmekte neden acele etmediğimizi anlamışsınızdır. Şimdiye kadar, kalmak isteyenler arasından, maalesef pek çoğu hareket ettirildi. Daha fazlasına lüzum yok... Kısacası cenabıhak Cumhuriyet’i muhafaza buyursun! Benden tavşanlarınıza bol bol selam!”</p>
				<p class="ortaitalik">Veda Puncu</p>
				<p class="normal">Generalin Tarascon’a süklüm püklüm döndüğünü söylemeye tabii lüzum yok. Fakat orada başka bir macerayla karşılaştı... Kendisi Marsilya’dayken Tarascon’lular aralarında para toplayarak hareket edecek olan tavşanlara bir veda puncu tertip etmeyi akıllarına koymamışlar mı? Babacan General Bravida, buna lüzum kalmadığını, kimsenin hareket etmeyeceğini söyledi durdu, ama dinleyen kim! Puncun parası toplanmış, hazırlığı tamamlanmıştı. Bir içmesi kalmıştı; o da oldu... Kısacası bir pazar akşamı, bu dokunaklı veda puncu töreni, belediye salonlarında yapıldı ve şerefe kadeh kaldırmalar, yaşasınlar, nutuklar, vatani marşlar, ta şafak sökünceye kadar belediye camlarını zangır zangır sarstı. Tabii herkes, bu veda puncunun neye delalet ettiğini pekâlâ biliyordu. Puncun parasını veren kümes milli muhafızları, arkadaşlarının hareket etmeyeceklerine yüzde yüz inanıyorlardı; puncu içen ada milli muhafızları da aynı kanıdaydılar. Heyacandan titreyen bir sesle, bu kahramanlara en önde yürümeye hazır olduğuna yemin eden sayın belediye başkan yardımcısı da yürüyüşün filan aslı olmadığını herkesten iyi biliyordu. Ama zararı yok! Bu güneyliler öyle tuhaf insanlardır ki, veda puncunun sonunda herkes ağlıyor, herkes birbiriyle öpüşüyordu ve asıl garibi herkes samimiydi, hatta genaral bile!..</p>
				<p class="normal">Tarascon’da olduğu gibi Fransa’nın bütün güneyinde ben bu serap halini çok görmüşümdür.</p>
			</body>
</html>