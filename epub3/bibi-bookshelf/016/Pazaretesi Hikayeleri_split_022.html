<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_21">15 Ağustos’ta Nişan Alanlardan Biri</h2>
				<p class="normal">Cezayir’de bir akşam, avda geçen bir günün sonunda, Şelif ovasında, Orléansville’den birkaç fersah ötede şiddetli bir yağmura yakalanmıştım. Görünürde ne köyden, ne de kervansaraydan eser vardı. Göz alabildiğine bodur hurma ağaçları, sakız ağacı kümeleri ve ta ufka kadar sürülmüş, geniş bir arazi. Bundan başka, sağanakla kabaran Şelif ırmağı insanı telaşa düşürecek kadar çağlamaya başlamıştı. Ben de bütün geceyi bataklığın içinde geçirmek tehlikesine düşmüş bulunuyordum. Bereket versin ki, yanımda bulunan Miliana bürosu sivil tercümanı, hemen yakınımızda, bir sırtın arkasına gizlenmiş bir kabile bulunduğunu hatırladı. Kabilenin ağasını da tanıyormuş. Gidip kendisinden bizi bir gece misafir etmesini istemeye karar verdik.</p>
				<p class="normal">Ovadaki bu Arap köyleri kaktüs ve sabbareler içine o kadar gömülmüş ve kuru çamurdan kulübeleri o kadar yerle bir yapılmış ki, daha köyü görmeden, köyün içine girmiş bulunduk. Acaba bu derin sessizlik akşam olduğu için mi? Yağmur yüzünden mi?.. Bilmiyorum, fakat buraları bana pek hazin, hayatı durdurmuş bir sıkıntının ağırlığı altında eziliyormuş gibi geldi. Etraftaki tarlalarda ürün, kendi haline bırakılmıştı. Başka yerlerde çoktan ambara kaldırılan buğdaylar, arpalar, orada yere uzanmış, başakta çürümek üzereydi. Tırmıklar, paslanmış sabanlar, yağmur altında unutulmuş, şurada burada sürüklenip duruyordu. Bütün kabilede aynı güçsüz hüzün ve kayıtsızlık hali vardı. Köpekler bile bizim gelişimize zoru zoruna havlıyor gibiydiler. Zaman zaman bir kulübeden çocuk bağırışmaları geliyor ve yığının içinden saçları usturayla kazınmış bir çocuk kafasının veya bir ihtiyarın delik haick’ının dışarıya uzandığı görülüyordu. Şurada burada, fundalıklar arasında titreyen küçücük eşekler. Fakat ne at var, ne de adam... Sanki o uzun savaşlar devrindeymişiz de, bütün atlılar aylardan beri köyden uzak bulunuyormuş gibi.</p>
				<p class="normal">Ağanın evi, beyaz duvarlı, penceresiz, bir tür çiftlik binası da, ötekilerden daha canlı görünmüyordu. Ahırları açık, bölmeleri ve yemlikleri bomboş bulduk. Atlarımıza bakacak bir tek seyis bile yoktu: Bizim arkadaş:</p>
				<p class="normal">“Mağribi kahvesine<sup class="calibre2"><a href="Pazaretesi%20Hikayeleri_split_047.html#footnote-600-10" id="footnote-600-10-backlink" name="footnote-600-10-backlink">[10]</a></sup> bir bakalım!” dedi. Mağribi kahvesi denen şey, Arap âyanının kabul salonu gibidir; evin içinde Tanrı misafirlerine ayrılmış bir ev. Orada bu pek terbiyeli, pek nazik Müslümancıklar, şeriatın emrettiği babayani bir teklifsizlikle misafirseverliklerini göstermek fırsatını bulurlar. Ağa Si-Sliman’ın Mağribi kahvesi de, ahırları gibi, açık ve sessizdi. Beyaz badanalı yüksek duvarlar, ganimetler, devekuşu tüyleri, odanın etrafını kaplayan geniş ve alçak kerevet, her şey rüzgârın kapıdan içeriye soktuğu yağmur sularıyla sırsıklam kesilmişti... Ama yine içeride adam vardı... Önce kahveci, paçavralar içinde ihtiyar bir Kabiliyeli, devrilmiş bir mangalın yanında, başı dizleri arasında, çömelmiş duruyordu. Sonra ağanın oğlu, siyah bir bornoza sarınmış, ayakucunda iki kocaman tazı, kerevete uzanmış, hummalı ve solgun benizli güzel bir çocuk.</p>
				<p class="normal">İçeriye girdiğimiz zaman hiçbir kımıldanma olmadı. Yalnız tazılardan biri başını oynattı ve çocuk sıtmalı ve baygın o güzel siyah gözlerini bize çevirmek alçakgönüllülüğünde bulundu. Tercüman:</p>
				<p class="normal">“Si-Sliman nerede?” diye sordu. Kahveci, başının üstünde, ufku, uzağı, pek uzakları gösteren belirsiz bir işarette bulundu... Si-Sliman’ın uzun bir yolculuğa çıkmış olduğunu anladık. Fakat yağmur tekrar yola düzülmemize izin vermediği için, tercüman, ağanın oğluna hitap ederek, ona kendi dilinde, babasının dostu olduğumuzu ve ertesi güne kadar bizi barındırmasını söyledi. Çocuk, kendisini yakıp kavuran hastalığa rağmen, derhal yerinden kalktı, kahveciye emirler verdi, sonra pek nazik bir tavırla:</p>
				<p class="normal">“Siz benim misafirimsiniz!” demek ister gibi, kereveti gösterdi, başını eğip parmaklarının ucunu ağzına götürerek Arap usulünde bizi selamladı ve heybetle bornozuna sarınarak bir ağa, bir ev sahibi vakarıyla dışarıya çıktı.</p>
				<p class="normal">Onun arkasından kahveci mangalını yaktı, içine küçücük iki cezve sürdü. O bize kahve hazırlayadursun, biz de onun ağzından efendinin yolculuğuna ve kabilenin düştüğü bu garip perişanlığa dair bazı bilgiler edindik. Kabiliyeli, kocakarı jestleriyle, pek hızlı konuşuyordu. Gırtlaktan çıkma güzel bir Arapça. Bazen büsbütün hızlanıyor, bazen de araya uzun duraklamalar giriyordu. O zaman iç avluların mozayikleri üstüne düşen yağmur tanelerini, kaynayan cezveleri ve sürü sürü ovaya yayılan çakalların havlamalarını duyuyorduk.</p>
				<p class="normal">İşte zavallı Si-Sliman’ın başına gelenler. Dört ay evvel, 15 Ağustos günü, ne zamandan beri vereceğiz diye bekletip durdukları şu meşhur Légion d’honneur nişanına nail olmuştu. Zaten koca eyalette kendisinden nişan almamış başka ağa kalmamıştı. Öteki ağaların kimi Chevalier, kimi Officier olmuştu. Hatta iki üç tanesinde Commandeur rütbesinin büyük kordonu bile vardı. Bunlar haick’ları üzerine çapraz taktıkları kordona büyük bir masumiyetle burunlarını silmekteydiler. Nitekim başağa Boualem’in kaç defa böyle yaptığını kendi gözlerimle görmüştüm. O zamana kadar Si-Sliman’ın nişandan yoksun kalmasının nedeni, Arap bürosunun şefiyle bir iskambil oyunu yüzünden kavga etmiş olmasıydı. Cezayir’de silah arkadaşlığı o kadar kuvvetlidir ki, on yıldır ağanın ismi aday listesinde bulunduğu halde, bir türlü onaydan çıkmıyordu. Sonunda 15 Ağustos sabahı Orléansville’den gelen bir atlı kendisine yaldızlı bir küçük kutuyla nişan belgesini getirip de dört karısından en gözdesi Baia kendi eliyle Fransa’nın haçını devetüyünden bornozu üzerine takınca Si-Sliman’cığın ne kadar sevindiğini artık siz düşünün. Kabile bunu haber alınca, ziyafetlerin ve silah atarak dörtnala at koşturmaların sonu gelmez oldu. Bütün gece tefler ve zurnalar ortalığı velveleye verdi. Hele oyunlar, şenlik olsun diye ateş yakmalar, bilmem ne kadar koyun boğazlamalar. Düğün bayramın hiçbir eksiği kalmasın diye olacak, Djendel’in meşhur bir şairi, Si-Sliman’ın şerefine:</p>
				<p class="normal">“Rüzgâr, bu müjdeyi iletmek için küheylanlarını koş!” tarzında başlayan nefis bir kaside düzdü.</p>
				<p class="normal">Ertesi gün, güneş doğarken Si-Sliman, kabilesinin bütün eli silah tutanlarını seferber etti ve valiye teşekkür etmek için atlılarıyla birlikte Cezayir şehrine gitti. Şehrin kapılarında âdet olduğu üzere cemaat durdu. Ağa, tek başına valinin sarayına gitti, Dük de Malakoff’u gördü ve üç bin seneden beri bütün delikanlılar hurma ağacına, bütün kadınlar da ceylana benzetildiği için herkese pek mecazlı gelen doğu üslubunda birkaç tumturaklı cümle ile, Fransa’ya olan bağlılığından bahsetti. Böylece saygılarını sunduktan sonra, herkes görsün diye yukarı şehre çıktı, geçerken camide namazını kıldı, fakirlere sadaka verdi, berber dükkânlarına, işlemecilere girdi, karılarına kokular, dallı ve çiçekli ipekliler, sırma işlemeli mavi göğüslüklerle, küçük ağasına kırmızı süvari çizmeleri aldı, pazarlığa girişmeden paraları verdi ve neşesini çil çil altınlar halinde etrafa saçtı. Kendisini çarşılarda, Mağribi tacirlerinin kapısı önünde bir İzmir seccadesine oturmuş, kahve içerken gördüler. Tacirler ağayı tebrik ediyorlardı. Etrafında bir yığın meraklı toplanmıştı.</p>
				<p class="normal">“İşte Si-Sliman!” diyorlardı. Emberur kendisine nişan göndermiş. Hamamdan gelen mini minnacık Mağribi kadınları, tatlı yerken, beyaz peçelerinin altından, pek cakalı takılmış bu pırıl pırıl gümüşten güzel nişana hayran hayran bakakalıyorlardı. Ah evet, insanın hayatta bazen böyle güzel anları oluyor...</p>
				<p class="normal">Akşama doğru Si-Sliman, atlılarının yanına gitmeye davrandı ve tam ayağını üzengiye atacağı sırada, valilik çavuşlarından biri nefes nefese çıkageldi:</p>
				<p class="normal">“Çok şükür, Si-Sliman, seni her yerde aradım. Çabuk gel, vali seninle görüşmek istiyor!” Si-Sliman, telaşa düşmeden peşi sıra gitti. Bununla beraber, sarayın Mağribi usulündeki büyük avlusundan geçerken, o Arap bürosu şefiyle karşılaştı. Adam kendisine tuhaf tuhaf gülüyordu. Can düşmanının bu gülüşü, içine bir ürküntü soktu ve Si-Sliman titreye titreye valinin salonuna girdi. Mareşal, ata biner gibi bir iskemleye oturmuş olduğu halde, kendisini karşıladı, her zamanki sertliği ve etrafını korkudan titreten o genzinden gelen yapmacık sesiyle:</p>
				<p class="normal">“Si-Sliman,” dedi, “Si-Sliman, evladım, pek üzgünüm... Bir yanlışlık olmuş... Nişan sana değil, Zoug-Zougların başkanına aitmiş... Nişanı geri vermen lazım.”</p>
				<p class="normal">Ağanın o güzel yağız çehresi, bir demirci ocağına yaklaştırmışlar gibi kızarıyordu. Bütün iri vücudunu bir titremedir aldı. Gözleri alev alev yandı...</p>
				<p class="normal">Fakat bu hal bir an bile sürmedi. Derhal gözlerini yere indirdi ve valinin önünde eğilerek:</p>
				<p class="normal">“Ferman senin efendimiz,” dedi. Nişanı göğsünden çekip kopardı ve bir masanın üzerine koydu. Eli titriyordu, uzun kirpiklerinin ucunda gözyaşları vardı. Bu hali görünce ihtiyar Pélissier’nin canı sıkıldı:</p>
				<p class="normal">“Adam, gam yeme, gelecek seneye inşallah,” dedi ve babacan bir tavırla elini uzattı.</p>
				<p class="normal">Ağa, uzatılan eli görmezlikten geldi, hiç ağzını açmadan eğildi ve çıkıp gitti. Mareşalin vaadine ne derece güvenmek gerektiğini biliyor ve bir büro entrikası yüzünden şerefinin ayaklar altına alındığını anlıyordu.</p>
				<p class="normal">Uğradığı tersliğin haberi, daha o anda bütün şehre yayılmıştı. Bab-Azoun sokağının Yahudileri, o geçerken alay ettiler. Mağribi tacirleri, tersine, sanki hali içlerine dokunuyormuş gibi, yüzüne bakamıyorlardı. Bu merhamet, o gülüşlerden fazla kalbini sızlattı. Hep duvar boyunca, en karanlık sokaklara saparak gidiyordu. Göğsünden koparılıp alınan nişanının yeri, açılmış bir yara gibi tenini yakıyordu. Boyuna:</p>
				<p class="normal">“Atlılarım ne diyecek? Karılarım ne diyecek?” diye düşünüp duruyordu.</p>
				<p class="normal">O zaman adamcağızı heyheyler basıyordu. Aklına, ta orada, yangınlar ve çatışmalarla daima kıpkırmızı kesilen Fas sınırı civarında ahaliyi kutsal cihada kışkırtmak geliyor, yahut atlılarının başında Cezayir sokaklarına dalmak, Yahudileri yağma etmek, Hıristiyanları gebertmek ve en sonunda utancını gizleyeceği böyle bir keşmekeş içinde can vermek arzusuna kapılıyordu. Kabilesinin arasına dönmektense, her şeyi gözüne alabilirdi... Birdenbire kafasında bütün bu intikam tasarılarının arasından şimşek gibi bir fikir peyda oldu: Emberur.</p>
				<p class="normal">Emberur!.. Bütün Araplar gibi, Si-Sliman’ın gözünde de adalet ve kudret fikrini bu tek kelime özetliyordu. Gerileme devrinde Müslümanlarının gerçek şefi oydu. Öteki, İstanbul’daki, onlara uzaktan soyut bir varlık, ancak ruhani iktidara sahip, göze görünmez bir tür papa gibi geliyordu. Eh artık Hicret’in şu mübarek senesinde, böyle bir iktidarın kaç para ettiğini bilmeyen de kalmamıştı.</p>
				<p class="normal">Fakat kocaman toplarıyla, zuhaflarıyla, demirden donanmasıyla Emberur!.. Aklına imparator gelince Si-Sliman artık bu belayı atlattığını sandı; imparator, şüphe yok, kendisine nişanını iade edecekti. Bu, olsa olsa sekiz günlük bir yolculuk meselesiydi ve buna o kadar inanıyordu ki atlılarının kendisini Cezayir şehri kapılarında beklemesini istedi. Ertesi gün kalkan vapura binip de Paris yolculuğuna çıkarken, Mekke’ye, hacca gidiyormuş gibi kendi iç âlemine dalmış ve huzur içindeydi.</p>
				<p class="normal">Biçare Si-Sliman! Gideli dört ay olmuştu. Karılarına gönderdiği mektuplarda, henüz dönüşten bahsetmiyordu. Dört aydan beri zavallı ağa, Paris’in tozu dumanı içine dalmış, ömrünü bir bakanlıktan öbürüne koşmakla, her yerde alaya uğramakla, Fransız idaresinin o müthiş çarkına kapılmış, bir daireden öbür daireye havale edilmekle; bir türlü nasip olmayan bir görüşme peşinde, beyaz bornozunu bekleme salonlarındaki odun sandıklarının üstünde kirletmekle geçiriyordu. Sonra, akşam olunca, azametli olduğu kadar gülünç, o uzun ve üzgün çehresiyle, otelin yazıhanesinde anahtarını beklediği görülüyordu. Şuraya buraya koşmaktan, sağa sola başvurmaktan bitkin, fakat daima gururlu, ümide sımsıkı yapışmış, kumarda her şeylerini kaybedip de namuslarını kurtarmaya çabalayanlar gibi canını dişine takmış, odasına çıkıyordu.</p>
				<p class="normal">Bu esnada atlıları Bab-Azoun kapısına çömelmişler, doğu tevekkülüyle ağalarını bekliyorlardı. Kazığa bağlanmış atlar, deniz tarafına dönerek kişniyordu. Kabilede her şey boşlukta kalmıştı. Ürün, kaldıracak kimse olmadığı için, tarlalarda mahvoluyordu. Kadınlar, çocuklar, başlarını Paris tarafına çevirmişler, günleri sayıyorlardı. Bu kırmızı kurdele parçasının bu kadar ümidi, endişeyi ve yıkıntıyı sürüklediğini görmek, yürekler acısıydı... Acaba bütün bu işler ne zaman düzelecek? Kahveci içini çekerek:</p>
				<p class="normal">“Allah bilir!” diyor ve çıplak koluyla bize, aralık kalmış kapıdan, menekşe rengindeki hazin ovanın üstünden ıslak gökyüzüne doğru yükselen küçük ve beyaz bir hilali gösteriyordu...</p>
			</body>
</html>