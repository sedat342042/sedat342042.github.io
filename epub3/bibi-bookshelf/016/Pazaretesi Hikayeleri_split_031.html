<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_29">Bir Kayıt Kâtibi</h2>
				<p class="normal">Adam, ayağını sokağa atar atmaz:</p>
				<p class="normal">“Brrr... Bu ne sis!” dedi. Hemen yakasını kaldırdı, boyun atkısıyla ağzını kapadı, elleri arka ceplerinde, başını eğerek, ıslık çala çala dairenin yolunu tuttu.</p>
				<p class="normal">Gerçekten ortalığa öyle bir sis basmıştı ki, sokaklarda pek belli olmuyordu. Büyük şehirlerin göbeğinde sis, kardan fazla tutmaz. Sisi çatılar parçalar, duvarlar emer. Kapılar açıldıkça evlere girip kaybolur, merdivenleri kaygan ve tırabzanları nemli bir hale getirir. Arabaların gidip gelişi, sokaklardan geçenler, o sabahleyin acele acele, zavallı zavallı sokaklara dökülenler sisi parça parça eder, alıp götürür ve dağıtırlar. O, ipince ve daracık büro elbiselerine, mağazalarda çalışan kızların trençkotlarına, pörsümüş küçük peçelere, muşambadan büyük şapka kutularına takılır kalır. Fakat henüz tenha rıhtım boylarında, köprülerde, sahilde, nehirde, ağır, koyu ve hareketsiz bir sis vardır ve güneş Notre-Dame’ın arkasından yukarıya, camı buzlu bir idare kandili pırıltısıyla yükselir.</p>
				<p class="normal">Rüzgâra rağmen, sise rağmen, bizimki dairesine gitmek için rıhtım boyunu, hep rıhtım boyunu takip ediyor. Pekâlâ başka bir yoldan gidebilir, fakat galiba onca nehrin esrarlı bir cazibesi var: Parmaklıklar boyunca yürümek, avare dolaşanların dirsekleriyle aşınmış rampa taşlarına sürtünmek hoşuna gidiyor. O saatte, böyle bir havada gezinenler pek nadir. Ama yine, zaman zaman, kolunda çamaşır sepeti, parmaklığa arkasını verip dinlenen bir kadına veyahut dirseklerini dayayıp sıkıntılı bir halde suya eğilmiş bir zavallıya rast geliniyor. Her defasında bizimki geriye dönüyor, bunları merakla süzüyor ve sonra da sanki kafasında mahrem bir düşünce bu insanları nehre karıştırıyormuş gibi suya bakıyor.</p>
				<p class="normal">Bu sabah nehir hiç de neşeli değil. Dalgalarının arasından yükselen bu sis onu ağırlaştırmış gibi. Sahillerde karanlık çanlar, suya akseden, nehirde birbirine giren ve dumanı tüten bütün o uzunlu kısalı, eğilmiş ocak boruları, sanki Seine’in dibinden bütün dumanını Paris’e sis halinde savuran bir kasvetli fabrika hissini veriyor. Bizimkine gelince, o bunu öyle pek hazin bulmuşa benzemiyor. Rutubet her tarafından içine nüfuz ediyor, elbisesinde kuru bir tek iplik bile kalmıyor. Fakat o yine, dudaklarının ucunda rahat bir gülümsemeyle, ıslık çala çala, yoluna devam ediyor. Seine’in sislerine ne zamandan beri alışmış artık! Hem sonra daireye gelince, içi tüylü sıcacık terlikleriyle çoktan çıtır çıtır yanan sobasına ve her sabah üstünde kahvaltısını hazırladığı sıcak demir kapağına kavuşacağını biliyor. Bunlar, yalnız bütün hayatları bir köşecikte geçen o küçülmüş zavallı varlıkların aşina olabileceği memur keyifleri ve hapishane zevklerindendir.</p>
				<p class="normal">Zaman zaman:</p>
				<p class="normal">“Elma almayı unutmayayım,” diye söyleniyor, yine ıslık çalıyor ve acele acele yürüyor. Bunun kadar işine keyifle giden kimse görmemişsinizdir.</p>
				<p class="normal">Rıhtım boyu, hep rıhtım boyu, sonra bir köprü. Şimdi artık Notre-Dame’ın arkasındadır. Adanın bu ucunda sis her taraftakinden daha koyu. Her üç yandan birden geliyor, yüksek kuleleri yarıya kadar silmiş ve sanki bir şey saklamak istiyormuş gibi köprünün köşesine yığılmış. Adam duruyor: Orası.</p>
				<p class="normal">Birtakım acayip gölgeler, bir şey bekliyormuş gibi yaya kaldırımına çömelmiş insanlar ve hastaneler ile parkların parmaklıklarında olduğu gibi dizi dizi bisküvi, portakal, elma sergileri, hayal meyal fark ediliyor. Ah ne güzel elmalar. Buğular içinde öyle taze, öyle kırmızı ki... Ayaklarını mangalına uzatmış titreyen satıcı kadına gülümseyerek ceplerini dolduruyor, sonra sisler içinde bir kapıyı itiyor, atları koşulu bir arabanın durduğu küçük bir avludan geçiyor. Geçerken de:</p>
				<p class="normal">“Bizim için bir şeyler var mı?” diye soruyor. Sırsıklam bir arabacı:</p>
				<p class="normal">“Evet, mösyö,” diyor, “hem de pek şirin bir şey.”</p>
				<p class="normal">O zaman hemen bürosuna giriyor.</p>
				<p class="normal">İşte orası sıcak ve pek rahat. Bir köşede harıl harıl soba yanıyor... İçi tüylü terlikleri yerli yerinde. Küçük koltuğu, pencerenin yanında, aydınlık içinde kendisini bekliyor. Camlara perde gibi inen sisten yekpare ve tatlı bir ışık geliyor. Yeşil ciltli kayıt defterleri, raflarında düzgün sıralanmış. Tam bir noter yazıhanesi.</p>
				<p class="normal">Adam rahat bir nefes alıyor. O artık kendi evindedir.</p>
				<p class="normal">İşe başlamadan önce büyük bir dolap açıyor ve içinden alpaka kolluklar çıkararak özenle kollarına geçiriyor, küçük bir kırmızı toprak kap ile kahvehanelerden toplanma birkaç parça şeker de çıkarıyor ve memnun memnun etrafına bakınarak elmalarını soymaya başlıyor. Doğrusu bundan daha iç açıcı, daha ışıklı, daha düzenli bir yazıhane bulunamaz. Yalnız garip bir tarafı var, o da her yandan duyulan, sanki bir gemi kamarasındaymış gibi insanı çeviren ve saran şu su gürültüsü. Aşağıda Seine nehri homurdana homurdana köprünün kemerlerine çarpıyor, köpüklü dalgalarını adanın bu daima tahta, kazık ve enkaz ile dolu ucunda çatlatıyor. Binada bile, yazıhanenin etrafında testi testi boşalan bir su şarıltısı, büyük bir yıkama gürültüsüdür gidiyor. Neden yalnız sesini duymakla bu su insanın içini donduruyor, bilmiyorum. Suyun katı bir zemin üzerinde şakladığı, kendisini bir kat daha soğuk gösteren geniş maltataşları ve mermer masalar üzerinde zıpladığı hissediliyor.</p>
				<p class="normal">Bu garip evde böyle yıkanacak ne var ki? Ne silinmez leke bu?</p>
				<p class="normal">Zaman zaman bu su boşanması kesilince, orada, ta dipte, tıpkı buzlar erimeye başladığı zaman veya şiddetli bir yağmurdan sonra olduğu gibi, birer birer damlalar düşüyor... Sanırsınız ki damlar ve duvarlar üstünde toplanan sis, sobanın sıcaklığıyla erimiş de boyuna tıp tıp damlıyor.</p>
				<p class="normal">Bizimkinin bütün bunlara aldırış ettiği yok. Bütün dikkatini kırmızı kapta hafif bir ağda kokusuyla çıtırdamaya başlayan elmalarına vermiş. Bu güzel çıtırtı, suyun gürültüsünü, o kasvetli su gürültüsünü duymasına engel oluyor.</p>
				<p class="normal">Dipteki odadan kısık bir ses:</p>
				<p class="normal">“Ne zaman isterseniz, kâtip!” diyor. Bizimki elmalarına şöyle bir göz atıyor ve istemeye istemeye gidiyor. Nereye gidiyor? Bir an aralık kalan kapıdan saz ve bataklık kokan tatsız ve soğuk bir hava giriyor ve ipler üzerinde kuruyan bir sürü eski püskü, solmuş önlükler, mintanlar, kollarından boylu boyunca asılmış, suları damlayan, boyuna damlayan bir basma entari görülüyor.</p>
				<p class="normal">Bu iş de bitti. Tekrar yazıhanesine giriyor. Masasının üzerine sırsıklam olmuş birtakım öteberi koyuyor ve soğuktan kıpkırmızı kesilen ellerini ısıtmak için titreye titreye sobaya yaklaşıyor. Sırtı ürpermeler içinde:</p>
				<p class="normal">“Böyle bir havada, insan zırdeli olmalı!” diyor. “Bunlara böyle ne oluyor kuzum?”</p>
				<p class="normal">İyice ısınıp şekeri de kabın kenarında incilenmeye başlayınca, masasının bir köşesinde kahvaltısını ediyor. Bir taraftan karnını doyururken, bir taraftan da kayıt defterlerinden birini açıyor ve keyifle sayfalarını çeviriyor. Bu kocaman kayıt defteri ne de güzel tutulmuş! Düzgün satırlar, mavi mürekkeple yazılmış başlıklar, yaldızlı rıh pırıltıları, her sayfada bir kurutma kâğıdı, bir özen, bir düzen ki sormayın... Herhalde işler pek yolunda gidiyor. Bizimki, mükemmel bir sene sonu envanteri karşısında keyif duyan bir muhasebeci kadar memnun. Defterinin sayfalarını çevirerek tadını çıkarırken, yandaki salonun kapıları açılıyor ve bir kalabalığın maltataşlarında yankılar bırakan ayak sesleri duyuluyor. Kilisedeymiş gibi pesten konuşuyorlar.</p>
				<p class="normal">“Ah ne kadar da genç... Ne yazık!”</p>
				<p class="normal">Herkes birbirini itiyor, birbirine bir şeyler fısıldıyor.</p>
				<p class="normal">Genç olmasından ona ne? Rahatça elmalarını bitirirken, az önce getirdiği eşyaları önüne çekiyor. Kum dolu bir yüksük, içinde bir metelik bulunan bir para çantası, paslanmış küçük bir makas, o kadar paslanmış ki. Artık hiçbir işe –ah evet, hiçbir işe– yarayamaz. Sonra yaprakları birbirine yapışmış bir işçi kız cüzdanı; külçe haline gelmiş, yazıları silinmiş bir mektup. Ancak birkaç kelimesi okunabiliyor:</p>
				<p class="normal">“Çocuk... Parasızlık... Sütninenin aylığı...”</p>
				<p class="normal">Kayıt kâtibi:</p>
				<p class="normal">“Malum...” der gibi omuz silkiyor. Sonra kalemini alıyor ve kocaman defterinin üzerine düşmüş ekmek kırıntılarını bir bir üflüyor, sicimi iyice dayamak için bir harekette bulunuyor ve en güzel yazısıyla, ıslak cüzdanın üzerinde okuyabildiği ismi yazıyor.</p>
				<p class="normal">Félicie Rameau, kumaş boyacısı, on yedi yaşında.</p>
			</body>
</html>