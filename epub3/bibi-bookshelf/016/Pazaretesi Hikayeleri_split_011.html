<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_10">Bougival Saati</h2>
				<p class="ortaitalik">Bougival’den Münih’e</p>
				<p class="normal">İkinci imparatorluk yapısı bir masa saatiydi, hani şu Cezayir yeşiminden yapılma, Campana desenleriyle süslü, pembe bir kurdelenin ucuna bağlı yaldızlı anahtarı çapraz asılmış, Italiens bulvarından alınan saatlerden biriydi. Minicik mi minicik, modern mi modern, halis Paris malı. Hoş ve berrak bir sesi olan, fakat akıl fikirden tamamıyla mahrum, tutarakları, kaprisleri bol, aklına esince çalan, yarımları atlayan, mösyönün borsa saatiyle madamın kaçamak sevda saatini haber vermekten başka bir şey beceremeyen, tam bir komedi saati. Savaş patlak verdiği zaman, Bougival’de, sayfiyede bulunuyordu. Zaten o da, bu entipüften yaz sarayları, kesme mukavvadan bu güzel kuş kafesleri, bu bir mevsimlik mobilyalar, açık renk ipekten perde ve örtüler üzerinde dalgalanan geniş örgülü dantela ve muslinler için özel olarak imal edilmiş gibiydi. Bavyeralıların gelişinde ilk sırra kadem basanlar arasında o da vardı. Ama Allah için söylemeli, Ren’in öte yakasında oturan bu adamlar, ambalajda pek ustadırlar; nitekim kumru yumurtasından pek büyük olmayan bu oyuncak saat de Krupp topları ve cephane dolu askeri arabalar arasında, Bougival’den Münih’e yolculuk yaparak, hiçbir yeri çatlamadan varacağı yere vardı ve hemen ertesi gün Odeon-platz’da tuhafiyeci Augustus Cahn’ın vitrininde terütaze, cilveli, kirpik gibi siyah ve kıvrık, incecik akrep ve yelkovanı yerli yerinde, yepyeni bir kurdelenin ucunda sarkan küçücük anahtarı yine çapraz asılmış, boy gösterdi.</p>
				<p class="ortaitalik">Meşhur Profesör Doktor<br class="chapter"/>Otto de Schwanthaler</p>
				<p class="normal">Saatin gelişi Münih’te bir hadise oldu. Orada henüz <br class="chapter"/>Bougival saati görmemişlerdi. Herkes, Siebold müzesindeki Japon kavkılarını seyrediyormuş gibi, merakla gelip saate bakıyordu. Augustus Cahn’ın mağazası önünde, sabahtan akşama kadar, üç sıra halinde kocaman pipolardan dumanlar çıkıyor ve Münih halkı, gözleri dört açılmış, hayretten Mein Gott! diye diye, bu tuhaf küçük makinenin ne işe yaradığını düşünüp duruyordu. Resimli gazeteler saatin tasvirini bastılar. Fotoğrafları bütün vitrinlerde sergilendi ve şerefine meşhur profesör doktor Otto de Schwanthaler, kavimlerin hayatı üzerinde masa ve duvar saatlerinin tesirini anlatan ve zamanını bu küçük Bougival saati gibi zıvanadan çıkmış kronometrelere göre ayarlayacak kadar aklını kaçırmış bir milletin, tıpkı bozuk pusulayla denize açılan bir gemi gibi, her türlü felaketi beklemesi gerektiğini mantıken ispat eden altı yüz sayfalık meşhur Masa ve duvar saatleri hakkında aykırı düşünceler adındaki meşhur felsefi-mizahi incelemesini kaleme aldı (cümle biraz uzun kaçtı, ama ne yapayım, harfi harfine tercüme ettim).</p>
				<p class="normal">Almanlar hiçbir şeyi baştan savma yapmadıkları için, meşhur profesör doktor, Aykırı düşünceler’ini yazmadan önce iyice incelemek ve bir böcek bilgini gibi kılı kırk yararak çözümlemek için konusunun el altında bulunmasını istedi ve saati satın aldı. Bu suretle saat, Augustus Cahn’ın vitrininden Resim Müzesi  müdürü, ilimler ve güzel sanatlar akademisi üyesinden meşhur profesör doktor Otto de Schwanthaler’in Ludwigstrasse, 24’teki konutuna geçti.</p>
				<p class="ortaitalik">Schwanthaler’lerin Salonu</p>
				<p class="normal">Schwanthaler’lerin bir konferans salonu gibi akademik ve şatafatlı misafir odasına girince ilk göze çarpan şey, koyu renkli mermerden, bronz bir Polymnia’sı<sup class="calibre2"><a href="Pazaretesi%20Hikayeleri_split_047.html#footnote-600-5" id="footnote-600-5-backlink" name="footnote-600-5-backlink">[5]</a></sup> ve pek karmakarışık çarkları olan heykelli ve kocaman bir duvar saatiydi. Esas kadranın etrafına daha küçük kadranlar sıralanmıştı. İnsan bakınca, saati, dakikayı, mevsimi, gündönümünü, hatta kaidesinin ortasında açık mavi bir bulut içinde ayın büyüyüp küçülmelerini bile görebiliyordu. Bu gösterişli makinenin gürültüsü bütün evi dolduruyordu. Merdivenin altından ağır rakkasın vakur, belli, hayatı birbirine eş küçük parçalara kesip ölçer gibi bir hareketle gidip geldiği duyuluyordu. Bu tannan tik-takın altında, saniye kadranında, zamanın kıymetini bilen bir örümceğin gayretli hararetiyle iş gören yelkovanın titremeleri hissediliyordu.</p>
				<p class="normal">Sonra, bir okul saati gibi kasvetli ve ağır ağır çalıyor ve her saat çalışında Schwanthaler’lerin evinde bir şeyler oluyordu. Ya M. Schwanthaler, kâğıtlarını yüklenerek, Resim Müzesi’ne gidiyor, yahut hanımefendi fasulya sırığına benzeyen kurdeleli üç uzun kızıyla vaazdan dönüyor, yahut da kitara, dans, jimnastik dersleri, açılan klavsenler, gergefler, salonun ortasına getirilen nota sehpaları, bütün bunlar o kadar iyi ayar edilmiş, o kadar tertipli, o kadar düzenliydi ki, insan, bütün bu Schwanthaler’lerin daha ilk vuruşta harekete gelip, her iki kanadı açık kapılardan girip çıktıklarını görünce, Strasbourg saat kulesindeki, havarilerin geçit resmini hatırlıyor ve son vuruşta, Schwanthaler ailesinin hep birden saatlerinin içine dalıp kaybolmasını bekliyordu.</p>
				<p class="ortaitalik">Bougival Saatinin Kendi Halinde<br class="chapter"/>Bir Münih Ailesi Üzerindeki Garip Etkisi</p>
				<p class="normal">İşte Bougival saatini bu abidenin yanı başına koymuşlardı. Artık o şipşirin küçücük suratının halini görmeyin! İşte bir akşam hanımlar büyük salonda nakış işliyor, meşhur profesör doktor da ilimler akademisine mensup birkaç meslektaşına Aykırı düşünceler’inin ilk sayfalarını okuyordu. Arada sırada, sözünü keserek, kuramlarını adeta karatahta üzerinde ispat etmek için, küçük saati eline aldığı da oluyordu... Birdenbire Eva de Schwanthaler, hangi şeytan dürttü bilmem, kıpkırmızı kesilerek, babasına:</p>
				<p class="normal">“Babacığım, dedi, şunu çaldırsanıza!”</p>
				<p class="normal">Doktor anahtarın kurdelesini çözdü, saati iki kere kurdu ve derhal öyle berrak, öyle kıvrak bir billur çınçını duyuldu ki, o ciddi topluluğu bir neşe ürpertisi uyandırdı. Bütün gözler ışıl ışıl yandı. Küçük hanımlar, o zamana kadar kimsenin kendilerinde görmediği cilveli bir edayla örgülü saçlarını hoplata hoplata:</p>
				<p class="normal">“Aman ne güzel! Aman ne güzel!” diyorlardı.</p>
				<p class="normal">O zaman M. de Schwanthaler, muzafferane:</p>
				<p class="normal">“Şuna bakın,” dedi, “şu Fransız kaçığına bakın! Sekizi çalıyor, halbuki üçü gösteriyor!”</p>
				<p class="normal">Bu hal herkesi kahkahadan kırıp geçirdi. Vaktin hayli ilerlemiş olmasına rağmen, Fransız milletinin hafifmeşrepliğine dair felsefi kuramlara ve bitip tükenmek bilmeyen yorumlara daldılar. Kimsenin aklına kalkıp gitmek gelmiyordu. Polymnia’lı kadranın genellikle toplantıyı dağıtan o müthiş saat onu çaldığını bile duyan olmadı. Büyük saat, bu işten bir şey anlamıyordu, Schwanthaler’lerin evinde hiç bu kadar neşe görmemişti, bu kadar geç vakitte salonda kalabalık bulunduğu görülmemişti. Asıl işin garibi, küçük hanımlar odalarına çekildikleri zaman, geç vakte kadar oturmanın ve gülüp eğlenmenin etkisiyle karınlarının acıktığını ve şöyle bir şeyler atıştırmak arzusunu duydular. Hatta duygulu Minna bile gerine gerine:</p>
				<p class="normal">“Ah, bir ıstakoz ayağı olsa da yesem!” diyordu.</p>
				<p class="ortaitalik">Biraz Neşe Çocuklar, Biraz Neşe!</p>
				<p class="normal">Bougival saati bir kere kurulunca, eski düzensiz hayatına, hovarda hallerine döndü, önceleri tutaraklarına gülüp geçiyorlardı, fakat yavaş yavaş, gelişigüzel çınlayan o canım çınçını dinleye dinleye, Schwanthaler’lerin o ciddi evi, zaman denen şeye saygısını kaybetti ve günleri hoş bir kayıtsızlık içinde geçirmeye başladı. Artık gülüp eğlenmekten başka bir şey düşünülmüyordu. Şimdi bütün saatler birbirine karıştığı için, hayat pek kısa geliyordu! Her şey altüst oldu. Artık ne vaaz kaldı, ne de ders! Yalnız bir gürültü ve kımıldanma ihtiyacı. Mendelssohn ile Schumann pek can sıkıcı gelmeye başladı. Onların yerini Grande Duchesse ile Petit Faust aldı. Küçük hanımlar ha bire piyano çalıp sıçrıyorlardı; meşhur profesör doktor da, sanki bir tür baş dönmesine tutulmuş gibi:</p>
				<p class="normal">“Biraz neşe, çocuklar, biraz neşe!” demekten bıkıp usanmıyordu. Büyük saate gelince, artık ona aldırış eden yoktu. Küçük hanımlar, uyumalarına, engel oluyor bahanesiyle, rakkası durdurmuşlardı ve bütün ev, ayarı bozuk kadranın keyfine ayak uyduruyordu.</p>
				<p class="normal">İşte meşhur Masa ve duvar saatleri hakkında aykırı düşünceler de o aralık basılıp çıktı. Schwanthaler’ler, bunun şerefine büyük bir suare düzenlediler. Ama bu, ışıktan ve gürültüden yana pek fakir olan o eski akademik suarelerden değildi, muhteşem bir kıyafet balosuydu. Madam de Schwanthaler ile kızları, kollar çıplak, kısa eteklik ve göz alıcı renkte kurdeleli yassı ve küçük şapkalarla, Bougival’de kürek çeken hanımların kıyafetinde boy gösterdiler. Bütün şehir bundan bahsetti. Fakat bu sadece bir başlangıçtı. Piyesler, canlı tablolar, gece yarısı ziyafetleri, bakara oyunları, işte şaşkına uğramış Münih halkının bütün bir kış akademi üyesinin evinde gördüğü şeyler bunlardı. Adamcağız gittikçe biraz daha coşarak:</p>
				<p class="normal">“Biraz neşe, çocuklar, biraz neşe!” deyip duruyordu. Bütün aile halkı da gerçekten pek neşeliydiler. Madam de Schwanthaler, kürekçilikteki başarısından aşka gelerek, hayatını acayip kostümler içinde, Isar nehrinde geçiriyordu. Evde yalnız kalan küçük hanımlar, şehirde esir olarak bulunan süvari subaylarından Fransızca ders alıyorlardı. Kendini hâlâ Bougival’de sanmakta pek haklı olan küçük saat de, hep üçü gösterdiği zaman sekizi çalarak, saatleri gelişigüzel serpiştiriyordu... Sonra bir gün bu neşe kasırgası Schwanthaler ailesini kaptığı gibi Amerika’ya savurdu ve Resim Müzesi’nin en güzel Tiziano’ları da meşhur müdürlerinin peşine takılıp sırra kadem bastılar.</p>
				<p class="ortaitalik">Sonuçlar</p>
				<p class="normal">Schwanthaler’lerin gidişinden sonra Münih’te bir rezalet salgını başladı. Sırasıyla, bir rahibenin bir baritonu kaçırdığı, Institut başkanının bir dansözle evlendiği, bir yüksek divan üyesinin oyunda kâğıt düzdüğü, asil hanımlar manastırının geceleyin çıngar çıkardığı için kapandığı görüldü...</p>
				<p class="normal">Talihin cilveleri! Sanki bu küçük saat ecinniydi de bütün Bavyera’yı büyülemeyi kendine iş edinmişti. Nereden geçerse, nerede o güzel zirzop çınçını çalarsa, herkesi çıldırtıyor, herkesin aklını başından alıyordu. Sonunda bir gün, geze geze, saraya kadar geldi ve o günden beri kral Louis’nin, bu Wagner tiryakisinin piyanosu üzerinde hangi nota açılmış duruyor, biliyor musunuz?..</p>
				<p class="normal">“Les Maitres Chanteurs mü?”</p>
				<p class="normal">“Hayır, ne münasebet! Le Phoque à ventre blanc...”</p>
				<p class="normal">Bakalım bizim saatleri kullanmak neymiş, görsünler!</p>
			</body>
</html>