<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_44">Kör İmparator</h2>
				<p class="ortaitalik">yahut<br class="chapter"/>Bir Japon Tragedyası Peşinde Bavyera’da Yolculuk</p>
				<p class="ortaitalik">I<br class="chapter"/>Albay Mösyö de Sieboldt</p>
				<p class="normal">Hollanda’nın hizmetinde bulunan ve Japonya’da yetişen bitkiler hakkındaki güzel eserleriyle bilim dünyasında şöhret kazanmış olan albay Mösyö de Sieboldt, 1866 senesi ilkbaharında, otuz seneden fazla oturmuş olduğu o harikulade Nipon-Jepen-Japon (Doğan Güneş İmparatorluğu) doğal kaynaklarını işletmek için milletlerarası bir şirket kurmak gibi geniş bir projeyi imparatora takdim etmek üzere Paris’e gelmişti. Tuileries sarayında huzura kabul edilmeyi bekleyen meşhur gezgin –Japonya’da uzun zaman oturmuş olmasına rağmen Bavyeralı olmaktan hiç kurtulmamıştı–, akşamlarını Faubourg Poissonnière’de küçük bir birahanede, birlikte yolculuk yaptığı ve herkese yeğenim diye tanıttığı Münih’li bir genç kızla birlikte geçiriyordu. Zaten ben de kendisiyle o birahanede tanışmıştım. Yetmiş iki yaşında olmasına rağmen dimdik yürüyen bu uzun boylu ihtiyarın çehresi, uzun beyaz sakalı, geniş ve topuklarına kadar inen kaputu, yakasının bütün bilim akademilerinin renkleri dizilmiş kurdeleli iliği, aynı zamanda hem utangaçlık, hem yırtıklık sezilen o yabancı hali, içeriye girdiği zaman bütün başları kendine çevirtiyordu. Albay pek ciddi bir edayla oturuyor ve cebinden kocaman bir karaturp çıkarıyordu. Sonra, kısa etekliği, püsküllü atkısı, küçük yolculuk şapkasıyla Alman kızı olduğu pek belli olan yanındaki matmazel, bu turpu memleketlerinde yapıldığı gibi, incecik dilimlere kesiyor, üstüne tuz ekiyor ve o küçük fare sesiyle “ounclé!” dediği ihtiyara uzatıyordu. Sonra her ikisi de, karşılıklı, Münih’te yapılan şeyi Paris’te yapmanın gülünç olabileceğini zerre kadar hatırlarına getirmeden, gayet rahat ve sade bir tavırla turplarını kıtır kıtır yemeye koyuluyorlardı. Gerçekten bunlar pek eşi bulunmaz, pek sevimli bir çiftti. Çok geçmeden kendileriyle pek sıkı fıkı dost olduk. Adamcağız, Japonya’dan bahsetmesinden hoşlandığımı görünce, dilekçesini gözden geçirmemi istedi. Ben de hem şu ihtiyar Sinbad’a duyduğum dostluk, hem de bana sevdirdiği güzel memleketi daha yakından incelemek arzusuyla, derhal isteğini kabul ettim. Bu gözden geçirme işi zahmetsiz olmadı. Bütün dilekçe, M. de Sieboldt’un konuştuğu tuhaf bir Fransızcayla yazılmıştı. Mesela, “şayet hissedar bulacaksam... eğer sermaye bulacaksam...”, sonra kendisine düzenli olarak “Japon” yerine “Şabon” dedirten o söyleyiş bozlukları... Buna bir de noktasız, virgülsüz, hiç nefes aldırmayan, elli satırlık cümleler ekleyiniz. Yazarın kafasında öyle iyi sıralanmış cümleler ki bir tek kelimesini çıkarıp atmak, kendisine imkânsız görünüyordu; bir tarafından bir satır çıkaracak olursam, hemen o satırı alıp biraz daha öteye yerleştiriyordu... Ama zarar yok, bu eşi bulunmaz adam o Şabonu ile o kadar ilgi çekiciydi ki, işin sıkıntılı tarafını unutuyordum. Huzura kabul edileceği günü bildiren mektup geldiği zaman, dilekçe aşağı yukarı biçimine girmişti.</p>
				<p class="normal">Zavallı ihtiyar Sieboldt! Ancak olağanüstü hallerde sandığından çıkardığı kırmızılı ve sırmalı o güzel albay üniformasını giyerek ve göğsüne bütün nişanlarını dizerek Tuileries’ye gidişi, hâlâ gözlerimin önündedir. Sırtını dikleştirerek, “Brum! brum!” demesine rağmen, kolunun kolumda titreyişinden, hele burnunun, tetebbü ve Münih birasıyla patlıcan rengine dönmüş o kocaman allame burnunun böyle ansızın solmasından, ne kadar heyecanlı olduğu belliydi... Akşam kendisini gördüğüm zaman sevincinden kabına sığamıyordu. III. Napoléon kendisini iki kapı arasında kabul etmiş, beş dakika dinlemiş ve ağzından hiç düşürmediği o:</p>
				<p class="normal">“Hele bir düşünelim!” cümlesiyle savmıştı. Bunun üzerine bizim saf Japon, daha şimdiden Grand-Hôtel’in birinci katını kiralamaktan, gazetelere yazmaktan, ilanlar dağıtmaktan bahsetmeye başladı. İmparatorun belki uzun boylu düşüneceğini, burada kalmaktansa, o sırada büyük koleksiyonunu satın almak için meclisin ödeneğini kabul etmek üzere olduğu Münih’e gitmesinin daha doğru olacağını kendisine anlatıncaya kadar akla karayı seçtim. Sonunda bu görüşlerimin doğru olduğu kanısına vardı ve kalkıp gitti. Giderken de, meşhur dilekçeye verdiğim emeğin altında kalmamak için, bana XVI. yüzyıldan kalma Kör İmparator isminde bir Japon tragedyasını göndereceğini vaat etti. Avrupa’da hiç kimsenin bilmediği bu kıymetli şaheseri, dostu Meyerbeer için kendisi çevirmişmiş. Üstat, koro müziğini yazmaktayken, ölmüş. Doğrusu bizim ahbap, bana bundan daha güzel bir hediye gönderemezdi.</p>
				<p class="normal">Ne yazık ki, gidişinden birkaç gün sonra, Almanya’da savaş başladı ve bizim tragedyadan ses seda çıkmaz oldu. Prusyalılar Württemberg’i ve Bavyera’yı istila ettikleri için albayın duyduğu yurtsever heyecan ve istilanın hercümerci içinde, bizim Kör İmparator’u unutmuş olması pek tabiiydi. Fakat benim aklım fikrim hep ondaydı. Doğrusu, biraz o Japon tragedyası yüzünden, biraz da savaşın, istilanın ne olduğunu yakından görmek merakıyla –Aman Allahım, şimdi ne feci şey olduğunu pek iyi biliyorum–, bir sabah kalkıp Münih’e gitmeye karar verdim.</p>
				<p class="ortaitalik">II<br class="chapter"/>Güney Almanya</p>
				<p class="normal">Kanı ağır milletler olur mu, olur! Savaş içinde, o kızgın ağustos güneşinin altında, Kehl köprüsünden Münih’e kadar, bütün Ren ötesinde, yine eskisi gibi soğuk ve huzurlu bir hal vardı. Schwaben yöresi boyunca beni yavaş yavaş, ağır ağır götüren Württemberg’e ait vagonun otuz penceresinden peyzajlar, dağlar, dereler, ırmakların serinliği hissedilen bol yeşillikler geçip gidiyordu. Tren giderken dönemeçte kaybolan bayırlar üzerinde, kırmızı etek ve kadife yelek giymiş köylü kadınlar sürülerinin ortasında öyle dimdik ve etraflarındaki ağaçlar da öylesine yeşil duruyordu ki, insan bunları o canım reçine ve kuzey ormanları kokan çam ağacından yapılma küçük kutuların birinden çıkarılıp konmuş oyuncak çobanlarla sürüler sanıyordu. Uzaktan uzağa, yeşil üniformalar giymiş bir düzine kadar piyade askeri, bir çayırda, başlar dimdik, bacaklar havada, tüfeklerini arbalet gibi taşıyarak birbirlerine ayak uyduruyorlardı. Bunlar herhangi bir Nassau prensinin ordusuydu. Bazen de, bizimki kadar ağır giden trenler geçiyordu. Kocaman kayıklarla yüklü bu trenlerde, simgesel bir zafer arabasıymış gibi üst üste yığılmış Württemberg’li askerler, Prusyalıların önünden kaçarken üç sesle barkaroller söylüyorlardı. Sonra her büfenin önünde duruşumuz, metrdotellerin o hiç değişmeyen gülümseyişleri, peçeteleri çenelerinin altında, reçelli muazzam et parçalarının karşısına geçmiş oturan o ablak, keyifli Alman suratları, Stuttgart’ın arabalar, tuvaletler, atla gezinenlerle dolu, Kissingen’de çarpışmalar olurken, havuzlarının etrafında bandoların valsler, kadriller çaldığı kraliyet parkı. Gerçekten bütün bunları hatırlayıp da dört sene sonra yine bir ağustos ayında gördüklerimi, sanki o kızgın güneş kazanlarını zıvanadan çıkarmış gibi, nereye gittiklerini bilmeden yola düşen hezeyan halindeki lokomotifleri, savaş meydanının göbeğinde durmuş vagonları, kesilmiş rayları, ortada kalakalan trenleri, günden güne doğu demiryolunun boyu kısaldıkça küçülen Fransa’yı ve terk edilen hatlar boyunca, Allahın diyarında tek başlarına kalmış ve içleri bagaj gibi bırakılıvermiş yaralılarla tıklım tıklım dolu istasyonların o acıklı kalabalığını düşündükçe, Prusya ile güney devletleri arasındaki o 1866 savaşının bir şakadan ibaret olduğunu ve bize söylenen şeylere rağmen, Cermenya kurtlarının birbirlerini yemediklerini anlamaya başlıyorum.</p>
				<p class="normal">Zaten bu konuda emin olmak için, Münih’i görmek yeterliydi. Şehre vardığım gece, yıldızlarla dolu güzel bir pazar gecesi, bütün ahali sokaklara dökülmüştü. Işıkların altında bütün bu gezinenlerin ayaklarından kalkan toz gibi belirsiz bu neşeli uğultu, havada dalgalanıyordu. Kemerli ve serin bodrum birahanelerinde, renkli fenerlerin bulanık ışıkları sallanan birahane bahçelerinde, her yerde, dublelerin üzerine düşen ağır kapakların gürültüsüyle karışık pirinç boruların zafer nağmeleriyle tahta çalgıların feryadı duyuluyordu.</p>
				<p class="normal">İşte bu müzikli birahanelerin birinde Albay de Sieboldt’u, yeğeniyle birlikte, o her zamanki karaturpunun karşısına oturmuş buldum.</p>
				<p class="normal">Yanındaki masada dışişleri bakanı, kralın amcasıyla birlikte bira içmekteydi. Bütün etrafta, aileleriyle beraber kerli ferli burjuvalar, gözlüklü subaylar, kırmızı, mavi, deniz yeşili küçük kasketleriyle üniversite öğrencileri vardı. Hepsi de gayet ciddi, sessiz, dindarca bir tavırla M. de Gungel’in orkestrasını dinliyorlar ve sanki böyle bir memleket yokmuş gibi, Prusya’ya aldırış bile etmeden, pipolarından dumanın nasıl çıktığını seyrediyorlardı. Albay beni görünce, biraz sıkılır gibi oldu. Benimle Fransızca konuşurken, bana sesinin perdesini indiriyormuş gibi geldi. Etrafımızda:</p>
				<p class="normal">“Fransız!.. Fransız!..” diye bir fısıldaşma oldu. Bütün gözlerde bir düşmanlık hissediyordum. M. de Sieboldt:</p>
				<p class="normal">“Çıkalım,” dedi. Dışarıya çıkınca o eski candan gülümseyişine tekrar kavuştum. Adamcağız vaadini unutmamıştı, fakat devlete sattığı Japon koleksiyonunu düzenlemekle pek fazla meşgul olduğu için bana mektup yazamamıştı. Tragedyaya gelince, eser Würzburg’da, Madam de Sieboldt’un yanındaydı. Oraya gitmek için de Fransız elçiliğinden özel bir izin almak lazımdı; çünkü Prusyalılar Würzburg’a yaklaşıyorlardı ve şehre girip çıkmak pek zorlaşmıştı. Bir an önce bizim Kör İmparator’a kavuşmaya öyle can atıyordum ki, <br class="chapter"/>M. de Trévise’i yatağından kaldırmaktan çekinmesem, hemen o gece elçiliğe giderdim.</p>
				<p class="ortaitalik">III<br class="chapter"/>Droschken’de</p>
				<p class="normal">Ertesi gün, sabah sabah, Mavi Salkım otelinin sahibi beni o küçük kira arabalarından birine bindirdi. Şehirde görülmeye değer olan şeyleri gezginlere göstermek için otellerin avlularında hep böyle arabalar vardır. Bu arabalardan anıtlar ve caddeler, bir yolculuk rehberinin sayfalarındaki resimler gibi görünür. Bu sefer, bana şehri göstermek değil, sadece Fransız elçiliğine gitmek söz konusuydu. Otel sahibi arabacıya iki defa:</p>
				<p class="normal">“Französische Ambassad!..” dedi. Maviler giymiş, başında muazzam bir şapka, ufak tefek bir adam olan arabacı, arabasına, Münih’te dendiği gibi droschken’ine gösterilen bu yönden pek şaşırmışa benziyordu. Fakat arabanın kibar mahallelere sırtını çevirip de, fabrikalar, işçi evleri, küçük bahçelerle dolu uzun bir varoşa saptığını, kapıları geçtiğini ve beni şehirden dışarıya götürdüğünü görünce, ben de arabacıdan fazla şaşırdım. Kendisine zaman zaman endişe ile:</p>
				<p class="normal">“Ambassad Französische?” diye soruyordum. Herif de:</p>
				<p class="normal">“Ya, ya,” diye cevap veriyordu ve araba da yoluna devam ediyordu. Biraz bilgi almak istiyordum, ama ne çare ki bizim arabacı Fransızca bilmiyordu. Ben de o sıralarda Almanca olarak, içinde ekmek, yatak, et gibi sözler bulunan, fakat elçi filan gibi lakırdıların asla geçmediği, gayet basit iki üç cümle biliyordum. Hem sonra bu cümleleri de yalnız şarkıyla söylemesini becerebiliyordum. Sebebi de şu:</p>
				<p class="normal">Birkaç sene evvel, hemen hemen benim kadar kaçık bir arkadaşla, Alsace, İsviçre ve Baden dukalığında, sırtta çanta, bir nefeste bir düzine fersah arşınlayarak, ancak kapılarını görmek istediğimiz şehirlerin yanından geçerek, daima nereye çıkacağını bilmediğimiz sapa yollara dalarak, tam bir çerçi yolculuğu yapmıştık. Bu yüzden çoğunlukla geceyi tarla içinde veya bir ambarın açık damı altında geçirdiğimiz oluyordu. Fakat asıl gezintimizi çatallaştıran şey, ne benim, ne de arkadaşın bir kelime Almanca bilmeyişimizdi. Bâle’den geçerken satın aldığımız küçük bir cep sözlüğünün yardımıyla Vir vollen trinken bier (bira içmek istiyoruz), Vir vollen essen Kaese (peynir yemek istiyoruz) gibi pek basit, pek safdilce cümleler kurmayı başarmıştık. Size pek karışık gelmez ama, ne çare ki biz o kâfir cümleleri bir türlü hatırda tutamıyorduk. Aktörlerin dediği gibi, gerektiğinde, dudaklarımızın ucuna gelivermiyordu. Biz de tuttuk, bunları besteledik. Beste güfteye o kadar uygun düşmüştü ki, artık kelimeler notaların peşi sıra hatırımıza geliyordu. Birini hatırladık mı, öbürü de kendiliğinden peyda oluyordu. Geceleyin, Gasthaus’un büyük salonuna girip de, çantalarımızı çıkarır çıkarmaz, gür bir sesle:</p>
				<p class="siir">Vir vollen trinken bier (tekrar)<br class="chapter"/>
								Vir vollen, ya, vir vollen<br class="chapter"/>
								Ya!<br class="chapter"/>
								Vir vollen trinken bier</p>
				<p class="normal">diye şarkıyı başladığımız zaman, Bâle’li otelcilerin suratını görmeliydiniz!</p>
				<p class="normal">O zamandan beri Almancamı pek ilerlettim. Öğrenmek için o kadar fırsat çıktı ki!.. Söz dağarcığım bir sürü deyim ve cümle ile zenginleşti. Yalnız bunları düpedüz söylüyorum, artık şarkıya koymuyorum... Hayır, hayır, şarkıya koymaya da hiç hevesim yok.</p>
				<p class="normal">Ama gelelim bizim droschken’e.</p>
				<p class="normal">İki yanında ağaçlar ve beyaz evler bulunan bir caddeden tıkır mıkır gidiyorduk. Birdenbire araba durdu ve arabacı akasyalar içine gömülmüş küçük bir evi göstererek:</p>
				<p class="normal">“Nah!” dedi. Doğrusu bina, bana bir elçilik için fazla sessiz, fazla ücra geldi. Kapının yanında duvarın bir köşesinde üst üste konmuş üç pirinç düğme parıldıyordu. Rasgele bir tanesini çektim. Kapı açıldı, ben de zarif ve rahat bir antreye girdim. Her tarafta çiçekler, halılar vardı. Çıngırak sesine koşmuş yarım düzine kadar Bavyeralı hizmetçi kız, Ren ötesindeki bütün kadınlarda görülen o pek hantal, kanatsız kuş edasıyla merdivene sıralanmıştı.</p>
				<p class="normal">“Ambassad Französische?” diye sordum. Sorumu bana iki defa tekrarlattılar ve hep birden gülmeye, merdivenin tırabzanını sarsa sarsa gülmeye başladılar. Tepem attı, hemen bizim arabacıya gittim ve elimi kolumu sallaya sallaya, adreste yanıldığını, elçiliğin orası olmadığını anlatmaya çalıştım. Herif hiç oralı olmadan:</p>
				<p class="normal">“Ya, ya...” dedi. Tekrar Münih’e yollandık.</p>
				<p class="normal">Herhalde bizim o zamanki elçimiz, pek sık ikametgâh değiştiriyor olmalıydı. Yahut arabacı droschken’inin âdetini bozmamak için, ne olursa olsun, bana şehirle çevresini göstermeyi aklına koymuştu. Kısacası sabahtan öğleye kadar bütün vaktimiz bu bulunmaz elçiliğin peşinde, Münih kazan biz kepçe, sağa sola koşmakla geçti. İki üç denemeden sonra, artık arabadan bile inmez oldum. Arabacı gidiyor, geliyor, bazı sokaklarda duruyor, birilerinden soruşturur gibi yapıyordu. Ben de ne yaparsa yapsın diye, hiç aldırmıyor, sadece etrafıma bakınmakla kalıyordum... Büyük caddeleri, bir sıraya dizilmiş sarayları, adımların çın çın öttüğü o fazla geniş sokakları, beyaz heykelleri içinde tam anlamıyla ölmüş Bavyera büyüklerinin o açık hava müzesiyle şu Münih, ne can sıkıcı, ne soğuk bir şehir!</p>
				<p class="normal">Ne kadar da çok sütun, kemer, duvar resmi, dikilitaş, Yunan tapınağı, propylaion, bina cephelerinde yaldızlı harflerle beyitler var! Bütün bunlar gösterişli olmaya çabalıyor; fakat insan bütün caddelerin ucunda, altından yalnız ufkun geçtiği zafer takları, mavilikler üzerine açılmış büyük kapılar göre göre, bu görünürdeki görkemin boşluğunu ve tumturakını hissediyor. Musset’nin Fantasio’sundaki o şifa bulmaz iç sıkıntısını ve Mantova prensinin o şatafatlı ve anlamsız perukasını dolaştırdığı, Almanya ile İtalya karışığı o hayali şehirleri ben kafamda tıpkı böyle canlandırırım.</p>
				<p class="normal">Bu droschken sefası dört beş saat sürdü. Sonunda arabacı bana, Münih’i göstermiş olmaktan pek mağrur, kırbacını şaklatarak, arabasını muzaffer bir edayla, Mavi Salkım’ın avlusuna soktu. Elçiliğe gelince, sonunda orasını da buldum. Bizim otelden iki sokak ötedeymiş. Fakat hiçbir işime yaramadı. Elçilik kâtibi, bana Würzburg için pasaport vermek istemedi. Söylediğine göre, o sıralarda Bavyera’da halkın bize karşı tavrı iyi değilmiş; bir Fransız tehlikesizce ileri karakollara kadar sokulamazmış. Ben de Madam de Sieboldt’un bir kolayını bulup bana Japon tragedyasını göndereceğini umarak Münih’te kalmaya mecbur oldum.</p>
				<p class="ortaitalik">IV<br class="chapter"/>Maviler Diyarı</p>
				<p class="normal">Tuhaf şey! Bu savaşta yardımlarına koşmadık diye bize o kadar içerleyen şu babacan Bavyeralılarda Prusyalılara karşı küçücük bir düşmanlık bile yok. Ne uğradıkları bozgunlardan utanıyorlar, ne de galiba kin besliyorlar. Mavi Salkım’ın sahibi, Kissingen çarpışmasının ertesi günü bana adeta gururla:</p>
				<p class="normal">“Onlar dünyanın en iyi askeri!..” diyordu. Münih’te harkesin duygusu da buydu. Kahvelerde Berlin gazeteleri kapışılıyordu. Halk, Kladderadatsch’ın şakalarına, Krupp fabrikasının elli bin kilo ağırlığındaki meşhur şahmerdanı gibi ağır, kaba nüktelerine katıla katıla gülüyordu. Prusyalıların pek yakında şehre gireceğinden hiç kimse şüphe etmiyordu. Herkes onları ağırlamaya hazırlanıyordu. Birahaneler bol miktarda domuz sucuğu ve köfte tedarik ediyorlardı. Burjuva evlerinde subaylara odalar ayrılıyordu.</p>
				<p class="normal">Yalnız müzelerde biraz endişe vardı. Bir gün resim müzesine girince, duvarları bomboş, bekçileri de tabloları güneye doğru yola çıkarmak için büyük sandıklara yerleştirmekle meşgul buldum. Şahısların mallarına karşı pek hürmetkâr davranan galibin, devlet koleksiyonlarına aynı saygıyı göstermemesinden korkuluyordu. Nitekim şehrin bütün müzelerinden yalnız M. de Sieboldt’un müzesi açık kalmıştı. Prusya kartalı nişanına sahip bir Hollanda subayı sıfatıyla albay, kendisi oradayken kimsenin koleksiyonuna dokunmaya cesaret edemeyeceğini düşünüyordu. Prusyalılar geledursun, o şatafatlı elbisesiyle, Palais-Royal’i andıran, fakat bizimkinden daha yeşil ve daha kasvetli, üstüne resimler yapılmış duvarlarla çevrili saray bahçesinin bir köşesinde, kralın kendisine verdiği üç uzun salonda dolaşıp duruyordu.</p>
				<p class="normal">Bu büyük ve kapanık sarayda serilen, üzerlerine etiket yapıştırılan bütün o tuhaf ufak tefek eşya, asıl yerlerinden alınmış, uzaklardan gelmiş şeylerin o melankolik yığını müzeyi oluşturuyordu. İhtiyar Sieboldt’un kendisi de müzesinin bir parçası gibiydi. Her gün onu görmeye gidiyordum, ikimiz birlikte, levhalarla süslü o Japon yazmalarını, bazıları yere yatırmadan açılamayacak kadar büyük, bazıları da yalnız pertavsız ile okunabilecek kadar küçük, tırnak boyunda olan o yaldızlı, ince, kıymetli bilim kitaplarını, tarih kitaplarını saatlerce karıştırıyorduk. M. de Sieboldt bana seksen iki ciltlik Japon ansiklopedisini seyrettiriyor, yahut Japon imparatorlarının desteğiyle yayımlanan ve içinde imparatorluğun en meşhur yüz şairinin hayatları, portreleri ve seçme parçaları bulunan Hiak-nin’den, o harikulade eserden bir od tercüme ediyordu. Sonra silah koleksiyonunu, geniş çenelikli altın miğferleri, zırhları, çelik halkalardan yapılma gömlekleri, Temple şöyalyelerini hatırlatan ve insanın kendi karnını pek güzel deştiği o iki elle kullanılır kocaman kılıçları yerli yerine koyuyorduk.</p>
				<p class="normal">O bana yaldızlı kavkılar üzerine resmedilmiş aşk ilkelerini açıklıyor, Yedo’daki evinin maketini, pencerelerin ipek storundan, bahçenin, o yörede yetişen minik bitkilerle süslü o Lilliput bahçesinin çakıl taşlarına varıncaya kadar her şeyi tamam, lakeden yapılmış bir minyatür göstererek, beni Japon evlerinin içine sokuyordu. Beni çok ilgilendiren şeylerden biri de, Japonların ibadet eşyası, boyalı tahtadan küçücük tanrıları, rahiplerin sırmalı önlükleri, kutsal vazolar ve her dindarın evinde, bir köşede bulundurduğu, o kukla tiyatrosuna benzeyen portatif mabetlerdi. Kırmızı renkte küçücük tanrı heykelleri dip tarafta sıralanmıştı, önünde de düğümlü ince bir ip sarkıyordu. Japon, ibadetine başlamadan önce eğilir, mihrabın eteğinde parıldayan bir zile bu iple vurur, böylece tanrılarının dikkatini çekermiş. Ben de bu sihirli zilleri çaldırmaktan ve hülyamın, bu ses dalgasında, doğan güneşiyle, o kocaman kılıçların çeliğinden tutunuz da, o küçük kitapların sayfa kenarlarına varıncaya kadar her şeyi yaldızlamışa benzeyen doğunun Asya içlerine doğru yuvarlanmasından çocukça bir haz duyuyordum...</p>
				<p class="normal">Oradan, gözlerime bütün bu lakelerden, yeşim taşlarından, haritaların göz alıcı renklerinden kalma yansımalar sinerek çıktığım zaman, özellikle albayın bana masum, asil, orijinal ve pek derin bir şiirselliği olan o Japon odlarından birini okuduğu günlerde Münih sokakları bende garip bir etki bırakıyordu. Japonya ve Bavyera, hemen hemen aynı tanıdığım, birini öbürünün arasından gördüğüm, her ikisi de benim için yeni bu iki memleket kafamda karışıyor, birbirinin içine giriyor ve bir çeşit belirsiz bir yer, bir maviler diyarı oluyordu... Japon fincanlarının üzerindeki bulut çizgisi ve su taslağında gördüğüm o yolculukların mavi hattını, duvarlardaki mavi resimlerde buluyordum... Hele meydanlarda talim yapan, Japon miğferleri giymiş mavi askerler, unutmabeni<sup class="calibre2"><a href="Pazaretesi%20Hikayeleri_split_047.html#footnote-600-15" id="footnote-600-15-backlink" name="footnote-600-15-backlink">[15]</a></sup> maviliğinde o sakin ve geniş gökyüzü, beni Mavi Salkım Oteli’ne götüren o mavi arabacı!..</p>
				<p class="ortaitalik">V<br class="chapter"/>Starnberg Gölünde Gezinti</p>
				<p class="normal">Hatıralarımın arasında parıldayan o kıvılcımlı göl de, maviler diyarının gölüydü. Daha Starnberg ismini yazıvermekle, Münih civarındaki o yekpare, gökyüzüyle dolu, kıyı kıyı giden çatananın dumanıyla hoş ve canlı bir hale gelen büyük su sathı gözlerimin önüne geldi. Etrafında, villaların beyazlığıyla açılmış gibi yer yer boşluklar bulunan, geniş ve koyu orman kütleleri. Yukarlarda sıkışık damlı köyler, bayırların üzerine konmuş evler; daha yukarda da, uzak, içinde dalgalandıkları havanın renginde Tirol dağları. Bu biraz klasik, fakat pek cana yakın tablonun bir köşesinde, uzun tozlukları ve gümüş düğmeli kırmızı yeleğiyle, beni bütün bir pazar günü gezdiren ve kayığında bir Fransız bulunmasından pek iftihar ediyormuş gibi görünen ihtiyar kayıkçı.</p>
				<p class="normal">Kayıkçı böyle bir şerefe ilk defa nail olmuyordu. Gençliğinde bir subayı Starnberg’den geçirdiğini pek iyi hatırlıyordu, aradan altmış sene geçmişti. Fakat adamcağızın bundan ne kadar saygıyla bahsettiğine bakarak, o 1806 Fransızının o dar pantolonlu, yumuşak çizmeli, başında kocaman şapkası ve galiplere has küstahlığıyla, birinci imparatorluğun herhangi bir güzel Oswald’ının kendisinde uyandırmış olduğu izlenimi hissettim!.. Eğer o Starnberg’deki kayıkçı hâlâ yaşıyorsa, Fransızlara yine eskisi gibi hayranlık duyduğundan şüphe ederim.</p>
				<p class="normal">İşte Münih burjuvaları bu güzel gölün üzerinde ve etrafındaki halka açık malikâne parklarında pazar keyfi yaparlar. Savaş, bu âdetlerini hiç değiştirmemişti. Ben geçerken, sahildeki kır misafirhaneleri tıklım tıklım dolu bulunuyordu. Çepeçevre yere oturmuş şişman kadınların eteklikleri çimenler üzerinde kabarıyordu. Gölün mavilikleri üzerinde birbirine giren dalların arasından, pipo dumanıyla hareli Gretchen ve öğrenci grupları geçiyordu. Biraz daha uzakta, Maximilien parkının açıklık bir yerinde bir köy düğünü vardı. Göz alıcı elbiseler giymiş bu şamatalı alay, tahta ayaklar üzerine konmuş uzun sofralarda yiyip içerken, yeşil elbiseli bir kır bekçisi elde tüfek nişan alma vaziyetinde, Prusyalıların o kadar başarıyla kullandıkları o harikulade iğneli tüfekle gösteriş yapıyordu. Doğrusu, bizden birkaç fersah ötede çarpışmalar olduğunu hatırlayabilmem için böyle bir bir şeye gerek vardı. Ama iyi çarpışmalar oluyordu. Buna inanmak gerek çünkü o akşam, Münih’e dönerken bir kilise köşesi gibi kuytu bir küçük meydanda, Marien-Saule’nin etrafında çepeçevre yanan mumlarla, dualarını uzun bir hıçkırığın sarstığı, diz çökmüş kadınlar gördüm...</p>
				<p class="ortaitalik">VI<br class="chapter"/>Bavyera</p>
				<p class="normal">Birkaç seneden beri, bütün o aşırı Fransız milliyetçiliği, yurtseverlik bönlüğümüz, böbürlenmelerimiz, çalımlarımız hakkında yazılan şeylere rağmen, Avrupa’da Bavyeralılar kadar tafra satan, cakacı, kendini beğenmiş bir millet bulunduğunu sanmıyorum. Almanya tarihinden kopma on yapraklık küçük tarihi, Münih sokaklarında dev gibi, orantısız, yılbaşılarında çocuklara hediye edilen o yazısı az, fakat resmi bol kitaplar gibi, baştan başa tablo ve heykel halinde serilmiş yatıyordu. Bizim Paris’te bir tek zafer takımız vardır. Halbuki burada on tane var. Zaferler Kapısı, Mareşaller Takı ve Bavyeralı savaşçıların kahramanlığına şükran olsun diye yapılmış bilmem kaç tane dikilitaş.</p>
				<p class="normal">Bu memlekette büyük adam olmak ne iyi şey. İnsan, isminin her yerde taşa, bronza kazınacağından, hiç olmazsa bir heykelinin meydanlardan birine veya herhangi bir frizin en üstüne, beyaz mermerden zafer simgeleri arasına konacağından emindir. Bu heykel, yüceltme, anıt cinnetini bu adamcağızlar öyle bir dereceye götürmüşler ki, yol köşelerinde yarının meçhul şöhretleri için hazırlanmış boş kaideler bile var. Şu anda bütün bu boş olanlar doldurulmuş olmalı. 1870 savaşı kendilerine o kadar kahraman o kadar şanlı safhalar temin etti ki!..</p>
				<p class="normal">Mesela düşünüyorum da, şu meşhur General von der Thann’ı, eski çağ usulünde soyunmuş, bir tarafında Bazeille köyünü ateşe veren Bavyeralı savaşçılar’ı, öbür tarafında Woerth hastanesinde Fransız yaralıları katleden Bavyeralı savaşçılar’ı gösteren alçak kabartmalarla süslü, güzel bir kaidenin üstünde, yemyeşil bir bahçenin ortasında, gözümün önüne getiriyorum. Bu ne muhteşem bir anıt olurdu!</p>
				<p class="normal">Bavyeralılar, büyük adamlarını böyle şehre serpiştirmekle yetinmemiş olacaklar ki, hepsini Münih kapılarında, Ruhmeshalle (zafer salonu) dedikleri bir mabedin içine de toplamışlar. Bir dörtgenin üç kenarı şeklinde öne doğru çıkık, mermer sütunlu, geniş bir galerinin altında, duvar çıkıntıları üzerine elektörlerin, kralların, generallerin, hâkimlerin vb... (katoloğunu bekçide bulabilirsiniz) büstleri dizilmiş.</p>
				<p class="normal">Biraz ötede dev gibi bir heykel, doksan ayak boyunda bir Bavyera yükseliyor, halka açık bahçelerin yeşilliği içinde, o pek hazin ve üstü açık, büyük merdivenlerden birinin tepesinde, ayakta duruyor. Omuzlarında aslan postu, bir eliyle kılıcını, öbür eliyle de şeref (daima şeref!..) tacını kavramış duran bu muazzam bronz yığını, kendisini gördüğüm saatte, yani ağustos ayında gölgelerin alabildiğine uzadığı bir akşamüstünde tumturaklı jestiyle bütün ovayı dolduruyordu. Etrafında, sütunlar boyunca meşhur adamların profilleri batan güneşe sırıtmaktaydı. Bütün bunlar ne kadar ıssız, ne kadar kasvetliydi! Ayak seslerimin maltataşları üzerinde yankılandığını duyunca, bende Münih’e geldiğimden beri bir türlü kurtulamadığım o boşluk içinde gösteriş izlenimi yeniden uyandı.</p>
				<p class="normal">Bavyera’nın içinde döne döne çıkan, dökme demirden küçük bir merdiven vardı. Bana en yükseğe kadar çıkıp, devin kafası içinde bir an oturmak hevesi geldi. Burası, üstü kubbeli, yuvarlak ve küçük bir salondu. İçeriye, heykelin gözleri olan iki pencereden aydınlık giriyordu. Alpler’in mavi ufkuna doğru açılmış bu gözlere rağmen, içerisi pek sıcaktı. Güneş altında kızan bronz, beni ağırlık veren bir sıcaklıkla sarıyordu. Ben de derhal aşağı inmek zorunda kaldım. Fakat, zarar yok, bu kadarı bile bana, ey şişkin ve çın çın öten kocaman Bavyera, seni tanımaya yetmişti. Kalpsiz göğsünü, kabarmış, adalesiz, o iri kantocu karı kollarını görmüş ve içi boş kafanda bir bira düşkününün o ağır sarhoşluğunu ve uyuşukluğunu hissetmiştim. Doğrusu bu anlamsız 1870 savaşına kendimizi kapıp koyuverirken, diplomatlarımızın nasıl olup da sana güvendiklerine şaşıyorum. Ah, onlar da, bir kerecek olsun, Bavaria’ya çıkmak zahmetine katlanmış olsalardı!..</p>
				<p class="ortaitalik">VII<br class="chapter"/>Kör İmparator!..</p>
				<p class="normal">Münih’e geleli sekiz gün olmuştu; bizim Japon trajedesinden henüz haber alamamıştım. Artık umudumu kesmeye başlamıştım ki, bir akşam, sürekli beraberce yemek yediğimiz birahanenin küçük bahçesinde albayın neşeli bir yüzle sökün ettiğini gördüm. Bana:</p>
				<p class="normal">“Çok şükür geldi!” dedi. “Yarın sabah müzeye buyrun... Beraber okuruz, ne kadar güzel olduğunu görürsünüz.”</p>
				<p class="normal">O akşam, halinde pek bir canlılık vardı. Söz söylerken gözleri parlıyordu. Yüksek sesle tragedyadan parçalar okuyor ve koro havalarını söylemeye çabalıyordu. Yeğeni, iki üç kere kendisini susturmaya mecbur oldu:</p>
				<p class="normal">“Ounclé!.. Ounclé!..”</p>
				<p class="normal">Bu hareketini, bu coşkunluğunu, sadece lirik bir kendinden geçişe veriyordum. Gerçekten ezbere okuduğu parçaları pek güzel buluyor ve bir an önce şaheserimi ele geçirmeye can atıyordum.</p>
				<p class="normal">Ertesi sabah saray bahçesine gelip de koleksiyonların bulunduğu salonu kapalı görünce, şaşırdım kaldım. Albay, müzesinde olmasın? Bu o kadar acayip bir şeydi ki, içimde tuhaf bir sıkıntı, hemen evine koştum. Oturduğu sokak, bahçeleri, basık evleriyle sakin ve kısa bir kenar mahalle sokağı, bana her zamankinden fazla hareketli ve telaşlı göründü. Birtakım insanlar, kapıların önünde küme olmuş konuşuyorlardı. Sieboldt’un oturduğu evin kapısı kapalı, pancurları ise açıktı.</p>
				<p class="normal">Kapıdan üzgün tavırlı kimseler girip çıkıyordu. Orada evin boyuna göre fazla büyük gelen ve sokağa kadar taşan büyük bir felaket olduğu hissediliyordu. İçeriye girerken hıçkırıklar işittim. Bu hıçkırıklar, dar bir koridorun sonunda içi hıncahınç dolu bir derslik gibi aydınlık büyük bir odadan geliyordu. Odada beyaz tahtadan uzun bir masa, kitaplar, yazmalar, koleksiyon vitrinleri, üstü diba kaplı açık albümler vardı. Duvarlara Japon silahları, gravürler, haritalar asılmıştı. Bu yolculuk ve araştırma perişanlığı içinde, albay uzun ve düz sakalı göğsüne düşmüş, yatağında yatıyor ve zavallı “Ounclé”cik de bir köşede diz çökmüş ağlıyordu. M. de Sieboldt geceleyin ansızın ölüvermişti.</p>
				<p class="normal">Bütün bu yası, bir edebiyat fantezisi uğruna bozmamak için, hemen o akşam Münih’ten hareket ettim ve böylece o harikulade Japon tragedyasının yalnız ismini öğrenmiş olmakla kaldım: Kör İmparator!.. Aradan zaman geçti; bizler, Almanya’dan getirdiğim bu unvanın pek yakışacağı başka bir tragedya gördük. Kan ve gözyaşlarıyla dolu, uğursuz bir tragedya, fakat Japonya ile ilgisi olmayan bir tragedya.</p>
		<div class="calibre1" id="calibre_pb_47"/></body>
</html>