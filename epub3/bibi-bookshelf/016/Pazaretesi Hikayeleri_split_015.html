<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_14">İleri Karakollarda</h2>
				<p class="ortaitalik">(Kuşatma Anıları)</p>
				<p class="normal">Şu okuyacağınız notlar, ileri karakollar arasında koşturup dururken, günü gününe yazılmıştır. Bu, henüz Paris’in kuşatma anısı sıcağı sıcağınayken, not defterimden kopardığım bir yapraktır. Ne varsa hep kırıp döküp, itile kakıla, diz üstünde yazılmış, bir mermi parçası gibi paramparça şeyler; ama hiçbir yerini değiştirmeden, hatta bir defa daha okumadan, olduğu gibi veriyorum. Bir şeyler uydurayım, şurasını burasını daha cazip bir hale getireyim derken, her şeyi berbat etmekten ödüm kopuyor.</p>
				<p class="ortaitalik">Bir Aralık Ayı Sabahı Courneuve’de</p>
				<p class="normal">Soğuktan bembeyaz, ses veren, kaskatı, tebeşirli bir ova. Yolun donmuş çamuru üzerinden piyade taburları, topçuyla karmakarışık, geçip gidiyor. Ağır ve hazin bir geçiş. Askerler, başları eğik, titreye titreye, tüfek omza asılı, eller manşon gibi battaniyeler içine sokulmuş, sendeleyerek yürüyorlar. Zaman zaman bağrılıyor:</p>
				<p class="normal">“Dur!”</p>
				<p class="normal">Atlar ürküyor, kişniyor, top arabaları hopluyor, topçular eyerlerinin üzerinde doğrularak merakla Bourget’nin uzun ve beyaz duvarından öteye bakıyorlar. Askerler yerlerinde tepinerek:</p>
				<p class="normal">“Görülüyor mu?” diye soruyorlar...</p>
				<p class="normal">Sonra tekrar ileri... Bir an geri tepilmiş olan insan seli, hep ağır ağır, hep sessiz sedasız akıp gidiyor.</p>
				<p class="normal">Ufukta, Aubervilliers tabyasının çıkıntısı üzerinde henüz yeni doğmuş mat gümüşten bir güneşin aydınlattığı soğuk gökyüzünde, bir Japon sedefi üzerindeymiş gibi beliren askeri valiyle kurmay heyeti, küçük ve narin bir grup. Daha yakınımda, yolun kenarına konmuş kalabalık bir kuzgun sürüsü. Bunlar bizim sevgili kardeşlerimiz sedyeciler. Ayakta, pelerinlerinin altında ellerini kavuşturmuşlar, mütevazı, fedakâr ve üzgün bir tavırla, topa yem olacak bu kafilenin geçişini seyrediyorlar.</p>
				<p class="normal">AYNI GÜN – Issız, metruk köyler, damları çökmüş, saçaksız pencereleri ölü gözü gibi bakan, her tarafı açık evler. Zaman zaman, her şeyin yankılandığı bu harabelerin birinde bir şeylerin kımıldandığı, bir ayak sesi, bir kapı gıcırdaması duyuluyor. Siz geçip gidince de, eşikte gözleri çukurda, tetik üstünde bir asker peyda oluyor – herhalde hırsızlık etmeye gelmiş bir çapulcu veyahut gizlenecek delik arayan bir kaçak...</p>
				<p class="normal">Öğleye doğru bu köy evlerinden birine giriyorum. Ev tırnakla kazınmış gibi bomboş ve çırılçıplak. Aşağıda kapısız ve penceresiz büyük bir mutfak, arka avluya açılıyor, avlunun sonunda bir yeşil çit, onun arkasında da göz alabildiğine kadar kır. Mutfakta bir köşede döne döne çıkan küçük bir taş merdiven var. Bir basamağına oturuyorum ve uzun süre öyle kalıyorum. Bu güneş, etraftaki bu derin sessizlik ne hoş! Geçen yazdan kalma iki üç kocaman sinek, ışıkla canlanarak tavandaki kirişler arasında vızıldıyor. Ateş yakıldığı izlerinden belli olan ocağın önünde pıhtılaşmış kanla kızarmış bir taş. Henüz soğumamış küllerin yanı başında bu kanlı taş, hazin bir sabahlamayı anlatıyor.</p>
				<p class="ortaitalik">Marne Boyunca</p>
				<p class="normal">3 Aralık, Montreuil kapısından çıktım. Gökyüzü kapalı, soğuk bir rüzgâr, sis.</p>
				<p class="normal">Montreuil’de kimseler yok. Kapılar ve pencereler örtük. Bir tahta perdenin arkasından bir kaz sürüsünün bağrıştığını duyuyorum. Burada köylü kalkıp gitmemiş, gizleniyor. Biraz ileride açık bir meyhane buluyorum, içerisi sıcak, soba harıl harıl yanıyor. Taşralı üç yedek, neredeyse sobaya girecekler, karınlarını doyuruyorlar. Sessiz sedasız, gözleri şiş şiş, suratları kıpkırmızı, zavallı neferler hem uyuyor, hem de yiyorlar...</p>
				<p class="normal">Montreuil’den çıkarak, öbek öbek yakılan ateşlerin dumanıyla masmavi kesilmiş Vincennes ormanından geçiyorum. Ducrot ordusu orada. Askerler ısınmak için ağaçları kesiyorlar. Kayınların, akçakavakların, genç dişbudakların kökleri havada, narin ve kızıl yaprakları arkada, sürüne sürüne götürüldüğünü görmek, insanın yüreğini sızlatıyor.</p>
				<p class="normal">Nogent’da yine asker. Kocaman kaputlu topçular, yahni yanaklı ve her tarafları elma gibi yuvarlak Normandiyalı yedekler, kukuletalı ve çevik, ufak tefek zuhaflar, kamburlaşmış, iki büklüm, keplerinin altında kulaklarına mavi mendil dolamış piyadeler, bütün bu kalabalık, sokaklarda kaynaşıyor, dolaşıyor, açık kalmış iki bakkal dükkânının kapısında itişip kakışıyor. Küçük bir Cezayir şehri.</p>
				<p class="normal">İşte sonunda kır. Marne’a doğru inen uzun ve ıssız bir yol. İnci renginde harikulade bir ufuk, sisler içinde ürperen yolunmuş ağaçlar. Ta arkalarda demirden büyük bir tren köprüsü. Dişleri dökülmüş gibi kopuk kemerlerine bakmak insana azap veriyor. Perreux’den geçerken, yolun kenarındaki bozulmuş bahçeler, harap ve hazin evler arasında, küçük villaların birinde, parmaklığın arkasında, katliamdan kurtulmuş ve sereserpe açılmış, kocaman üç beyaz krizantem gördüm. Parmaklığı ittim, içeriye girdim, ama o kadar güzeldiler ki koparmaya kıyamadım.</p>
				<p class="normal">Tarlaların içinden Marne’a indim. Tam suyun kenarına vardığım zaman, güneş, yüzünü yıkamış, dosdoğru nehre vuruyordu. Manzara nefis. Karşıda bir gün evvel kanlı boğuşmalara sahne olan Petit-Bry, beyaz evlerini yamaca, bağların ortasına dizmiş, sakin duruyor. Nehrin bu yakasında, sazlar arasında bir kayık. Sahilde bir küme asker, karşıdaki yamaca bakarak konuşuyorlar. Bunlar, Saksonların dönüp dönmediğini anlamak için Petit-Bry’ye gönderilen keşif kıtası. Ben de onlara katılıyorum. Kayıkla nehri geçerken, kıç tarafa oturan askerlerden biri, bana yavaşça:</p>
				<p class="normal">“Chassepot<sup class="calibre2"><a href="Pazaretesi%20Hikayeleri_split_047.html#footnote-600-9" id="footnote-600-9-backlink" name="footnote-600-9-backlink">[9]</a></sup> isterseniz,” diyor, “Petit-Bry belediye dairesi ağzına kadar dolu. Orada bir de nizamiye albayı vurmuşlar, uzun boylu, teni kadın gibi beyaz, sarışın bir adam. Yepyeni sarı çizmeleri de var.”</p>
				<p class="normal">Gözü ölünün çizmelerinde kalmış olacak ki sürekli:</p>
				<p class="normal">“Vay canına be! Ne de güzel çizmeler!” diye söyleniyor ve bakışları parlıyor.</p>
				<p class="normal">Tam Petit-Bry’ye gireceğimiz sırada, ayağı çarıklı bir deniz eri, koltuğunun altında dört beş tüfekle, daracık bir yoldan peyda oluyor ve bize doğru koşa koşa gelerek:</p>
				<p class="normal">“Gözünüzü açın, Prusyalılar geliyor!” diyor.</p>
				<p class="normal">Hemen alçak bir duvarın arkasına büzülüyoruz ve bakıyoruz. Üstümüzde, bağların tepesinde, evvela bir atlı, başında miğferi, elinde filintası, eyerinin üzerinde öne doğru eğilmiş, melodramarik bir siluet. Arkasından öbür süvariler de meydana çıkıyor, sonra sürüne sürüne bağların arasına dağılan piyadeler.</p>
				<p class="normal">Bunlardan bir tanesi pek yakınımızda, bir ağacın arkasına siper almış, hiç kımıldamıyor. Uzun siyah kaputlu, başının etrafına renkli bir mendil sarmış, iriyarı bir herif. Bulunduğumuz yerden gayet güzel bir hedef ama neye yarar ki?.. Keşif kıtası öğreneceğini öğrendi. Şimdi hemen kayığa. Kayıkçı küfür etmeye başlamış bile. Marne’ı arızasız geçiyoruz... Fakat tam kıyıya yanaştığımız sırada, öteki sahilden kısık kısık bize sesleniyorlar:</p>
				<p class="normal">“Hey kayık!..”</p>
				<p class="normal">Bunlar, benim deminki çizme meraklısıyla üç dört arkadaşı. Belediye dairesine kadar bir çıkalım demişler, şimdi de can havliyle geri dönüyorlar. Felakete bakın ki, onları karşı sahilden alıp getirecek kimse yok. Kayıkçı ortadan kayboldu. Nehrin kenarında benimle beraber bir deliğe girip büzülen keşif kıtasının çavuşu, pek zavallı bir tavırla:</p>
				<p class="normal">“Kürek çekmesini bilmem ki!..” diyor. Bu esnada ötekiler sabısızlanıyor:</p>
				<p class="normal">“Gelsenize be yahu! Gelsenize!”</p>
				<p class="normal">Gitmek lazım. Ne berbat angarya. Marne ağır ve sert. Var kuvvetimle küreklere asılıyorum ve karşı sahili buluncaya kadar, yukardaki Saksonun ağacın arkasında, kıpırdamadan bana baktığını sırtımda hissediyorum...</p>
				<p class="normal">Kıyıya yanaşınca, askerlerden biri öyle acele atlıyor ki, kayık suyla doluyor. Hepsini getirmeye imkân yok, kayık batacak. İçlerinden en cesuru kıyıda kalıp beklemeye razı oluyor. Bu bir sivil birlik onbaşısı; maviler giymiş, kasketinin önüne küçük bir kuş iğnelemiş, sevimli bir delikanlı. Tekrar dönüp onu da almak istiyorum, fakat her iki sahilden karşılıklı bir yaylım ateşi başlıyor. Onbaşı, hiçbir şey söylemeden, biraz bekliyor, sonra duvarlara sürüne sürüne Champigny tarafına doğru gidiyor. Adamın sonra ne olduğunu bilmiyorum.</p>
				<p class="normal">AYNI GÜN – İnsanlarda olduğu gibi eşyada da dram, komiğe karışınca, umulmadık derecede şiddetli dehşet veya heyecan uyandırıyor. Derin bir ıstırap gülünç bir suratta belirince, sizi her zamankinden fazla etkilemez mi? Dau-<br class="chapter"/>mier’nin fırçasına yakışan bir burjuvayı ölüm korkusu içinde veya ölüsü getirilen çocuğuna hüngür hüngür ağlarken gözünüzün önüne getiriniz! Bunda insanın kalbini burkan birşeyler yok mudur?.. İşte Marne boyundaki bütün o burjuva villaları, o toz pembe, filizi yeşil, kanarya sarısına boyanmış o gülünç şaleler, tepesi kurşunla örtülü ortaçağ biçimi kuleler, yalancı tuğladan köşkler, beyaz madenden yuvarlakların sallandığı rokoko bahçeler, şimdi ben bunları savaşın dumanları içinde, mermilerle çökmüş çatıları, kırılmış rüzgâr işaretleri, mazgal mazgal olmuş duvarlarıyla, samana ve kana batmış görüyorum ve onlarda o korkunç çehreyi buluyorum...</p>
				<p class="normal">Üstümü başımı kurutmak için girdiğim ev de, tam o evlerden biriydi. Birinci kata, kırmızılı ve yaldızlı küçük bir salona çıktım. Daha duvarların kâğıtlanması bitmemişti. Yerde henüz kâğıt tomarlarıyla yaldızlı çıta parçaları vardı. Mobilyadan eser yoktu. Yalnız şişe kırıkları, bir köşede de üstünde önlüklü bir adamın uyuduğu bir paspas. Her şeyde karışık bir barut, şarap, mum ve küflü saman kokusu... Pembe damarlı aptalca bir şöminenin karşısında, bir orta masasının ayağını yakıp ısınıyorum. Bazen şömineye baktığım zaman, bana bir yaz günü öğleden sonra sayfiyeye, kendi halinde burjuvacıkların köşküne gitmişim gibi geliyor. Acaba arkamda, salonda tavla mı oynuyorlar?.. Hayır, bunlar tüfeklerini doldurup boşaltan sivil nişancılar. Patlamaları umursamazsanız, tıpkı tavla gürültüsüne benziyor... Her kurşunun karşı sahilden cevabı geliyor. Ses, suyun üstünden geçerken sekiyor ve tepeler arasında durmadan yuvarlanıp gidiyor.</p>
				<p class="normal">Salonun mazgallarından, parıldayan Marne, güneş içindeki kıyı, bağların sırıkları arasından kocaman yabani tavşanlar gibi seğirten Prusyalılar görülüyor.</p>
				<p class="ortaitalik">Montrouge Tabyası Hatırası</p>
				<p class="normal">Tabyanın tepesinde, burçta, kum torbalarının arkasındaki yarıklardan Châtillon’a karşı çevrilmiş uzun deniz topları, kundakları üzerinde hemen hemen dikine, azametle baş kaldırmış. Böyle ağız yukarıda, iki yanda kulağa benzeyen kulplarıyla, nişan vaziyetinde bulunan bu topları görenler, bunları aya karşı havlayan, ölüme uluyan kocaman av köpekleri sanarlar... Biraz aşağıda, bir düzlükte tayfalar, zaman geçirmek için, geminin bir köşesinde yaptıkları gibi, minimini bir İngiliz bahçesi meydana getirmişler. Orada bir sıra, üstü yeşilliklerle örtülü bir kameriye, çimenler, yapma kayalar, hatta bir de muz ağacı var. Muz ağacı dedimse, öyle kocaman bir şey değil, sümbül fidanı kadar. Ama pekâlâ işte. Pek güzel de yakışmış. Yeşil sorgucu, kum torbalarıyla mermi yığınlarının ortasında, insanın içine serinlik veriyor.</p>
				<p class="normal">Ah Montrouge tabyasının minimini bahçesi! Etrafına bir parmaklık çekildiğini, içine de Carvès, Desprez, Saisset’nin ve orada, o şeref burcu üzerinde can vermiş diğer bütün babayiğit denizcilerin adlarını taşıyan bir taş dikildiğini ne kadar görmek isterdim!..</p>
				<p class="ortaitalik">Fouilleuse’de</p>
				<p class="normal">20 Ocak sabahı.</p>
				<p class="normal">Tatlı ve sümbüli bir hava. Tarlalık geniş arazi uzakta deniz gibi dalga dalga. Solda Valérien tepesine basamaklık eden kumlu yüksek tepeler. Sağda Gibet değirmeni, kanatları kopmuş, taştan küçük bir değirmen; düzlüğünde bir batarya var. Bir çeyrek saat, değirmene giden uzun siper boyunca yürüdüm. Siperin üstünde hafif bir nehir sisi gibi bir şeyler dalgalanıyor. Yakılan ateşlerin dumanı. Askerler çömelmiş, kahve pişiriyorlar ve kendilerini öksürten, gözlerini kör eden yaş odunları üflüyorlar. Siperin bir ucundan öbür ucuna kadar uzanan kuru bir öksürük.</p>
				<p class="normal">Fouilleuse. Küçük bir koruyla çevrilmiş bir çiftlik. Son hatlarımızın geri çekildiğini görmek için, tam zamanında gelmişim. Geri çekilen kıta, üçüncü Paris yedek alayı. Komutanları başta, tam mevcutla, düzgün geçiyorlar. Dün akşamdan beri gördüğüm o anlaşılmaz perişanlıktan sonra, bu manzara biraz yüreğime su serpiyor. Arkalarından, iki atlı yanımdan geçiyor. Bir general ile yaveri. Atlar yavaş yavaş gidiyor; adamlar konuşuyor, sesleri çınlıyor. Yaverinki genç ve dalkavukça bir ses:</p>
				<p class="normal">“Evet, generalim... Hayır, hayır generalim... Şüphesiz generalim.”</p>
				<p class="normal">General tatlı ve üzgün bir edayla:</p>
				<p class="normal">“Nasıl? Vuruldu, öyle mi? Vah zavallı çocuk... Zavallı çocuk!..”</p>
				<p class="normal">Sonra sessizlik ve sıkı toprakta atların tepinmesi...</p>
				<p class="normal">Şelif veya Mitica ovalarını andıran bu geniş ve hazin peyzajı seyretmek için, bir an yalnız kalıyorum. Boz önlüklü sedyeciler, avcı kolunda, kırmızı haçlı beyaz bayraklarıyla, çukur bir yoldan peyda oluyorlar, insan kendini Haçlılar zamanında, Filistin’de sanıyor.</p>
			</body>
</html>