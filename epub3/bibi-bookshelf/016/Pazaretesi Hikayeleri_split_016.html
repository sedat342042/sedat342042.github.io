<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_15">İsyan Manzaraları</h2>
				<p class="ortaitalik">Marais’de</p>
				<p class="normal">Ecza ve bakam ağacı kokularının dalgalandığı bu uzun ve eğri büğrü yolların nemli ve taşrayı andıran gölgesinde, <br class="chapter"/>II. Henri ve XIII. Louis devrinden kalıp da modern sanayiin birer Seltz suyu, bronz, kimyevi ürünler fabrikası kılığına soktuğu bu eski konaklar, sandıklarla dolu bu küflü bahçecikler, ağır arabaların girip çıktığı, maltataşı döşenmiş bu iç avlular arasında, bu göbekli balkonlar, bu yüksek pancurlar, bu çürümüş ve kiliselerde mumları söndürmeye yarayan külahlar gibi isli, sivri çanlar altında isyanın, özellikle ilk günlerde bambaşka bir manzarası, adeta gösterişsiz ve önemsiz bir hali vardı. Her sokak başında bir barikat taslağı, ama nöbetçi, hak getire. Ne top var, ne de mitralyöz. Acemi acemi, iş olsun diye, sırf yolu tıkamak ve sürü sürü yumurcakla kâğıttan donanmaların dalıp çıktıkları kocaman su birikintileri yapmak zevkiyle üst üste konmuş kaldırım taşları... Bütün dükkânlar açık, dükkâncılar kapılarının önünde gülüyorlar, bir kaldırımdan öbür kaldırıma siyaset yapıyorlardı. İsyanı çıkaranlar bu adamlar değildi, fakat bu sakin mahallelerin kaldırım taşları eşelenince, o eski alaycı ve şamatacı burjuva Paris’in ruhu uyanmış gibi, isyanı keyifle seyrettikleri hissediliyordu.</p>
				<p class="normal">Vaktiyle Fronde rüzgârı denen şey, şimdi Marais semtinde esiyordu. Büyük konakların cephelerindeki taştan suratların o neşeli sırıtışında:</p>
				<p class="normal">“Biz bunu biliriz!” der gibi bir hal vardı. İstemeye istemeye hayalimde, sokaklarındaki kaldırım taşlarının sökülmesini kahkahalarla seyreden ve mağazalarının önünde bir barikat bulunmasıyla pek iftihar ediyormuş gibi görünen bütün o ilaççı, yaldızcı ve aktar takımına çiçekli ceketler, kısa ve daracık pantolonlarla kenarları kıvrık geniş şapkalar giydiriyordum.</p>
				<p class="normal">Zaman zaman, uzun, karanlık ve dar bir sokağın ucunda, Grève meydanında, eski belediye binasının güneşle yaldızlanmış bir duvarını ve süngülerin parıldadığını görüyordum. Bu ışıklı köşeden boz renkte uzun kaputlu süvariler, tüyler havada, dörtnala geçip gidiyordu. Halk koşuyor, bağrışıyordu; bayrak sallıyordu. Acaba geçen Matmazel de Montpensier mi, yoksa General Cremer mi?.. Devirler kafamda birbirine karışıyordu. Uzaktan, atını dörtnala süren bir Garibaldi habercisinin kırmızı gömleği, güneşte bana Kardinal de Retz’in cüppesi gibi geliyordu, öbek öbek toplanmış ahalinin ağzından düşmeyen bu uğursuz oğlu uğursuz, acaba M. Thiers miydi, yoksa Mazarin mi, bilemiyordum... Üç yüz sene evvelini yaşıyorum sanıyordum.</p>
				<p class="ortaitalik">Montmartre’da</p>
				<p class="normal">Geçen sabah Lepic sokağı boyunca çıkarken, bir eskici dükkânında dirseklerine kadar şeritli, beli kılıçlı, üniformasını kirletmemek için üstüne meşin bir önlük geçirerek bir çift çizmeye pençe vuran bir milli muhafız subayı gördüm. Bütün asi Montmartre’ın tablosu, bu dükkân penceresinin çerçevesi içine girmiş.</p>
				<p class="normal">Tepeden tırnağa kadar silahlı büyük bir köy getiriniz gözünüzün önüne. Yalağın bir kenarına mitralyözler dizilmiş, kilise meydanı süngülerle kirpiye dönmüş, okulun önünde bir barikat, süt kutularının yanı başında mermi kutuları, bütün evler birer kışla olmuş, bütün pencerelerde tozluklar asılı, toplanma borusunu duymak için pencerelerden sarkan kepler, eski elbise satan küçücük dükkânların dip tarafında pat-küt eden dipçikler, bütün Montmartre tepesinde, yukarıdan aşağı bir matara, kasatura ve karavana yuvarlanması. Her şeye rağmen, bu artık, silah omuzda, çene kayışı inmiş, “Aman sıkı davranalım, irtica bizi seyrediyor!” der gibi kaldırımı ezercesine rap rap yürüyerek Boulevard des Ita-<br class="chapter"/>liens’den geçen o haşin suratlı Montmartre değil. Burada asiler, kendi evlerindeler ve toplarla barikatlara rağmen, isyanlarının üzerinde rahat, sakin ve ahbapça bir havanın dalgalandığı hissediliyor.</p>
				<p class="normal">İnsana azap veren tek manzara, bu kırmızı pantolonların, sarhoş, kir içinde, üst baş yırtık pırtık, sakal bir karış, sıralar üzerine yatmış, kaldırımlara uzanmış, belediye meydanını geçilmez bir hale getiren, zuhaf, kura, yedek, bu her silahtan asker kaçaklarının uğultulu kaynaşması... Tam oradan geçerken, bu zavallılardan biri, bir ağaca çıkmış, kahkahalar ve yuhalar arasında, kekeleye kekeleye, halka nutuk veriyordu. Meydanın bir köşesinde bir tabur, istihkâmlara gitmek üzere harekete geçiyor. Subaylar, kılıçlarını sallayarak:</p>
				<p class="normal">“İleri marş!” diye bağırıyorlar. Trampetçiler hücum havası çalıyor ve milisçikler aşka gelerek, ta sonunda birkaç tavuğun bağrışarak kaçıştığı görülen uzun ve ıssız bir yola saldırıyorlar.</p>
				<p class="normal">Ta tepede, yeşil bahçelerle sarımtırak yamaçların aralığından, karargâha çevrilen Moulin de la Galette, milli muhafızların siluetleri, sıra sıra çadırlar, öbek öbek dumanı tüten ateşler görülüyor. Bütün bunlar, yağmurlu ve karanlık bir gökyüzüyle tepenin o bakır çalığı toprağı arasında, bir dürbünün ucundaymış gibi, net ve narin, belli oluyor.</p>
				<p class="ortaitalik">Faubourg Saint-Antoine’da</p>
				<p class="normal">Paris kuşatma altındayken, ocak ayında bir gece, Nanterre meydanında, bir sivil taburundaydım. Düşman asıl mevzilerimize saldırmıştı ve oradakilerin imdadına koşmak için, acele acele silah kuşanılıyordu. Erler, rüzgârda ve karda, el yordamıyla sıraya girip sağdan sayarken, bir sokak başından bir devriyenin, önünde fener, sökün ettiğini gördük.</p>
				<p class="normal">“Dur! Kimdir o?”</p>
				<p class="normal">Keçi melemesi gibi titrek bir ses cevap verdi:</p>
				<p class="normal">“48 yedekleri!”</p>
				<p class="normal">Bunlar, kısacık kaputlu, keplerini yan giymiş, halleri delikanlı, minimini adamcağızlardı. İki adımdan bile, gönüllü çocuklara benziyorlardı. Çavuşları kendini tanıtmak için yaklaşınca, fenerlerimizin ışığında bumburuşuk, kıpışık gözlü, bembeyaz keçi sakallı, yerden bitme bir ihtiyar göründü. Gönüllü çocuk yüz yaşında vardı, ötekiler de kendisinden pek genç değildi. Üstelik bir de Paris şivesi, bir ali kıran baş kesen tavrı! Pinpon yumurcaklar.</p>
				<p class="normal">Daha bir gün evvel ileri karakollara gönderilen bu zavallı yedekler, ilk devriyelerinde yollarını şaşırmışlar. Hemen kendilerine yolları gösterildi:</p>
				<p class="normal">“Çabuk olun arkadaşlar, Prusyalılar hücuma geçti.”</p>
				<p class="normal">Zavallı pinponlar, yürekleri ağızlarına gelerek:</p>
				<p class="normal">“Ha! Ha!.. Prusyalılar hücuma geçmiş!” diyerek, soldan geri ettiler ve yaylım ateşiyle sarsılarak dans eden fenerleriyle karanlığın içine dalıp kayboldular...</p>
				<p class="normal">Bu minimini cücelerin bende uyandırdığı acayip izlenimi, mümkün değil, anlatamam. O kadar ihtiyar, o kadar bitkin, o kadar şaşkın görünüyorlardı ki! Pek uzaklardan gelmiş gibi bir halleri vardı! 1848’den beri dağ tepe dolaşan, yirmi üç yıldan beri yolunu arayan bir hayalet devriye karşıma çıkmış sandım.</p>
				<p class="normal">Faubourg Saint-Antoine’ın asileri de bana o manzarayı hatırlattı. Orada da ebediyen yolunu şaşırmış, ihtiyarlamış, fakat uslanmamış o 48’den kalmalarla, beyaz saçlı asilerle ve onlarla birlikte içsavaşların bütün o eski numaraları, iki üç katlı klasik barikatlar, tepede dalgalanan kızıl bayrak, topların kuyruğunda şatafatlı pozlar, sıvanmış kollar ve:</p>
				<p class="normal">“Dolaş, hemşerim!” diyen aksi suratlar ve hemen arkasından çatılan süngülerle karşılaştım...</p>
				<p class="normal">Bu kocaman Babil kulesi semtinde, ne hareket, ne telaş! Trône’dan Bastille’e kadar, silah başına, saf bağlama, el koyma, adam tevkif etme, sokak ortasında kulüp toplantıları, Sütun’u ziyaretler, parolayı unutmuş çakırkeyif devriyeler, kendi kendine ateş alıveren tüfekler, Basfroid sokağındaki komiteye götürülen sütü bozuklar, toplanma, teftiş boruları, çan çalmalar, gırla. Hele o çanlar. Bu azgınlar, çanlarını sallamaktan hiç bıkmıyorlar. Akşam olur olmaz, çan kuleleri deliriyor ve çanlarını zilli maşa gibi, ha bire sallayıp duruyor. Sarhoşun nefes nefese, aklına estiği gibi, gelişigüzel, hıçkırık tutmuş ve yorulmuş gibi kesik kesik bir çan çalışı var. İnanmışın, yabani yabani, var kuvvetiyle, ip kopuncaya kadar, hiç durmadan başka bir çan çalışı var. Sonra gevşeğin, iştahsız iştahsız, uykulu notaları yat borusu gibi ağır düşen ayrı bir çan çalışı var...</p>
				<p class="normal">Bütün bu curcuna, bu çanların ve kafaların puslayı şaşırması arasında, bir şey gözüme çarpıyor. Lappe sokağıyla etrafındaki dar yol ve geçitlerin sükûnu. Burası, adeta Auvergne’lilerin hanı. Cantal çocukları, sanki bin fersah uzaktaymış gibi isyana aldırış etmeden, sakin sakin, köhne hırdavatlarına müşteri bulmaya çalışıyorlar. Geçerken; bütün o Rémonencq’cikleri, kapkara dükkânlarının içinde, iş güçle meşgul görüyorum. Kadınlar kapılarının taşlarına oturmuş, yün örerek kendi lehçelerinde konuşuyorlar ve kıvırcık saçları demir tozuna bulanmış küçük çocuklar yolun ortasında yuvarlanıp duruyorlar.</p>
			</body>
</html>