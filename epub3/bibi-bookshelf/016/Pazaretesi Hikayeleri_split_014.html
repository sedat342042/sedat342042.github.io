<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_13">Paris’te Köylüler</h2>
				<p class="ortaitalik">(Kuşatma Sırasında)</p>
				<p class="normal">Champrosay’deyken pek mutluydular. Kümesleri, tam pencerelerimin altına düşüyordu. Senenin altı ayında yaşayışları birazcık olsun benimkine karışırdı. Daha ortalığın ağarmasına hayli zaman varken, adamın ahıra girdiğini, arabasını koştuğunu ve Corbeil’e sebzelerini satmaya gittiğini duyardım. Sonra kadın kalkar, çocukları giydirir, tavuklara yem verir, ineği sağar ve bütün sabah tahta merdivenlerde küçüklü büyüklü bir takunya takırtısıdır giderdi... Öğlenden sonra her şey susardı. Baba tarlada, çocuklar okulda olur, anne de sessiz sedasız, avluda çamaşır serer veya kapının önünde, gözü en küçüğünde, dikiş dikerdi. Arada sırada yoldan biri geçer, o zaman hem dikiş dikilir, hem de laf atılırdı.</p>
				<p class="normal">Bir keresinde, ağustos ayının sonlarına doğru, hep şu mahut ağustos ayı, kadının bir komşusuna:</p>
				<p class="normal">“Haydi canım, Prusyalılar ha!.. Fransa’ya mı girmişler, diyorsun?” dediğini duydum ve penceremden:</p>
				<p class="normal">“Hem Châlons’dalar, Jean ana!” diye bağırdım. Bu sözüme öyle güldü ki... Seine-et-Oise ilinin bu köşesinde; köylülerin istilaya bir türlü aklı yatmıyordu.</p>
				<p class="normal">Bununla beraber, Allahın günü, eşya dolu arabaların geçtiği görülüyordu. Şehirliler evlerini kapatıp gidiyorlardı ve günlerin o kadar uzun olduğu bu güzel ayda bahçeler kapalı parmaklıklarının arkasında, ıssız ve hazin, son çiçeklerini açıyordu... Yavaş yavaş benim komşular da telaşa düşmeye başladılar. Civardan biri göç etti mi, içlerine bir hüzündür çöküyordu. Onlara herkes kendilerini terk ediyor gibi geliyordu... Sonra bir sabah köyün dört bucağında bir trampet sesi duyuldu! Belediyenin emri. İneği, samanı, otu Paris’e götürüp satmak, Prusyalılara hiçbir şey bırakmamak lazımmış... Adam Paris’e gitti. Aman Allah, ne berbat bir yolculuk! Anayolun kaldırımı üstünde ağır göç arabaları, tekerleklerin arasında şaşırıp kalmış domuz ve koyun sürüleriyle, sıkışıp arabaların üstünde böğüren öküzlerle karmakarışık, birbiri peşi sıra ilerliyordu. Kenarda, hendek boyunca birtakım zavallılar, önlerindeki küçük çekçek arabalarına babadan kalma eşyalarını, rengi uçmuş kocaman koltuklarını, imparatorluk üslubundaki masalarını, Hint kumaşıyla süslü aynalarını yığmışlar, ite ite gidiyorlardı. Bu kadar tozu havaya kaldırmak, bütün bu yadigârları yerinden oynatmak ve birbiri üstünde yollarda süründürmek için, evlere nasıl bir ıstırabın girmiş olabileceği pekâlâ hissediliyordu.</p>
				<p class="normal">Paris kapılarında kalabalıktan nefes alınamaz olmuştu. İki saat beklemek lazım geldi... Bu süre içinde zavallı adam, ineğine yapışmış bir halde, top mazgallarına, göz alabildiğine uzayıp giden istihkâmlara ve yolun kenarında devrilmiş, cansız yatan upuzun İtalya servilerine şaşkın şaşkın baktı durdu... Akşam, kederli kederli köyüne döndü ve bütün gördüklerini karısına anlattı. Kadın korktu ve hemen ertesi gün kalkıp gitmek istedi. Fakat bugün yarın diye bir türlü yola çıkılamıyordu... Aman şu ürünü de kaldıralım, aman şu tarlayı da sürüverelim diyorlardı... Belki bağbozumunu yapıp şarabı da fıçılara boşaltmaya zaman olacaktı! Hem sonra içlerinde, belki Prusyalılar bu civara uğramadan geçerler diye belirsiz bir ümit de vardı.</p>
				<p class="normal">Bir gece, müthiş bir patlamayla uyandılar. Corbeil köprüsü havaya uçurulmuştu. Köyde erkekler kapı kapı dolaşıp:</p>
				<p class="normal">“Uhlanlar geliyor! Uhlanlar geliyor! Kaçınız!” diye bağırıyorlardı.</p>
				<p class="normal">Acele acele yataktan kalkıldı, araba koşuldu, çocuklar uykulu uykulu giydirildi ve birkaç komşuyla birlikte kestirmeden yola çıkıldı. Yamacı tırmandıkları zaman, köyde saat kulesi üçü çalıyordu. Son defa olarak arkalarına dönüp baktılar. Yalak, kilise meydanı, alışık oldukları yollar, Seine’e inen yol, bağlar arasından geçen yol, her şey daha şimdiden kendilerine yabancı geliyordu. Sabahın beyaz sisleri içinde ıssız köyceğiz sanki korkunç bir beklemeden ürperiyormuş gibi evlerini bir araya toplamıştı.</p>
				<p class="normal">Şimdi Paris’teler. Kapanık bir sokakta, bir apartmanın dördüncü katında iki odaları var... Erkek, halinden pek şikâyetçi değil. Kendisine iş bulundu. Hem sonra milli muhafızlara katıldığından, istihkâmlar var, talim var. Boş ambarını ve ekilmemiş çayırlarını unutmak için kendini hep işine veriyor. Kadın daha yabani, sıkılıyor, uğunuyor, ne yapacağını bilmiyor, iki büyük kızı okula gidiyor. Fakat bu loş ve bahçesiz okulda yavrucaklar, köyde arı kovanı gibi vızıltılı ve neşeli o şirin manastırlarını, oraya gitmek için her sabah orman içinden geçtikleri o yarım fersahlık yolu hatırlayarak boğuluyorlar. Anne kızlarını kederli görmekten kahroluyor, fakat asıl en küçüğün hali içine dokunuyor.</p>
				<p class="normal">Yavrucak köydeyken gider gelir, avluda, evde, her yerde peşinden ayrılmaz, annesi eşikten ne kadar atlamışsa o da o kadar atlar, kızarmış minimini ellerini çamaşır teknesine daldırır, bir an dinlenmek için yün örmeye başladığı zaman, o da kapının yanına otururdu. Halbuki burada dört merdiven çıkılacak; hele merdivenler kapkara, insanın ayağı sürçüyor; daracık ocaklarda pısırık bir ateş, yüksek pencereler, külrengi dumanlarla ıslak arduvazlardan bir ufuk...</p>
				<p class="normal">Evet, evin avlusu var, orada oynayabilir ama kapıcı kadın istemiyor. Bu kapıcılık da bir şehir icadı! Orada, köyde herkes evine sahiptir; herkesin bir köşeciği vardır, kendi korur, gözetir. Bütün gün evin kapısı açık kalır. Akşam oldu mu, kocaman bir tahta sürgü sürülür ve bütün ev korkusuzca köylerin o mışıl mışıl uyunan karanlık gecesine gömülürdü. Zaman zaman köpek aya karşı havlar, ama kimse tedirgin olmazdı... Paris’te, fakir evlerde asıl mal sahibi kapıcıdır. Küçük, saman çöpleriyle patates kabuklarını avluda öteye beriye dağıtıyor bahanesiyle keçilerini sattıran bu huysuz kadından o kadar korkuyor ki, tek başına aşağıya inemiyor.</p>
				<p class="normal">Zavallı anne, canı sıkılan yavrusunu oyalamak için ne icat edeceğini bilemiyor. Yemek faslı biter bitmez, sanki tarlaya gideceklermiş gibi çocuğu sarıp sarmalıyor, sonra elinden tutarak sokak sokak, bulvar bulvar gezdiriyor. Ürken, sağdan soldan itilip kakılan, serseme dönen yavrucak, etrafına bile pek bakınamıyor. Zaten beygirlerden başka şeye aldırış ettiği yok. Tanıdığı, yüzünü güldüren yegâne şey, beygirler. Anne de hiçbir şeyden zevk almıyor. Ağır ağır, malını, evini düşüne düşüne yürüyor. Kendisini hanım hanımcık haliyle, temiz kıyafeti ve yatık saçlarıyla, küçüğü de ablak yüzü, tahta altlı kocaman ayakkabılarıyla, yan yana giderken görenler, memleketlerinden uzakta, adeta sürgünde yaşadıklarını, köy yollarının o serin havasına ve tenhalığına candan hasret çektiklerini pek iyi anlıyorlar.</p>
			</body>
</html>