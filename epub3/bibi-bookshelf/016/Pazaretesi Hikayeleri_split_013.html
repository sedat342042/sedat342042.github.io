<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_12">Bélisaire’in Prusyalısı</h2>
				<p class="normal">Bakın, bu hafta bir Montmartre meyhanesinde neler duydum. Bunu size tadıyla anlatabilmek için, Bélisaire ustanın kenar mahalle tabirleri, kocaman doğramacı önlüğü ve Montmartre’ın bir Marsilyalıyı bile Paris ağzıyla konuşturan o canım beyaz şarabından iki üç kadeh lazım, işte ancak o zaman Bélisaire’in bir ahbap sofrasında bu kasvetli ve gerçek macerayı anlatırken sırtımda dolaştığını duyduğum ürpermeyi sizlere aktarma edebilirim.</p>
				<p class="normal">“... Terekenin (Bélisaire mütareke demek istiyordu) ertesi günüydü. Bizim karı, çocukla beni Villeneuve-la-Garenne tarafında şöyle bir dolaşalım diye göndermişti. Yani sizin anlayacağınız, o taraflarda, su kenarında küçük bir kulübemiz var da, kuşatmadan beri ne oldu ne bitti, haber alamamıştık. Doğrusu, veledi peşime takmak beni hiç açmıyordu. Prusyalılarla karşılaşacağımızı biliyordum. O zamana kadar heriflerle yüz yüze gelmediğim için, başıma bir bela çıkarmaktan korkuyordum. Gelgelelim bizim hatunun dediği dedik:</p>
				<p class="normal">‘Al götür! Al götür! Yavrucak biraz hava almış olur!’</p>
				<p class="normal">Doğrusu, beş ay kuşatmada küflendikten sonra çocukcağızın hava almaya da ihtiyacı yok değildi hani. Uzatmayalım, ikimiz birlikte, tarla tepe, yola düzüldük. Bizim velet, hâlâ ağaç ve kuş bulunduğunu görmekten, sürülmüş topraklara yatıp yuvarlanmaktan öyle keyifleniyordu ki, sormayın. Ama ben onun kadar keyifli olamıyordum. Yollarda fazlasıyla sivri miğferliler vardı. Kanaldan adaya kadar, nereye baksanız, hep onlar. Hem sonra heriflerin öyle bir tepeden bakışları var ki!.. Şöyle bir sille tokat, aralarına dalmayayım diye kendimi zor tuttum. Hele Villeneuve’e varıp da zavallı bahçelerimizden hayır kalmadığını, evlerin açılıp yağma edildiğini, bütün o haydutların pencereden pencereye birbirlerine seslenerek, yün fanilalarını pancurlarımız, kafeslerimiz üzerinde kurutarak, baba ocaklarımıza yan gelip oturduklarını görünce, eh artık, tepem attı. Bereket versin ki bizim oğlan yanım sıra yürüyordu, ne zaman avcum fazla kaşınsa, ona bakarak kendi kendime:</p>
				<p class="normal">‘Sakın ha, Bélisaire evladım,’ diyordum. ‘Aman şu oğlanın başına bir bela getirme!’ Yalnız bu düşünce, beni bir sakarlık etmekten alıkoyuyordu. İşte o zaman, bizim karının neden ille çocuğu da götür diye tutturduğunu anladım.</p>
				<p class="normal">Bizim kulübe kasabanın ta öbür ucunda, sağ kolda, rıhtım üzerinde sonuncu evdi. Tıpkı ötekiler gibi, bizimkini de soyup soğana çevirmişlerdi. Ne eşya kalmıştı, ne de bir tek cam. Yalnız birkaç kucak saman, bir de büyük koltuğun ocakta çıtır çıtır yanan son ayağı. Her taraftan Prusyalı kokusu geliyordu, ama görünürde kimseler yoktu... Fakat yine, bodrum katında bir şeyler kıpırdanıyor gibi geldi bana. Orada benim küçük bir tezgâhım vardı, pazarları öteberi yaparak vakit geçirirdim. Çocuğa, ‘Bekle,’ dedim, bakayım ne var, diye aşağıya indim.</p>
				<p class="normal">Kapıyı açar açmaz, bir de baktım ki, Wilhelm’in askerlerinden iri boy bir hödük, homurdana homurdana yongaların üstünden kalkarak, gözleri evinden uğramış, ağzında manasını çakmadığım bir araba küfür, üzerime doğru yürüyor. Herhalde hayvan herifin mahmurluğu da pek huysuz olacak ki, daha ağzımı açıp da lafımı etmeye zaman bırakmadan, hemen kasaturasını çekmeye davrandı...</p>
				<p class="normal">Ah işte o zaman, kanım şöyle bir döndü. Bir saatten beri hep içime attıklarım, kafama vurdu... Bizim tezgâh uşağına, şöyle bir yakaladığım gibi, bir adet kütlettim... Bélisaire’in bileği, her zaman ne yaman şeydir, bilirsiniz ahbaplar. Ama hele o gün, elim el değil, balyoz olmuşta sanki... Daha ilk vuruşta bizim Prusyalı küstü ve boylu boyunca yere uzanıverdi. Ben yalnız bayıldı sanıyordum, meğer yürümüş, çocuklar; basbayağı temizlenmiş. Tastamam temize havale yani!</p>
				<p class="normal">Ben ki hayatımda bir tarlakuşu bile öldürmemiştim, bu iriyarı herifi ayağımın altında görünce, ne de olsa, fena oldum... Doğrusu, güzel bir sarışındı da; dişbudak yongası gibi kıvır kıvır, henüz yeni çıkmış, küçücük bir sakalı da vardı. Kendisine bakarken, dizlerimi bir titremedir aldı. Bu aralık, bizim veledin yukarda canı sıkılmış olacak ki, var kuvvetiyle:</p>
				<p class="normal">‘Baba! Baba!’ diye bağırdığını duydum.</p>
				<p class="normal">Yoldan Prusyalılar geçiyordu, bodrumun deliğinden kılıçları ve iri bacakları görülüyordu. Hemen aklıma geldi:</p>
				<p class="normal">‘Şayet içeriye girerlerse, bizim oğlan hapı yutar... Ne var ne yok, herkesi temizlerler.’</p>
				<p class="normal">İşin rengi değişmişti; artık titremedim. Prusyalıyı hemen tezgâhın altına soktum! Üstüne de tahta, yonga, talaş, ne buldumsa yığdım. Sonra yukarıya çıkıp bizim oğlanı buldum:</p>
				<p class="normal">‘Düş önüme, bakalım...’</p>
				<p class="normal">‘Ne oldu, baba? Ne kadar da rengin kaçmış!’</p>
				<p class="normal">‘Sen yürümene bak!’</p>
				<p class="normal">Vallahi Kazaklar<sup class="calibre2"><a href="Pazaretesi%20Hikayeleri_split_047.html#footnote-600-8" id="footnote-600-8-backlink" name="footnote-600-8-backlink">[8]</a></sup> beni itip kaksalar da, suratıma eğri eğri baksalar da, sesimi çıkaracak halde değildim. Bana hep arkam sıra koşuşmalar, bağrışmalar oluyor gibi geliyordu. Bir defasında bir atın dörtnala üzerimize doğru geldiğini duydum, az kalsın heyecandan yere yığılacaktım. Ama yine, köprülerden sonra, kendime gelmeye başladım. Saint-Denis mahşer gibi kalabalıktı. Bu kadar halkın arasında bizi yakalamalarına imkân yoktu. İşte ancak o zaman aklıma bizim zavallı baraka geldi. Prusyalılar arkadaşlarını bulunca, intikam almak için evi ateşe verebilirlerdi. Hem sonra orada bizim komşu, balık kolcusu Jacquot’dan başka Fransız da kalmamıştı. Yanı başında bir askerin öldürülmüş olması yüzünden başına türlü işler açılabilirdi. Doğrusu, böyle sıvışıp gitmek hiç de mertliğe yakışmıyordu.</p>
				<p class="normal">Hiç olmazsa herifi ortadan kaybetmenin çaresini bulsaydım... Paris’e yaklaştıkça, bu düşünce kafamı büsbütün oymaya başladı. Çare yok, şu Prusyalıyı bodrumda bırakmak beni sıkıyordu. Nitekim istihkâmlara gelir gelmez, artık kendimi tutamadım. Bizim oğlana:</p>
				<p class="normal">‘Haydi sen önden git,’ dedim. ‘Benim Saint-Denis’de yapılacak bir işim var.’</p>
				<p class="normal">Çocuğu öptüm ve ters yüzü döndüm. Doğrusu yüreğim de pek çarpmıyor değildi. Ama ne zarar, yanımda çocuk yok diye içim pek rahattı.</p>
				<p class="normal">Villeneuve’e vardığım zaman, ortalık kararmaya yüz tutmuştu. Tabii gözümü dört açıyor ve adım adım ilerliyordum. Kasabanın halinde bir değişiklik yoktu, her taraf pek sakindi. Ta ötede, sisler içinde, bizim barakanın yine eski yerinde olduğunu fark ediyordum. Rıhtım boyunca kapkara ve uzun bir tahta perde, bunlar yoklama için saf olan Prusyalılardı. Evi boş bulmak için mükemmel bir fırsat. Çit ve duvarlar boyunca süzülüp giderken, Jacquot babanın avluda ağlarını yaymakta olduğunu gördüm. Demek, daha işin farkına varmamışlardı... Bizim eve daldım, aşağıya indim, el yordamıyla yokladım. Prusyalı, yine yongalarının altındaydı. Hatta iki kocaman fare adamın miğferine musallat olmuşlardı... Çene kayışının kımıldadığını hissedince yüreğim ağzıma geldi. O anda ölü canlandı sandım. Ama ne münasebet! Herifin kellesi hem soğuk, hem de çeki taşı gibiydi. Bir köşeye çömelip bekledim. Ötekiler uykuya varınca, herifi götürüp Seine nehrine atmayı kuruyordum.</p>
				<p class="normal">Ölünün yanında bulunduğumdan mı bilmem o akşam, Prusyalıların yat borusu bana pek kötü geldi. Üçer üçer ta! ta! ta! diye uzun uzun öten borular! Tam bir kurbağa muzıkası. Herhalde bizim piyadeler bu havayla yatmak istemezler...</p>
				<p class="normal">Beş dakika süreyle, kılıç şakırtısı, kapılara küt küt vurmalar gırla gitti. Sonra askerler avluya girdiler ve bağırmaya başladılar:</p>
				<p class="normal">‘Hofmann! Hofmann!’</p>
				<p class="normal">Zavallı Hofmann, yongaların altında uslu uslu duruyordu... Ama ben ecel teri döküyordum!.. Her an, ha şimdi inecekler, ha şimdi inecekler diye ödüm kopuyordu. Ölünün kasaturasını elime almış, hiç kıpırdamadan bekliyor ve kendi kendime:</p>
				<p class="normal">‘Şayet bu vartayı atlatırsan evladım,’ diyordum, ‘Belleville’deki Saint Jean-Baptiste’e nah bu kadar bir mum götürmek boynunun borcu olsun!..’</p>
				<p class="normal">Bereket versin, bizim kiracılar, Hofmann’a yeterince seslendikten sonra, odalarına girmeye karar verdiler. Merdivenden kocaman çizmelerinin gürültüsünü duydum. Pek az sonra, bütün baraka, köylerdeki saat kulesi gibi, horlamaya başladı. Ben de zaten bodrumdan çıkmak için bunu bekliyordum.</p>
				<p class="normal">Rıhtım tarafı ıssızdı, hiçbir evde ışık yanmıyordu. Mükemmel. Hemen tekrar bodruma indim. Bizim Hofmann’ı tezgâhın altından çıkardım, ayağa kaldırdım, hamal semeri gibi sırtıma yüklendim... Ne kadar da ağırdı haydut!.. Üstelik bir de korku, sabahtan beri ağzıma bir lokma girmemiş... Bu işin altından kalkacağımı hiç sanmıyordum. Sonra tam rıhtımın ortasında arkamdan birinin geldiğini hissettim. Arkama döndüm. Kimseler yok... Yalnız ay doğmak üzereydi. Kendi kendime:</p>
				<p class="normal">‘Aman dikkat!’ dedim, ‘neredeyse nöbetçiler ateş ederler.’</p>
				<p class="normal">Üstelik, Seine’in suları da alçalmamış mı? Rıhtımdan atıverecek olsam, leğene düşmüş gibi, oracıkta kalacaktı... Rıhtımdan aşağıya indim, yürüdüm... Yine su yok. Artık tahammülüm kalmamıştı, eklemlerim tutulmuştu... Sonunda, yeteri kadar ilerlediğimi aklım kesince, herifi bırakıverdim. Ama ne mümkün! Gitti, çamura saplandı. Kımıldatabilirsen kımıldat. İttim, ittim, deh be yahu!.. Bereket versin ki, doğu tarafından bir rüzgâr esti. Seine biraz kabarır gibi oldu. Bizim merhumun kendini yavaşça akıntıya bıraktığını hissettim. Haydi, yolun açık olsun! Bir testilik su yuttum ve şıp diye rıhtıma fırladım.</p>
				<p class="normal">Villeneuve köprüsünden tekrar geçtiğim sırada, Seine’in tam ortasında kapkara bir şey görünüyordu. Bu, akıntıyla Argenteuil tarafına doğru inen bizim Prusyalıydı.”</p>
			</body>
</html>