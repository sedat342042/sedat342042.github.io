<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_36">Satılık Ev</h2>
				<p class="normal">Kapının üstüne, geniş aralığından küçük bahçenin kumuyla yolun toprağı birbirine karışan, yerine tıpatıp oturmamış tahta bir kapının üstüne, epey zamandan beri, yaz güneşi altında hareketsiz, sonbahar rüzgârlarında sarsılan, çırpınıp duran bir levha asılmıştı: Satılık Ev.</p>
				<p class="normal">Etrafta o kadar sessizlik vardı ki, bu levhadan evin bomboş olduğu anlamı da çıkarılabilirdi. Ama yine evin içinde oturanlar vardı. Duvarı biraz aşan tuğla bacadan süzülen birazcık mavimtırak duman, tıpkı bu fukara ateşinin dumanı gibi gizli, çekingen ve hazin bir varlığı açığa vuruyordu. Sonra kapının sallanan kanatları arasından, bir satışa çıkarılmanın, bir göçün belirtisi olan o bakımsızlık, boşluk, karmakarışıklık yerine, gayet düzgün sıralanmış taflanlı yollar, üstleri yuvarlak kesilmiş çardaklar, havuzun yanında sulama kovaları, eve dayalı bahçıvan aletleri görünüyordu. Ev, küçük bir merdivenle o bayır aşağı arsası üzerinde dengesini bulmuş, birinci katı gölgeye, zemin katı ise güneşe gelen bir köy evinden başka bir şey değildi. Güneş tarafından bakılınca bir limonluğa benziyordu. Basamaklar üzerinde üst üste duran cam fanuslar, boş, devrilmiş çiçek saksıları, sıcak ve beyaz kumun üstüne sıralanmış mineçiçeği ve ıtır saksıları vardı. Zaten iki üç büyük çınar dışında, bütün bahçe güneş içindeydi. Dalları demir tellerle yelpaze gibi tutturulmuş veya çardağa sarılmış yemiş ağaçlarının, meyveler daha irileşsin diye biraz yaprakları budanmıştı. Sırık üzerinde çilekler, nohutlar da vardı. Bütün bunların arasında, bu düzen ve bu sükûn içinde, bütün gün bahçe yollarında dolaşan, sabahın serin saatlerinde tarhlara su veren, dalları ve kenarları kesen ve ayıklayan hasır şapkalı bir ihtiyar.</p>
				<p class="normal">Bu ihtiyar köyde kimseyi tanımıyordu. Köyün biricik sokağında her kapıda duran ekmekçinin arabasından başka, kendisini ziyarete gelen yoktu. Hepsi de pek verimli, meyve bahçesi olmaya pek elverişli böyle bayır üstü arazi peşinde koşan bazı kimseler, zaman zaman, levhayı görünce duruyorlar ve kapıyı çalıyorlardı. Önce evden ses seda çıkmıyordu. İkinci çalışta, bahçenin dibinde bir tahta tabanlı ayakkabı, gürültüsü yaklaşıyor ve ihtiyar kızgın kızgın kapıyı aralıyordu:</p>
				<p class="normal">“Ne istiyorsunuz?”</p>
				<p class="normal">“Ev satılık mı?”</p>
				<p class="normal">Adamcağız kendini sıkarak:</p>
				<p class="normal">“Evet...” diyordu. “Satılık ama haberiniz olsun, çok para istiyorlar.”</p>
				<p class="normal">Hemen kapıyı örtmeye hazır eliyle de, içeriye girmesinler diye yolu kapıyordu. Bakışları o kadar öfkeli oluyordu ki, daha gözleriyle sizi kovuyor ve bir ejdarha gibi bostanına ve kum döşeli küçük avlusuna bekçilik ederek, kapı aralığından uzaklaşmıyordu. O zaman alıcılar nasıl bir deliye çattıklarını, hem evini satılığa çıkarmanın, hem de aman müşteri çıkmasın diye üzerine titremenin ne biçim bir delilik olduğunu düşüne düşüne yollarına devam ediyorlardı.</p>
				<p class="normal">Bir gün bu işin aslını öğrendim. Küçük evin önünden geçerken, hararetli hararetli bir konuşma, bir tartışma duydum:</p>
				<p class="normal">“Satmalısınız baba, satmalısınız... Bize vaat ettiniz...”</p>
				<p class="normal">İhtiyarın sesi titreye titreye:</p>
				<p class="normal">“Elbette çocuklarım, benim istediğim de o... Elbette! İşte levha bile astım.”</p>
				<p class="normal">Böylece, Paris’te küçük birer dükkân sahibi olan oğullarıyla gelinlerinin, kendisini bu pek sevdiği yeri elden çıkarmaya zorladıklarını öğrendim. Ne sebeple? Bilmiyorum. Yalnız şu var ki, bunlar işin pek sürüncemede kaldığı kanısına varmışlardı. O günden beri, düzenli olarak her pazar gelip zavallıyı sıkıştırmaya, vaadini tutsun diye zorlamaya başladılar. Toprağın bile bütün bir hafta sürülmekten, ekilmekten yorgun düşüp dinlendiği pazar günlerinin o derin sessizliğinde, olup bitenleri sokaktan pek güzel duyuyordum. Dükkâncılar, bir taraftan kuka oynarken, bir taraftan da aralarında konuşuyorlar, tartışmaya dalıyorlardı. Bu cırlak seslerde para kelimesi birbirine çarpan kaydırak taşları gibi çınlıyordu. Akşam olunca herkes gidiyordu. İhtiyar onları uğurlamak için yolda birkaç adım beraber yürüdükten sonra, hemen geri dönüyor, tam bir hafta rahat edeceğini düşünerek, keyifli keyifli, kocaman kapısını kapıyordu. Bir hafta süreyle ev yine sessizliğe gömülüyordu. Güneşte yanan küçük bahçeden, ağır adımlar altında ezilen veya tırmıkla düzeltilen kumların çıtırtısından başka bir şey duyulmuyordu.</p>
				<p class="normal">Ama yine haftadan haftaya ihtiyar biraz daha sıkıştırılıyor, biraz daha azaba sokuluyordu. Dükkâncılar her çareye başvuruyorlardı. Adamcağızı kandırmak için küçük çocuklarını birlikte getiriyorlardı.</p>
				<p class="normal">“Elbette ev satılınca gelip bizimle beraber oturacaksınız büyükbaba. Göreceksiniz, hep bir arada ne güzel günler geçireceğiz!”</p>
				<p class="normal">Arkasından da fiskoslar, bahçe yollarında bir türlü bitmek bilmeyen gezintiler, yüksek sesle hesap kitaplar. Bir defasında kızlardan birinin:</p>
				<p class="normal">“Kulübe on para etmez... Yıkıcıya vermekten başka bir şeye yaramaz,” diye bağırdığını işittim. İhtiyar, hiç sesini çıkarmadan dinliyordu. Kendisinden sanki ölmüş gibi, evinden de sanki yıkıcıya verilmiş gibi bahsediyorlardı. O, gözleri yaş içinde, kamburunu çıkararak, geçerken alışkanlıkla koparılıp atılacak bir dal, şurasına burasına dokunulacak bir yemiş arayarak dolaşıyordu. Hayatının bu küçük toprak parçasına kök saldığı o kadar belirgindi ki hiçbir zaman kendini bu yerden söküp koparmaya gücü yetmeyecekti. Nitekim, ne derlerse desinler hareket gününü hep erteliyordu. Yazın, henüz ham ham kokan, biraz mayhoş meyveleri, kirazları, frenküzümleri olgunlaşmaya yüz tutunca, kendi kendine:</p>
				<p class="normal">“Ürünü toplamayı bekleyelim,” diyordu... “Sonra hemen evi satarım.”</p>
				<p class="normal">Fakat ürün alınınca, ağaçlarda kiraz kalmayınca, şeftalilere, sonra üzümlere, üzümlerden sonra da, hemen hemen kar altında toplanan o güzelim muşmulalara sıra geliyordu. Derken kış bastırdı. Kırlar kapkara, bahçe bomboştu. Artık ne geçen var, ne de alıcı. Hatta pazar günleri dükkâncılar bile uğramıyordu. Yağmur ve rüzgârla tersyüz olan o anlamsız levha yol üstünde sallanadursun, ihtiyarın önünde rahat rahat tohumluğunu hazırlayacak, yemiş ağaçlarını budayacak üç koca ay vardı.</p>
				<p class="normal">Sonunda sabırları tükenen ve babalarının müşterileri kaçırmak için elinden geleni yaptığı kanısına varan çocuklar, bir çare buldular. Gelinlerden biri gelip eve yerleşti. Bu, daha sabah sabah süslenip püslenen, alışverişe alışkın kimseler gibi güler yüzlü, yapmacıktan övgüler düzen, dalkavukçasına tatlı dilli bir dükkâncı karısıydı. Sanki yol onunmuş gibi, kapıyı ardına kadar açık tutuyor, yüksek sesle konuşuyor ve gelip geçenlere:</p>
				<p class="normal">“Buyurun bakın, satılık ev var!” demek istiyormuş gibi gülümsüyordu.</p>
				<p class="normal">Artık zavallı ihtiyarda rahat huzur kalmamıştı. Bazen kadının orada olduğunu unutmaya çalışarak, bir ayakları çukurda olup da ölüm korkusunu bastırmak için projeler tasarlamaktan hoşlanan kimseler gibi, sebze tarhlarını belliyor, yeniden tohum atıyordu. Dükkâncı kadın, peşini hiç bırakmıyor ve adamcağızın başının etini yiyordu:</p>
				<p class="normal">“Aman, neye yarar ki?.. Eller için mi bu kadar zahmete giriyorsunuz?”</p>
				<p class="normal">İhtiyar hiç cevap vermiyor ve garip bir inatçılıkla işine sarılıyordu. Bahçeyi kendi haline bırakmak, onu gözden çıkarmak, hatta elden çıkarmaya başlamak demekti. Bu sebeple ne yollarda bir avuç ot, ne de gül fidanlarında bir tutam arsız bırakıyordu.</p>
				<p class="normal">Zaman geçiyor, eve bir türlü müşteri çıkmıyordu. Savaş zamanıydı. Kadın istediği kadar kapıyı açık tutsun, istediği kadar yola göz süzsün, göç arabalarından başka bir şey geçmiyor, içeriye tozdan başka bir şey girmiyordu. Gün geçtikçe kadın biraz daha huysuz oluyordu. Paris’te işinin başına dönmesi lazımdı. Kayınbabasına pek acı sitemlerde bulunduğunu, onunla adeta kavga ettiğini, kapıları küttedek kapadığını duyuyordum. İhtiyar, hiçbir şey söylemeden boynunu büküyor, bezelyelerinin filiz verdiğini, “Satılık ev” levhasının hep aynı yerde olduğunu görerek kendini avutuyordu.</p>
				<p class="normal">... Bu sene sayfiyeye gelince, evi yine eski yerinde buldum. Fakat ne yazık ki, levhadan eser kalmamıştı. Yırtılmış, çürümüş ilanlar hâlâ duvar boyunca sarkıp duruyordu. Artık iş bitmiş, ev satılmıştı. Koyu renkli koca kapının yerinde, yuvarlak tepeliğiyle, yeşile yeni boyanmış bir kapı, aradan bahçe görünen kafes kafes oymalı bir kapı bulunuyordu. Artık o eski yemiş bahçesinden eser kalmamıştı; ortada burjuva zevkine uygun bir çiçek tarhı, çimen ve şelale perişanlığı vardı. Merdiven sahanlığının önünde sallanıp duran madeni bir büyük yuvarlak bütün bu manzarayı yansıtıyordu. Bu yuvarlakta bahçe yolları çiğ renkli çiçek şeritlerine dönmüştü ve iki yayvan figür alabildiğine genişliyordu: Bir bahçe koltuğuna gömülmüş, ter içinde, kıpkırmızı, şişman bir adamla, bahçe kovasını kaldırarak:</p>
				<p class="normal">“Kınaçiçeklerine on dört kova su verdim!” diye bağıran, nefes nefese, devanası gibi bir kadın.</p>
				<p class="normal">Eve bir kat daha çıkmışlar, bahçe duvarlarını yenilemişlerdi. Henüz boya kokan, bu tamir görmüş köşecikte biri piyanoda bütün kuvvetiyle tanınmış kadriller ve dans salonu polkaları çalıp duruyordu. Yola dökülerek temmuzun toz bulutuna karışan ve dinlemesi insanı terleten bu dans havaları, bu kocaman çiçekler ve kocaman karılar curcunası, bu taşkın ve bayağı neşe yüreğimi burkuyordu. Şu bahçede o kadar mutlu, o kadar sakin dolaşan zavallı ihtiyarı düşünüyor ve gelini küçük ticarethaneye ait paracıkların çın çın ettiği yepyeni bir tezgâhın arkasında çalım satarken, onun Paris’te, hasır şapkası ve ihtiyar bahçıvan kamburuyla, canı sıkkın, utangaç, dokunsanız ağlayacak gibi, dükkânın iç tarafında dört döndüğünü gözümün önüne getirebiliyordum.</p>
			</body>
</html>