<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_18">Chauvin’in Ölümü</h2>
				<p class="normal">Ona ilk defa, ağustos ayının bir pazar günü, o zamanlar İspanya-Prusya hadisesi denilen şeyin başlangıcında, trende rast gelmiştim. Kendisini hiç görmemiştim, ama yine derhal tanıdım. Uzun boylu, kuru, kırçıl, yüzü kıpkırmızı, gaga burunlu, hep ateş püsküren ve yalnız köşede yakasına nişan kurdelesini takmış birine çevrilince yumuşayan fal taşı gibi gözler; kısa, dar, inatçı bir alın, hani o aynı düşüncenin hep aynı yerde durmadan işleye işleye sonunda gayet derin bir tek kırışık kazdığı alınlardan biri, bön ve kabadayı bir hal, üstelik de, “Frransa ve Frransız bayrağı” derken rrr’lara mühiş bir trampet çaldıran telaffuzu. Kendi kendime:</p>
				<p class="normal">“İşte Chauvin bu!” dedim.</p>
				<p class="normal">Gerçekten de Chauvin’di. O güzelim, boyuna nutuk çeken, el kol sallayan, gazetesiyle Prusya’ya tokat atan, bastonu havada Berlin’e giren, sarhoş, sağır, kör, zırdeli haliyle Chauvin. Uzlaşma yok; anlaşma, ne münasebet! İlle savaş! Ne pahasına olursa olsun, mutlaka savaş!</p>
				<p class="normal">“Ya hazır değilsek, Chauvin?..”</p>
				<p class="normal">Chauvin, yerinden kalkarak, diken diken olmuş bıyıklarının altından, camları sarsacak kadar yuvarladığı rrr’lar ile:</p>
				<p class="normal">“Mösyö, Fransızlar daima hazırdır!..” diye cevap veriyordu. Aptal, sinir adam! İsminin etrafında sürüp giden ve kendisine gülünç bir şöhret temin eden bütün o alayların, o şarkıların ne kadar yerinde olduğunu anladım!</p>
				<p class="normal">Bu ilk karşılaşmadan sonra, bir daha yüz yüze gelmemeye ahdetmiştim. Fakat talihin garip bir cilvesi olacak, onu hep yolumun üstünde buldum. Önce senatoda, M. de Grammont’nun senato yüksek üyelerine tantanayla savaşın ilan edildiğini bildirdiği gün. Bütün o titrek alkışların arasında tribünlerden müthiş bir “Yaşasın Fransa!” narası duyuldu. Başımı kaldırınca, yukarda, frizler arasında, Chauvin’in çırpınıp duran upuzun kollarını gördüm. Aradan çok geçmeden, onun Opera’da, Girardin’in locasında, ayağa kalkmış, Alman Ren’ini istediğini ve bu havayı henüz bilmeyen şarkıcılara:</p>
				<p class="normal">“Siz havasını öğreninceye kadar Ren’i geçeceğiz!” diye çıkıştığını duydum. Artık nereye gitsem, karşıma o çıkıyordu. Bu saçma Chauvin’i her yerde, sokak, bulvar köşelerinde, hep bir sıranın, bir masanın üstüne tünemiş olarak, trampetler, dalgalanan bayraklar, Marseillaise’ler arasında, cepheye giden askerlere purolar dağıtırken, hasta arabalarını alkışlarken, kıpkırmızı kesilen başıyla kalabalığa tepeden bakarken görüyordum, öyle gürültücü, öyle şamatacı, öyle istila edici bir hali vardı ki, Paris’te altı yüz bin Chauvin var hissini veriyordu. Gerçekten, bu katlanılmaz manzaradan kaçmak için, insanın evine girip kapanacağı, kapıları, pencereleri sımsıkı örteceği geliyordu...</p>
				<p class="normal">Fakat Wissembourg, Forbach ve bize bu hazin ağustos ayını uzun ve hemen hemen aralıksız bir kâbus, hummalı ve ağır bir yaz kâbusu haline getiren bütün bir bozgun dizisinden sonra, insan nasıl evinde kapalı kalır? Nasıl olur da, haber ve ilan peşinde koşan, bütün gece şaşkın ve perişan çehrelerle sokak fenerlerinin altında dolaşan o canlı endişeye karışmaz? İşte o akşamlar, yine Chauvin’e rast geliyordum. Bulvarlarda, bir öbekten öbür öbeğe gidiyor, sesi çıkmayan kalabalığın ortasında, ümitli, iyi haberlerle dolu, başarıdan emin, her şeye rağmen, birbiri ardından yirmi kere:</p>
				<p class="normal">“Bismarck’ın beyaz zırhlı süvarileri, son erine kadar imha edilmiş...” haberini tekrarlayarak nefes tüketiyordu.</p>
				<p class="normal">Garip şey! Chauvin bana artık o kadar gülünç gelmiyordu. Söylediklerinin bir kelimesine bile inanmıyordum, ama ne zararı var, onu dinlemek hoşuma gidiyordu. Gözünün bağlı olmasına, böbürlenme illetine, cahilliğine rağmen, bu garip adamda, için için yüreği ısıtan bir alev gibi, canlı ve sönmek bilmeyen bir ateş hissediliyordu.</p>
				<p class="normal">Uzun kuşatma aylarında, o kuru ekmek ve at etiyle geçen dehşetli kışta, bu aleve pek ihtiyacımız oldu. Bütün Parisliler şunu kabul ederler ki, Chauvin olmasaydı, Paris sekiz gün bile dayanamazdı. Daha başlangıçta Trochu:</p>
				<p class="normal">“Canları ne zaman isterse girebilirler!” diyordu.</p>
				<p class="normal">Chauvin:</p>
				<p class="normal">“Giremezler!” diyordu. Chauvin’nin imanı vardı; Trochu’nün yoktu. Chauvin her şeye inanıyordu, noterce onaylı planlara, Bazaine’e, yarmalara inanıyordu. Her gece, Etampes yönünden Chanzy’nin toplarını, Enghien tarafından Faidherbe’in ateş eden askerlerini duyuyordu. Asıl işin garibi, biz de aynı şeyleri duyuyorduk. Bu kahraman andavallının ruhu bizlere o kadar bulaşmıştı ki...</p>
				<p class="normal">Hey gidi babayiğit Chauvin!</p>
				<p class="normal">Karla dolu, sarı ve basık gökyüzünde güvercinlerin beyaz kanadını herkesten evvel o görürdü. Gambetta, bize o ustaca söylenmiş palavralarından birini gönderdiği zaman, belediyelerin kapısında onu gür sesiyle Chauvin okurdu. O berbat aralık ayı gecelerinde halk, dizi dizi, kasap dükkânlarının önünde titreşe titreşe sıra beklerken, Chauvin hiç umursamadan araya katılır ve sayesinde bütün o aç insanlar, gülmek, şarkı söylemek, karın üstünde hora tepmek kuvvetini bulurdu.</p>
				<p class="normal">Chauvin, le, lon, la, bırakın şu Prusyalılar geçsin Lor-<br class="chapter"/>raine’e! diye şarkıya başlayınca, ayaklar tempo tutar ve yün başlıkların altında o biçare solgun suratlara bir dakika için can gelirdi. Heyhat! Bütün bunlar hiçbir işe yaramadı. Bir akşam, Drouot sokağından geçerken, endişeli bir kalabalığın sessizce, belediye dairesi etrafında kaynaştığını gördüm ve bu arabasız, ışıksız, koca Paris’te Chauvin’in tumturakla şişen sesini duydum:</p>
				<p class="normal">“Montretout sırtlarını işgal ettik!”</p>
				<p class="normal">Sekiz gün sonra, artık her şey bitmişti.</p>
				<p class="normal">O andan itibaren Chauvin ancak uzun aralıklarla gözüme ilişti. Onu iki üç kere bulvarda, el kol sallayıp yine rrr’ları makara gibi koyuvererek, intikamdan bahsederken gördüm. Fakat artık kendisini dinleyen yoktu. Züppe Paris keyfine, işçi Parisi de azgınlıklarına kavuşmak için helak oluyordu. Zavallı Chauvin, o upuzun kollarını istediği kadar sallasın dursun, ahali etrafında halka olacağı yerde, daha o gürünür görünmez, çil yavrusu gibi dağılıyordu.</p>
				<p class="normal">Bazıları:</p>
				<p class="normal">“Yapışkan!” diyordu, bazıları da:</p>
				<p class="normal">“Hafiye!..” Sonra isyan başladı, kızıl bayrak, Komün, Paris’te idarenin işçilere geçmesi. Chauvin artık şüpheliler arasına girmişti, evinden çıkamaz oldu. Ama yine o meşhur sütun devirme gününde, Vendôme meydanının bir köşesinde bulunmuş olacaktı. Halkın arasında varlığı tahmin ediliyordu. Külhanbeyleri, körlemeden, adamcağıza hakaret ettiler:</p>
				<p class="normal">“Yuh, Chauvin!” diye bağırdılar. Sütun düştüğü zaman, genelkurmay binasının bir penceresinde şampanya içen Prusya subayları:</p>
				<p class="normal">“Hah, hah, hah, Mosye Chaufin!” diye alay ederek kadeh kaldırdılar.</p>
				<p class="normal">23 Mayıs’a kadar Chauvin’den hiç ses seda çıkmadı. Zavallı, bir mahzene sığınmış, Fransız güllelerinin Paris damları üzerinde ıslık çalmasını içi yana yana dinliyordu. Sonunda bir gün, top ateşi biraz kesilir gibi olunca, dışarıya çıkayım dedi. Sokak bomboş, sanki genişlemiş gibiydi. Bir ucunda üç topu ve kızıl bayrağıyla müthiş bir barikat yükseliyordu, öbür ucunda iki küçük Vincennes avcısı, tüfek elde, duvarlara sürüne sürüne ilerliyordu: Versailles kıtaları Paris’e giriyorlardı.</p>
				<p class="normal">Chauvin’in yüreği kabardı ve askerlere karşı koşarak:</p>
				<p class="normal">“Yaşasın Fransa!” diye bağırdı. Sesi karşılıklı bir yaylım ateşi içinde kısıldı. Talihsizlik buna derler, biçare iki kişinin arasına girmişti; onlar da birbirlerine nişan alırken, kurşunları Chauvin yedi. Kaldırım taşları sökülmüş yolun ortasına yuvarlandığı görüldü. Orada, kolları uzanmış, surat hareketsiz, iki gün öylece kaldı.</p>
				<p class="normal">İşte Chauvin, içsavaşlarımızın kurbanı olarak böyle öldü. Kendisi son Fransızdı.</p>
			</body>
</html>