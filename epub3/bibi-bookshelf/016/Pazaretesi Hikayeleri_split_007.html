<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_6">Casus Çocuk</h2>
				<p class="normal">Adı Stenne’di, küçük Stenne.</p>
				<p class="normal">Sıska, saz benizli bir Paris çocuğuydu. Belki on, belki de on beş yaşlarındaydı. Bu yumurcakların da yaşı belli olmaz ki. Annesi ölmüştü, babası eski bir deniz eri, Temple mahallesinde küçük bir parkta bekçilik ediyordu. Çocuklar, dadılar, açılır kapanır iskemleleriyle ihtiyar kadınlar, fakir anneler, kısacası Paris’in arabalardan kaçarak bu kenarları kaldırımlı tarhlara sığınmaya gelen bütün o tintin gezer takımı, Stenne babayı tanır ve pek severdi. Köpekleri ve sıra sıra dolaşan serserileri ürküten o posbıyığın altında, pek sevecen, adeta bir anne gülümseyişinin gizlendiği ve bu gülücüğü görmek için de adamcağıza:</p>
				<p class="normal">“Küçük ne âlemde?” demenin yeterli olduğu biliniyordu.</p>
				<p class="normal">Stenne baba, oğlunu o kadar severdi! Akşamları okulun dağılma vaktinde, küçük, kendisini almaya gelip de baba oğul, her sıranın önünde gediklilerin hatırlarını sormak üzere mola vererek, iltifatlarına karşılık vererek, parkın yollarında dolaştıkları zaman, Stenne’in keyfine diyecek olmazdı.</p>
				<p class="normal">Ne yazık ki kuşatma başlayınca her şey de değişti. Stenne babanın parkı kapatıldı, içine de petrol kondu ve gözünü kırpmadan etrafına bekçilik etmek zorunda kalan zavallı adam, bütün ömrünü tek başına, tütün içmeden, oğlunu ancak akşamları geç vakit evde görmeye katlanarak, o bomboş ve altüst olmuş yeşillik kümeleri arasında geçirmeye başladı. Artık Prusyalıların sözünü ettiği zaman bıyığının ne şekil aldığı görülecek şeydi... Küçük Stenne’e gelince, o bu yeni hayattan pek şikâyet etmiyordu.</p>
				<p class="normal">Kuşatma ne demek? Çocuklar için bundan daha eğlenceli şey olur mu? Okul yok! Sınav yok! Her gün tatil, sokaklar da panayır yeri gibi...</p>
				<p class="normal">Çocuk, akşama kadar, sokak sokak dolaşıyordu. Mahallenin metrislere giden taburlarına takılıyor ve bunlardan da mızıkası iyi olanları seçiyordu. Bu mızıka bahsinde küçük Stenne’in bilgisine diyecek yoktu. 96. tabur bandosunun bir şeye benzemediğini, halbuki 55.’de pek mükemmel bir takım bulunduğunu şıp diye söyleyiverirdi. Bazen de yedeklerin talimlerini seyrederdi. Sonra, sıra bekleme faslı da vardı...</p>
				<p class="normal">Kolunda sepeti, havagazının yanmadığı kış sabahlarının loşluğunda, kasap ve ekmekçi dükkânlarının parmaklığı önünde sıralanan ahalinin arasına o da katılırdı. Orada, ayaklar su birikintileri içinde, herkes birbiriyle tanışır, siyasetten konuşur ve M. Stenne’in oğlu olmak sıfatıyla kendisinin fikri sorulurdu. Fakat hepsinin en eğlencelisi kuka partileri, hani şu Brötanya yedeklerinin kuşatma sırasında Paris’te moda haline getirdikleri meşhur galoche<sup class="calibre2"><a href="Pazaretesi%20Hikayeleri_split_047.html#footnote-600-2" id="footnote-600-2-backlink" name="footnote-600-2-backlink">[2]</a></sup> oyunuydu. Küçük Stenne istihkâmlarda ve ekmekçi dükkânlarında bulunmadığı zaman, kendisini mutlaka Château-d’Eau meydanındaki galoche oyununda görürdünüz. Tabii oyuna girmezdi. Bunun için çok para lazımdı. Yalnız gözünü dört açarak oyuncuları seyretmekle kalırdı!</p>
				<p class="normal">Hele bir tanesine, oyuna hep beş franklıklar basan, mavi gömlekli büyücek bir oğlana hayran olmuştu. Delikanlı koştukça, gömleğinin altındaki paralar çın çın ediyordu...</p>
				<p class="normal">Bir gün, oğlan küçük Stenne’in ayakları altına kadar yuvarlanıp gelen bir beş franklığı yerden alırken, yavaş sesle:</p>
				<p class="normal">“Öyle şaşma, şaşı olursun!” dedi. “Ama istersen, sana bunun kaynağını öğretirim.”</p>
				<p class="normal">Oyun bitince, onu meydanın bir köşesine götürdü ve çocuğa kendisiyle birlikte gelip Prusyalılara gazete satmayı teklif etti. Her seferinde otuz frank kazanç vardı. Stenne, önce bu teklifi öfkeyle reddetti ve üç gün oyunların semtine bile uğramadı. Fakat bu üç gün ne sıkıntılarla geçti, Allah bilir! Artık ağzına bir lokma girdiği yoktu. Artık kendisini uyku tutmaz olmuştu. Geceleri, yatağının altında kuka yığınlarının kuleler gibi yükseldiğini, beş franklıkların pırıl pırıl tekerlendiğini görür gibi oluyordu. Ben de oynasam diye öyle içi gidiyordu ki. Sonunda dördüncü günü dayanamadı, Château-d’Eau’ya geldi, büyük oğlanı gördü ve şeytana uydu.</p>
				<p class="normal">Karlı bir günün sabahında, omuzlarında birer torba, gazeteler gömleklerinin altında saklı, yola çıktılar. Flandres kapısına geldikleri zaman, henüz gün doğmuştu. Büyük oğlan, Stenne’i elinden tuttu ve burnu kırmızı, yumuşak başlı, babacan bir şehirliye benzeyen nöbetçiye sokularak, ağlamaklı bir sesle:</p>
				<p class="normal">“Aman efendim,” dedi, “izin verin de geçelim... Annemiz hasta, babamız da öldü. Küçük kardeşimle tarladan patates toplamaya gideceğiz.”</p>
				<p class="normal">Hem de ağlıyordu. Stenne, utancından yerin dibine geçerek, başını eğmişti. Nöbetçi onları bir an süzdü, bomboş ve bembeyaz yola doğru bir göz attı ve bir yana çekilerek:</p>
				<p class="normal">“Haydi, çabuk geçin,” dedi.</p>
				<p class="normal">Artık Aubervilliers’nin yolunu tutmuşlardı. Büyük oğlan kıs kıs gülüyordu.</p>
				<p class="normal">Küçük Stenne, rüyadaymış gibi, bulanık bir halde, kışlaya çevrilmiş fabrikalar, ıslak paçavralarla donanmış boş barikatlar, sisleri delip de gökyüzüne kırık dökük ve dumansız yükselen uzun bacalar gördü. Uzaktan uzağa bir nöbetçi, öteki tarafı dürbünle seyreden kukuletalı subaylar, önlerinde yakılıp da artık sönmekte olan ateşlerin erittiği karla sırsıklam olmuş küçük çadırlar. Büyük oğlan yolu biliyor, karakolların eline düşmemek için tarlaların içine dalıyordu. Ama yine, sivil nişancılardan oluşmuş bir ileri karakola çatmaktan yakayı kurtaramadılar. Sivil nişancılar kukuletalı yağmurluklarıyla Soissons tren yolu boyunca, suyla dolu bir hendeğin içinde çömelmiş bekliyorlardı. Bu sefer büyük oğlanın masal okuması hiçbir işe yaramadı, geçmelerine müsaade edilmedi. O sızlanadursun, geçit muhafızının evinden demiryoluna, saçı başı ağarmış, yüzü buruşmuş, Stenne babaya benzeyen ihtiyar bir çavuş çıktı. Çocuklara:</p>
				<p class="normal">“Haydi, artık ağlamayı bırakın, çocuklar,” dedi. “Patateslerinize gidersiniz, merak etmeyin! Ama evvela içeriye girin de biraz ısının. Şu yumurcak neredeyse soğuktan donacak!”</p>
				<p class="normal">Heyhat! Küçük Stenne soğuktan değil, korkudan, utancından titriyordu... İçerde gayet cılız, tam bir dilenci ateşinin etrafında büzülmüş duran birkaç asker gördüler. Kasaturalarının ucuna taktıkları peksimetleri ateşe uzatıp biraz yumuşatmaya çalışıyorlardı. Çocuklara yer açmak için biraz sıkıştılar. Kendilerine azıcık içki, azıcık kahve verildi. Onlar içedursunlar, kapıda bir subay göründü, çavuşu çağırdı, ona bir şeyler fısıldadı ve hemen çıkıp gitti.</p>
				<p class="normal">Çavuş, arkadaşlarına dönerek keyifli keyifli:</p>
				<p class="normal">“Çocuklar!” dedi, “bu gece kızılca kıyamet kopacak... Prusyalıların parolasını öğrenmişler... Galiba bu sefer heriflerden şu canına yandığımın Bourget’sini geri alacağız.”</p>
				<p class="normal">Bir alkış ve kahkahadır koptu. Hora tepen tepene, şarkı söyleyen söyleyene, kasaturasını parlatan parlatana. Çocuklar, bu curcunadan yararlanarak sıvıştılar.</p>
				<p class="normal">Siperi geçince ova uzanıp gidiyordu. Ovanın ta sonlarında, mazgal delikleri açılmış uzun bir beyaz duvar vardı. İşte çocuklar her adımda patates topluyormuş gibi duraklayarak bu duvara doğru ilerliyorlardı.</p>
				<p class="normal">Küçük Stenne, boyuna:</p>
				<p class="normal">“Geri dönelim... Oraya gitmeyelim...” diyordu.</p>
				<p class="normal">Öbürü omuz silkiyor ve boyuna yürüyordu. Birdenbire, doldurulan bir tüfeğin mekanizma şakırtısını duydular.</p>
				<p class="normal">Büyük oğlan, kendini yere atarak:</p>
				<p class="normal">“Yat!” dedi.</p>
				<p class="normal">Yatınca da ıslık çaldı. Karşıdan, karların içinden başka bir ıslık sesi geldi. Sürüne sürüne ilerlediler... Duvarın önünde, zemin hizasından, yağlı bir berenin altında bir çift sarı bıyık peyda oldu. Büyük oğlan sipere, Prusyalının yanına atladı ve yoldaşını göstererek:</p>
				<p class="normal">“Kardeşimdir,” dedi.</p>
				<p class="normal">Şu Stenne o kadar ufak tefekti ki Prusyalı, kendisini görünce gülmeye başladı ve kollarına alıp gediğe kadar kaldırmaya mecbur oldu.</p>
				<p class="normal">Duvarın öbür tarafında toprak setler, boylu boyunca yere yatırılmış ağaçlar, karın içinde kapkara çukurlar ve her çukurun içinde de aynı yağlı bere ve çocukların geçtiğini görerek sırıtan aynı sarı bıyıklar vardı. Bir köşede bahçıvanın evi kalın kütüklerle bir kazamat haline sokulmuştu. Alt katı iskambil oynayan ve harıl harıl yanan bir ateşin üstünde çorba pişiren askerlerle doluydu. Lahanayla domuz yağı ne de güzel kokuyordu! Ayazda konaklayan sivil nişancılarla arada ne büyük fark vardı! Yukarı katta da subaylar. Piyano çaldıkları, şampanya şişelerinin tıpalarını patlattıkları duyuluyordu. Parisliler içeriye girince sevinçli bir hurra ile karşılandılar. Bütün gazeteler kapışıldı: Çocuklara içki ikram edildi, konuşuldu. Bütün bu subayların azametli ve aksi bir hali vardı. Fakat büyük oğlanın kenar mahalle cerbezesine, külhanbeyi tabirlerine bayılıyorlardı. Gülüyorlar, söylediği kelimeleri tekrarlıyorlar, kendilerine getirilen bu Paris çamuru içinde keyifle yuvarlanıyorlardı.</p>
				<p class="normal">Küçük Stenne de, aptal olmadığını göstermek için, söze karışmak istiyordu; fakat kendisini sıkan bir şeyler vardı. Tam karşısında, öbürlerinden ayrı, öbürlerinden daha yaşlı, daha ciddi bir Prusyalı, gazete okuyor, daha doğrusu okur gibi yapıyordu, çünkü gözlerini çocuğa dikmiş, hep ona bakıyordu. Sanki bu adamın memlekette Stenne yaşında bir çocuğu varmış da, kendi kendine:</p>
				<p class="normal">“Oğlumun böyle işler yaptığını görmektense, ölmek daha iyi...” diyormuş gibi bu bakışlarda hem şefkat, hem de sitem seziliyordu...</p>
				<p class="normal">İşte o anda Stenne, kalbini bir elin sıktığını ve çarpmasına engel olduğunu duydu.</p>
				<p class="normal">Bu hafakandan kurtulmak için içmeye başladı. Çok geçmeden, etrafında her şey dönüyor gibi oldu. Arkadaşının kaba kahkahalar arasında, milli muhafızlarla, onların talimleriyle alay ettiğini, Marais’de bir safa geçme halini, geceleyin istihkâmlarda bir silah başına âlemini taklide başladığını, ancak hayal meyal fark edebildi. Daha sonra büyük oğlan, pes perdeden konuşmaya başladı. Subaylar yaklaştılar, derhal suratları asıldı. Alçak, onlara sivil nişancıların hücumunu haber veriyordu...</p>
				<p class="normal">Artık o zaman küçük Stenne, hiddetle yerinden kalktı; ayılmıştı:</p>
				<p class="normal">“Yapma bunu, ağabey... istemiyorum.”</p>
				<p class="normal">Fakat öteki, onun bu telaşına güldü ve devam etti. Daha sözünü bitirmeden bütün subaylar ayağa kalkmışlardı. İçlerinden biri çocuklara kapıyı göstererek:</p>
				<p class="normal">“Haydi, defolun!” dedi.</p>
				<p class="normal">Sonra aralarında, hızlı hızlı Almanca konuşmaya başladılar. Büyük oğlan, Venedik dukasıymış gibi azametle, paralarını şıkırdata şıkırdata dışarıya çıktı. Stenne, başı önünde, onu takip etti ve bakışı kendisini pek sıkmış olan Prusyalının hizasından geçerken, kederli bir sesin:</p>
				<p class="normal">“Değil güzel! Değil güzel bu...” dediğini duydu.</p>
				<p class="normal">Gözleri doldu.</p>
				<p class="normal">Çocuklar ovaya çıkınca, koşmaya başladılar ve çabucak hatlara vardılar. Torbaları Prusyalıların verdiği patateslerle doluydu. Böylece hiçbir aksilikle karşılaşmadan sivil nişancıların siperine geçtiler. Orada geceleyin yapılacak saldırı için hazırlıklara başlanmıştı. Kıtalar, sessizce gelip duvarların arkasında toplanıyorlardı. İhtiyar çavuş da oradaydı, keyifli keyifli, askerlerine yer gösteriyordu. Çocuklar geçtiği zaman, tanıdı ve tatlı tatlı gülümsedi...</p>
				<p class="normal">Bilseniz bu gülümseme küçük Stenne’in ne kadar yüreğini sızlattı. Bir an, içinden:</p>
				<p class="normal">“Oraya gitmeyin... Biz sizi ele verdik!” diye bağırmak, geldi. Fakat öteki:</p>
				<p class="normal">“Ağzını açarsan bizi kurşuna dizerler,” demişti. O da korkudan, ağzını açamadı. Courneuve’de sahipsiz bir eve girip parayı paylaştılar.</p>
				<p class="normal">Doğrusunu söylemek lazım, para hakça taksim edildi ve küçük Stenne, gömleğinin altında paracıklarının çın çın ettiğini duyunca, bu parayla tadını çıkaracağı kuka partilerini düşündükçe, kabahatini eskisi kadar iğrenç bulmadı.</p>
				<p class="normal">Fakat yalnız başına kalınca, ah zavallı çocuk! Kapılardan sonra büyük oğlan kendisinden ayrılınca, cepleri daha ağır basmaya ve yüreğini sıkan el büsbütün yumulmaya başladı. Paris, artık o eski Paris değildi. Gelip geçenler, sanki nereden geldiğini biliyorlarmış gibi, kendisine sert sert bakıyorlardı. Casus... O bu kelimeyi tekerleklerin gürültüsünde, kanal boyunca talime çıkan trampetlerde duyuyordu. Sonunda evine geldi, babasının henüz dönmemiş olduğunu görünce pek sevindi, hemen odalarına çıkıp kendisine o kadar ağır gelen paraları yastığının altına sakladı.</p>
				<p class="normal">Stenne babanın, o akşamki kadar eve neşeli ve keyifli döndüğü olmamıştı. Taşradan iyi haberler gelmişti... Memleketin vaziyeti iyileşmeye yüz tutmuştu. Eski asker, yemeğini yerken, duvarda asılı duran tüfeğine bakıyor ve gözlerinin içi gülerek oğluna:</p>
				<p class="normal">“Evlat,” diyordu, “yaşın büyük olsaydı, Prusyalılara gösterirdin değil mi?”</p>
				<p class="normal">Saat sekiz sularında top sesleri duyuldu.</p>
				<p class="normal">Bütün tabyaları pek iyi bilen adamcağız:</p>
				<p class="normal">“Aubervilliers’dir,” dedi. “Bourget’de çarpışma oluyor.” Küçük Stenne sapsarı kesildi, yorgun olduğunu bahane ederek yatmaya gitti, fakat gözüne uyku girmedi. Toplar durmadan gürlüyordu. Sivil nişancıların Prusyalılara baskın vermek için geceleyin siperlerinden çıktıklarını, fakat kendilerinin pusuya düştüklerini kafasında canlandırdı. Kendisine gülümsemiş olan çavuşu hatırladı, onu orada boylu boyunca karlara uzanmış gördü. Hem yanında daha niceleri vardı! Bütün bu dökülen kanların ücreti, şurada yastığının altında duruyordu ve kendisi, M. Stenne’in, bir askerin oğlu... Gözyaşları sanki boğazını tıkıyordu. Babasının yandaki odada dolaştığını, pencereyi açtığını duydu. Aşağıda, meydanda toplanma borusu çalıyor, bir yedek taburu yola düzülmeden önce sayım. Demek, gerçek bir çarpışma başlamıştı. Zavallı çocuk hıçkırıklarını bastıramadı. Babası odaya girerken:</p>
				<p class="normal">“Nen var?” diye sordu.</p>
				<p class="normal">Çocuk artık kendini tutamadı, yatağından atladı ve babasının ayaklarına kapandı. Yataktan sıçrarken, bütün paralar yere yuvarlanmıştı.</p>
				<p class="normal">İhtiyar titreye titreye:</p>
				<p class="normal">“Bu da nesi?” dedi. “Yoksa çaldın mı?”</p>
				<p class="normal">Bunun üzerine küçük Stenne, bir nefeste Prusyalılara nasıl gittiğini, orada ne yaptığını anlattı. Söyledikçe üzüntüden kurtulduğunu duyuyor, kabahatini itiraf etmek gönlüne biraz ferahlık veriyordu. Stenne baba, suratı allak bullak olmuş, dinliyordu. Oğlu sözünü bitirince, elleriyle yüzünü kapadı ve ağladı.</p>
				<p class="normal">Çocuk:</p>
				<p class="normal">“Baba, baba...” diyecek oldu.</p>
				<p class="normal">İhtiyar, cevap vermeden, onu itti ve yere saçılan paraları topladı.</p>
				<p class="normal">“Hepsi bu kadar mı?” diye sordu.</p>
				<p class="normal">Küçük Stenne, hepsi bu kadar der gibi başını eğdi. İhtiyar duvardan tüfeğini, fişekliğini indirdi, parayı cebine koydu ve:</p>
				<p class="normal">“Peki,” dedi, “ben onlara geri veririm.”</p>
				<p class="normal">Sonra bir kelime bile söylemeksizin, başını bile çevirmeden, aşağıya inip karanlıkta yola düzülen yedeklerin arasına karıştı. O günden beri kendisini bir daha görmek kimseye nasip olmadı.</p>
			</body>
</html>