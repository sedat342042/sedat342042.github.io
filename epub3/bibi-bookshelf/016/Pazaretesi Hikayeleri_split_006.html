<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_5">Colmar Yargıcının Gözüne Görünenler</h2>
				<p class="normal">İmparator Wilhelm’e sadakat yemini etmeden önce, Colmar mahkemesi yargıçlarından Dollinger’cikten daha mesut adam yoktu. Külahını yana eğmiş, kocaman göbeği, sırıtkan dudağı ve bir muslin kurdele üzerine yaslanmış üç katlı gerdanıyla celseye geldiği zaman, “Ah, şimdi güzel bir tekerleme yapayım da görün!” der gibi bir hali vardı. Onun o tombul bacaklarını uzatarak kocaman koltuğuna gömüldüğünü, otuz sene yargıçlıktan sonra keyfini ve pembe yüzünü borçlu olduğu o serin ve yumuşak meşin mindere yaslandığını görmek insanın içini açardı.</p>
				<p class="normal">Talihsiz Dollinger!</p>
				<p class="normal">Zaten kendisini o minder mahvetti. Üzerinde o kadar rahattı ki, o sahtiyan taklidi mindere öyle iyi yerleşmişti ki, yerinden kımıldanmaktansa Prusyalı olmayı tercih etti. İmparator Wilhelm ona, “Oturduğunuz yerde kalınız, Mösyö Dollinger!” demişti. Dollinger de oturduğu yerde kaldı, işte bugün, Colmar ağır ceza mahkemesi üyesi sıfatıyla, Berlin’deki şevketlinin namına canla başla adalet dağıtmaktadır.</p>
				<p class="normal">Etrafında da hiçbir şey değişmemiş: Hep aynı soluk ve yeknasak mahkeme, cilalı gibi parlak sıraları, çıplak duvarları, avukat vızıltısıyla hep aynı ilmihal divanhanesi, sof perdeli yüksek pencerelerden dökülen hep aynı soluk ışık, başını eğmiş, kollarını uzatmış hep aynı tozlu büyük İsa heykeli... Colmar ağır ceza mahkemesi Prusya’ya geçmekle haysiyetinden bir şey kaybetmemişti, salonun dibinde yine bir imparator büstü vardı... Ama ne olursa olsun! Dollinger’in rahatı kaçmıştı. Koltuğuna istediği kadar yaslansın, istediği kadar can havliyle yamansın, nafile, o eski canım şekerlemelerden eser kalmamıştı. Hatta mahkeme sırasında tesadüfen uykuya dalıverdiği anlarda da hep korkulu rüyalar görmeye başlamıştı...</p>
				<p class="normal">Bir gün rüyasında, kendini yüksek bir dağın tepesinde, Honeck veya Alsace tepesi gibi bir yerde gördü... Tek başına, yargıç cüppesiyle, kocaman koltuğuna oturmuş, kavruk ağaçlarla minimini sinek bulutlarından başka bir şey görülmeyen o muazzam yüksekliklerde acaba ne işi vardı?.. Dollinger bunun farkında değil. O, sırtını soğuk bir ter kaplamış, kâbusun sıkıntısı içinde titreye titreye bekliyor. Ren’in öbür yakasından, Kara Orman’ın çamları ardından testekerlek kızıl bir güneş doğuyor ve güneş yükseldikçe de, aşağıda, Thann ve Munster vadilerinde, Alsace’ın bir başından öbür başına kadar, karışık bir uğultu, bir ayak sesi ve araba gürültüsü peyda oluyor, büyüyor, yaklaşıyor ve Dollinger’e hafakanlar basıyor. Çok geçmeden, dağın böğründe döne döne tırmanan upuzun yoldan, Colmar yargıcı, hazin ve sonsuz bir alayın kendine doğru geldiğini görüyor. Gelenler, alayla göç etmek için Vosges dağlarının bu geçidinde sözleşmiş bütün Alsace ahalisidir.</p>
				<p class="normal">Önde, dört öküz koşulmuş uzun arabalar, hani hasat zamanında her tarafından demetler fışkıran, kenarları parmaklıklı o uzun arabalar, şimdi mobilya, eşya denkleri ve avadanlıklarla tıklım tıklım gidiyor. İçlerinde neler yok: Kocaman karyolalar, yüksek dolaplar, Hint basmasından süsler, hamur tekneleri, çıkrıklar, küçük çocuk iskemleleri, dededen kalma koltuklar, köşeden bucaktan alınarak birbiri üstüne yığılmış, baba ocaklarının o mübarek tozunu yolun rüzgârına savuran eski emanetler. Bu arabalarda kapı kapamacasına evler göç ediyor. Nitekim gıcırdamadan, inlemeden ilerleyemiyorlar. Öküzler, sanki zemin tekerleklere yapışıyormuş gibi, sanki tırmıklarda, sabanlarda, çapalarda ve taraklarda takılı kalmış kuru toprak parçaları yükü bir kat daha ağırlaştırarak, bu yola çıkışı bir kökünden sökülmeye çevirmiş gibi, arabaları zahmetle çekiyorlar. Arkadan, üç köşeli, şapkalarıyla titreye titreye bastonlarına dayanan ihtiyarlardan tutunuz da, dimi bezinden pantolonları ve askılarıyla o kıvırcık saçlı sarışın yavrulara varıncaya kadar, vakur delikanlıların omuzda taşıdıkları kötürüm büyükbabadan, annelerin bağırlarına bastıkları memedeki çocuklara kadar, her saftan ve her yaştan sessiz bir kalabalık, sıkışık düzende yürüyordu. Hepsi, sağlamları da, sakatları da, ertesi sene asker olacaklar ve biten o müthiş badirede askerlik yapanlar, koltuk değnekleriyle sürünen bacağı kesilmiş, zırhlı süvariler, yırtık pırtık, paçavra haline gelmiş üniformalarından henüz Spandau kazamatlarının küfü gitmemiş olan solgun benizli, bitkin topçular, hepsi, bir kıyısında Colmar yargıcının oturduğu yoldan gururla geçip gidiyorlardı, önünden geçerken de her biri müthiş bir öfke ve tiksinti ifadesiyle yüzünü öbür tarafa çeviriyordu.</p>
				<p class="normal">Ah zavallı Dollinger! Gizlenmek, kaçmak istiyor fakat imkânsız. Koltuğu dağa, meşin minderi koltuğuna, kendisi de meşin minderine kök salmış. O zaman, orada teşhir direğindeymiş gibi olduğunu ve herkes ayıbını ta uzaklardan görsün diye direğin bu kadar yükseklere dikildiğini anlıyor... İsviçre sınırındakiler muazzam sürülerini güderek, Saar’dakiler o okkalı demir aletlerini doldurdukları maden ocağı arabalarını iterek, geçit resmi, köy köy devam ediyor. Sonra şehirler geliyor, bütün iplikhane işçileri, tabaklar, dokumacılar, çulhalar, burjuvalar, papazlar, hahamlar, yargıçlar, siyah cüppeler, kırmızı cüppeler... İşte başta ihtiyar başkanıyla Colmar mahkemesi. Dollinger, utancından ölecek gibi, yüzünü kapamaya davranıyor, ama ellerine felç gelmiş, kımıldamıyor. Gözlerini yummak istiyor, fakat gözkapakları hareketsiz ve dimdik. Kaderde onun herkesi, herkesin de onu görmesi, meslektaşlarının geçerken, attıkları o hakaret dolu bakışlardan bir tekini bile kaçırmaması yazılıymış...</p>
				<p class="normal">Böyle bir yargıcın teşhir direğinde olması, dehşetli bir şey! Ama bundan da dehşetlisi, kendi çoluk çocuğu kalabalığın içinde; hepsi de onu tanımazlıktan geliyor. Karısı, çocukları, başlarını eğerek önünden geçiyorlar. Onlar da utanıyorlar galiba. Hatta o kadar sevdiği küçük Michel de, yüzüne bile bakmadan, bir daha dönmemek üzere geçip gidiyor. Yalnız ihtiyar başkanı kendisine, yavaşça:</p>
				<p class="normal">“Bizimle beraber gelin, Dollinger. Burada kalmayın, dostum!” demek için bir dakika duruyor. Fakat Dollinger yerinden kalkamıyor ki. Çırpınıyor, imdat diye bağırıyor ve alay saatlerce önünden geçiyor. Kalabalık güneş batarken artık uzaklaşınca, çan kuleleri ve fabrikalar ile dolu bütün o güzel vadilerden çıt bile duyulmuyor. Bütün Alsace kalkıp gitmiş. Yukarda, teşhir direğine çakılmış oturan, azledilmez Colmar yargıcından başka hiç kimse yok.</p>
				<p class="normal">... Sahne birdenbire değişiyor. Porsuk fidanları, siyah haçlar, sıra sıra mezarlar ve matemli bir kalabalık. Bir hatırlının cenaze gününde Colmar mezarlığının manzarası. Şehrin bütün çanları çalınmakta. Ağır ceza mahkemesi üyesinden Dollinger Hakkın rahmetine kavuşmuş. Şeref ve haysiyetin yapamadığını ölüm yapmış. O azledilmez yargıcı meşin minderinden söküp, ille oturacağım diye tutturan o adamcağızı boylu boyunca yere yatırmış...</p>
				<p class="normal">Rüyasında öldüğünü görmek ve kendi kendine ağlamak kadar korkunç bir şey olamaz. Dollinger, içi ezgin, kendi cenaze merasimini seyrediyor. Onu, ölümünden de fazla kederlendiren şey, etrafına yığılan bu muazzam kalabalığın içinde bir tek dostu, bir tek akrabası olmayışıdır. Colmar’dan kimseler yok; hep Prusyalılar! Cenaze alayının peşi sıra gidenler Prusya askerleri, arabanın yanı sıra yürüyenler Prusya yargıçları, mezarının başında söylenen sözler Prusya nutukları, üstüne attıkları ve kendisine o kadar soğuk gelen toprak da Prusya toprağı, heyhat!</p>
				<p class="normal">Ansızın kalabalık saygıyla birisine yol veriyor; beyazlar giyinmiş, levent bir zırhlı süvari, mantosunun altında büyük bir herdemtaze çelengini andıran bir şeyle yaklaşıyor. Etraftan:</p>
				<p class="normal">“Bismarck geldi... Bismarck geldi...” diyorlar. Colmar yargıcı da içinden hazin hazin:</p>
				<p class="normal">“Kont cenapları,” diyor, “bana fazla iltifatta bulunuyorsunuz, ama Michel’ciğimiz de burada olsaydı...”</p>
				<p class="normal">Muazzam bir kahkaha, çılgınca, rezilce, yabani, sonu gelmeyen bir kahkaha, düşüncesini yarıda kesiyor. Yargıç, ödü kopmuş, kendi kendine:</p>
				<p class="normal">“Ne oldu bu adamlara?” diyor. Kalkmıyor, bakıyor... M. de Bismarck’ın dindarca bir saygıyla mezarı üstüne koyduğu şey kendi minderi, üzerine çepeçevre şöyle bir kitabe yazılmış kendi meşin minderidir:</p>
				<p class="ortayazi">AĞIR CEZA MAHKEMESİNİN GÖZBEBEĞİ<br class="chapter"/>YARGIÇ DOLLINGER’E<br class="chapter"/>SAYGILAR VE SEVGİLERLE</p>
				<p class="normal">Mezarlığın bir başından öbür başına kadar herkes gülüyor, herkes böğürlerini tuta tuta kahkahayı basıyor ve bu kaba Prusya neşesi ölünün ebedi bir kepazeliğin ağırlığı altında ezilerek, utancından ağladığı mahzende bile çın çın ötüyor...</p>
			</body>
</html>