<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Pazaretesi Hikayeleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_20">Kervansaray</h2>
				<p class="normal">İlk defa bir Cezayir kervansayına ayak bastığım zaman uğradığım hayal kırıklığını hatırladıkça gülmemek elimden gelmez. Bin bir gece masallarındaki bütün o efsanevi doğunun nurlandırdığı bu güzel kervansaray kelimesi, hayalimde sıra sıra kubbeli dehlizler, palmiyeler dikilmiş ipince bir su akıntısı serinliğinin sırlı çiniler üzerinde melankolik damlalar halinde tanelendiği Mağribi avluları yaratmıştı. Etrafında, hasırlara uyanmış, taraçaların gölgesinde çubuklarını içen çedik pabuçlu gezginler ve kervanların büyük güneşi altında bu konak yerinden yükselen ağır bir misk, yanmış meşin, gülyağıyla kehribar gibi tütün kokusu...</p>
				<p class="normal">Kelimeler daima işaret ettikleri şeylerden daha çok şairanedir. Hayalimde yaşattığım kervansaray yerine, eski bir Ile-de-France misafirhanesi, bir yol üstü hanı, bir arabacı uğrağı, çobanpüskülü dalıyla, kapısının yanındaki taş sırasıyla ve bir sürü avlu, sundurma, ambar ve ahırıyla bir posta durağı buldum.</p>
				<p class="normal">Bin bir gece hayalimle bunun arasında çok fark vardı, ama bu ilk hayal kırıklığı geçince, Cezayir şehrinden yüz fersah uzakta, ufkunda dalgalar gibi sıkışık ve mavi tepeciklerin bulunduğu muazzam bir ovanın ortasında kaybolmuş bu Frenk hanının cazibesini ve renginliğini derhal hissettim. Bir taraftan doğu sahrası, mısır tarlaları, kenarında zakkum ağaçlarının sıralandığı bir ırmak, eski bir türbenin beyaz kubbesi; öbür taraftan, bu Ahdi Atik diyarına Avrupa hayatının gürültüsünü, telaşını getiren anayol. İşte doğuyla batının bu karışımı, bu modern Cezayir kokusu, Madam Schontz’un kervansarayına bu kadar hoş, bu kadar orijinal bir manzara veriyordu.</p>
				<p class="normal">Hâlâ Tlemcen posta arabasının, bornoz ve devekuşu yumurtası yüklü, çökmüş develer arasından o geniş avluya girdiğini görür gibi oluyorum. Sundurmaların altında zenciler kuskus yapıyorlar, kolonlar yeni model bir pulluğu sandığından çıkarıyorlar, Maltalılar bir buğday ölçeği üzerinde iskambil oynuyorlar. Gezginler arabadan iniyor, atları değiştiriyorlar. Avlu tıklım tıklım doluyor. Kırmızı pelerinli bir atlı, handaki hizmetçi kızlara gösteriş olsun diye atıyla marifetler yapıyor; mutfağın önünde iki jandarma, attan inmeden, birer kadeh yuvarlıyorlar. Bir köşede mavi çoraplı, kasketli Cezayir Yahudileri, pazarın açılmasını bekleyerek yün balyalarının üzerinde uyuyorlar; çünkü haftada iki gün kervansarayın önünde büyük bir Arap pazarı kuruluyor.</p>
				<p class="normal">O günler, sabahleyin penceremi açınca, tam karşıda birbirine girmiş küçük çadırlar, arada Kabiliyelilerin tarlada gelincik gibi açan kırmızı fesleriyle şamatalı bir dalgalanma ve ta akşama kadar bağrışmalar, kavgalar, güneşe karşı bir sürü siluetin kaynaşması. Akşam olunca çadırlar bozulur, insan, at, ne varsa hepsi kaybolur, güneşin ışınlarında taşıdığı o birbirine karışarak dönen küçük alemler gibi, ışıkla beraber ortadan silinirdi. Yayla çırçıplak kalır, ova tekrar sessizliğe gömülür ve doğu alacakaranlığı, sabun köpüğünden balonlar gibi uçuşan ebemkuşağı renkleriyle havada dolaşırdı... On dakika, her taraf pembeleşirdi. Hatırlıyorum, kervansarayın kapısındaki eski kuyu bu gurup pırıltılarına öyle bürünürdü ki, aşınmış bilezik taşı pembe mermere dönerdi; kova kuyudan alev çıkarır, ipten ateş damlaları dökülürdü.</p>
				<p class="normal">Bu güzel yakut rengi, yavaş yavaş, leylak renginin melankolisine kayardı. Sonra leylak rengi de koyulaşarak yayılırdı. Belli belirsiz bir pıtırtı, muazzam ovayı bir uçtan öbür uca dolaşırdı ve birdenbire karanlığın, sessizliğin içinden Afrika gecelerinin vahşi musikisi, leyleklerin çılgın feryatları, çakallarla sırtlanların ulumaları, zaman zaman ahırlarda atları, sundurmaların altındaki develeri ürperten boğuk, adeta muhteşem bir kükreme peyda olurdu...</p>
				<p class="normal">Bu gölge dalgalarından ürpere ürpere uzaklaşıp da kervansarayın yemek salonuna inmek ve orada kahkahayla, hararetle, ışıkla, Fransızlara has olan o güzelim kar gibi masa örtüsü ve şıkır şıkır billur lüksüyle karşılaşmak ne hoş olurdu! Eski Mulhouse güzellerinden Madam Schontz ile güneşten hafifçe yanmış kırmızı yanakları ve kanatları siyah tülden Alsace başlığı, kendisini üzerine kelebek konmuş bir Guebwiller veya Rouge-Goutte yabangülüne benzeten dilber Matmazel Schontz sofrayı şenlendirirdi... Bu işte keramet kızın gözlerinde mi, yoksa annenin yemek sonunda kadehlerimize doldurduğu şampanya gibi köpüklü ve yaldız yaldız, o nefis Alsace şarabında mı, bilmiyorum, yalnız şu var ki, kervansarayın akşam yemekleri, bütün güney karakollarında pek şöhret kazanmıştı... Açık mavi setrelerle şeritli ve sırmalı hussard şapkaları birbirine karışırdı ve gecenin geç saatlerine kadar büyük hanın camlarında ışık eksik olmazdı.</p>
				<p class="normal">Yemek faslı bitip de sofra kaldırılınca, yirmi seneden beri orada uyuyup duran eski bir piyano açılır ve Fransız şarkıları söylenirdi, yahut herhangi bir Lauterbach havasıyla, palaskasına kılıç meşini asılı bir genç Werther, Matmazel Schontz ile şöyle bir boy vals yapardı. Bu biraz gürültülü askeri neşe içinde, kordonların, kocaman kılıçların ve küçücük kadehlerin şıkırtısı arasında, bu baygın ahenk, valsin girdabına kapılmış, tempoyla çarpan bu iki kalp, son notayla ölen bu ebedi aşk yeminlerinden daha güzel ne olabilir?</p>
				<p class="normal">Bazen, geceleyin, kervansarayın büyük kapısı ardına kadar açılır ve avluda atlar eşinirdi. Çevreden bir ağa, karılarından içi sıkılarak, garp hayatına şöyle bir karışmaya, Rumilerin piyanosunu dinlemeye ve Fransız şarabı içmeye gelirdi. Muhammed, Kuran’ında şarabın tek damlası haramdır demiş, demiş ama her şeyi kitabına uydurmak kolay. Ağa, kadehine şarap kondukça, içmeden önce, parmağının ucuyla bir damlasını alır, gayet ciddi bir edayla şöyle bir silker ve bu haram damla defedilince, kalanı gönül rahatlığıyla içerdi. Sonunda, musiki ve ışıkla serseme dönen Arap, bornozuna sarınarak yere uzanır, beyaz dişlerini göstere göstere sessizce güler ve ateş saçan gözleriyle valsi takip ederlerdi.</p>
				<p class="normal">... Heyhat! Matmazel Schontz’un vals arkadaşları şimdi nerede? Nerede şimdi o açık mavi setreler, o incecik belli güzel hussard’lar? Wissembourg’un ömürotu tarlalarında, Gravelotte’un yoncaları içinde... Artık hiç kimse Madam Schontz’un kervansarayına Alsace şarabı içmeye gelmeyecek. Ana kız, elde tüfek, ateşe verilen kervansaraylarını Araplara karşı savunurken öldüler. O neşeli eski handan, yalnız kömür kesilmiş duvarlar –binaların o iri kemikleri– ayakta duruyor. Avlularda çakallar dolaşıyor. Şurada burada, alevlerin elinden kurtulmuş bir ahır parçası, bir sundurma, bir hayat belirtisi gibi yükseliyor ve rüzgâr Ren kıyılarından Laguat’a, Saar’dan Sahra’ya kadar, iki seneden beri zavallı Fransamız üzerinde esen o felaket rüzgârı, iniltiler içinde bu harabelerden geçiyor ve kapıları hazin hazin açıp kapıyor.</p>
			</body>
</html>