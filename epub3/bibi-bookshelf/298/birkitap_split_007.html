<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>birkitap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_6">Bay Cezmi C.</h2>
				<p class="normal">Yaklaşık bir hafta önceydi. Sıradan bir sabah olması gerekiyordu; fakat ilginç bir şey oldu: uyandığımda, kim olduğumu ve bu dünyada ne aradığımı hatırlayamadım.</p>
				<p class="normal">Ne saçma, değil mi? Ama hemen dudak bükmeyin de dinleyin; uzun zamandır böyle bir hikâye duymadığınıza bahse girerim.</p>
				<p class="normal">Evet, uyanalı nerdeyse bir saat olduğu halde yataktan kalkamamıştım; gözlerimi kırpıştırıp bir sağa bir sola dönerek kim olduğumu bulmaya çalışıyordum. (Sabah uyandıklarında başlarına tuhaf şeyler gelen hikâye kahramanları vardır, bilirsiniz. Bana da öyle bir şey olmuştu işte.) Dışarıda müthiş bir rüzgâr vardı, karlı bir kış günüydü, şehir soğuktan titriyordu.</p>
				<p class="normal">Uzanıp komodinin üstündeki paketten bir sigara aldım ve sırtımı yatağın arkasına yaslayarak oturur vaziyete geldim. Kendimde bir türlü kalkma cesareti bulamıyordum. Fakat beni suçlamamalısınız. Düşünsenize, bir sabah uyanıyorsunuz ve kim olduğunuzu, bu lanet dünyada ne aradığınızı bir türlü bulamıyorsunuz! Bu az şey değildir hani. Kabul etmelisiniz ki böyle şeyler herkesin başına gelmez. Gerçi o güne kadar benim başıma da bazı tuhaf olaylar gelmişti tabi; ama yıllardır görüşmediğim bir okul arkadaşımdan günün birinde beklenmedik bir haber almak ya da alışveriş merkezinde bir hediye çeki kazanmak gibi sıradan tuhaflıklardı bunlar. Evet evet, ‘sıradan tuhaflık’ ifadesinin farkındayım. Bilerek kullandım bu ifadeyi. Bir şey sıradan ise, tuhaf değildir; tuhaf ise, artık onun sıradan olduğunu söyleyemeyiz öyle değil mi? Haklısınız. Ne ki anlatmak istediğim bu değil. Yani başıma enikonu tuhaf diyebileceğimiz bir şey gelmemişti; kastettiğim bu. Öyle ya; bazı şeyler herkesin başına gelebilir. Bir gün siz de belediye otobüsünde ilkokul öğretmeninize tesadüf edebilirsiniz ya da abonesi olduğunuz coğrafya dergisinden gönderilmiş bir seyahat bileti bulabilirsiniz posta kutunuzda. Fakat sabah uyandığınızda kim olduğunuzu hatırlayamamışsanız, işte bu enikonu tuhaf bir durumdur bayım.</p>
				<p class="normal">Evet, o sabah, diğer sabahlardan epeyce farklı bir durum söz konusuydu doğrusu. Bunun farkındaydım. Dakikalarca oturdum yatakta. Gözlerimi tam karşıdaki duvara diktim ve asık bir suratla sigaramı üfleyip durdum. Ne oldu şimdi, dedim. Galiba canım sıkılıyordu. Bir mesele vardı ve çözmek gerekiyordu. İzmariti komodinin üstünde bulunan kül tablasına bastırıverdim. Aslında kalkmak istiyordum; fakat yataktan kalkmak, düşmanımı tanımadan ve silahım olmadan savaşa girmek demekti bir bakıma. Öfkeyle bir sigara daha yaktım. Siz normal insanlar, sabah uyandığınızda kim olduğunuzu hep hatırladığınız için, beni anlamakta güçlük çekebilirsiniz. Hatta okuyuculardan kimi “Neden kalkmıyor ki bu Allahın belası herif!” diyebilirler; “Kalksın ve gitsin!” Hah. O kadar kolay değil efendim. Siz sabah saatin alarmıyla uyanır ve elinizi yüzünüzü yıkayıp kahvaltıya oturursunuz. Karınız çayı çoktan demlemiş ve masayı hazırlamıştır. Çocuklarınız da –yani çocuklarınız varsa demek istiyorum– okul kıyafetleriyle ve gürültüyle koridorda koşuşmakta ve hayat dolu kahkahalar atmaktadır. Kahvaltıdan sonra dişinizi fırçalar ve kravatınızı takıp işe gidebilirsiniz. Bu bir güvenlik alanıdır bayım; insan çoğu zaman idrak edemez. Her şeyin yerli yerinde olması müthiş bir konfordur. Evdekiler dün geceki insanlardır. Ve siz de dün geceki adam olarak bu sabaha gözlerinizi açtıysanız, tabiî ki yataktan kalkmak konusunda bir zorluk çekmezsiniz. Şimdi bir de zavallı beni düşünün.</p>
				<p class="normal">İkinci sigarayı da öfkeyle söndürdüm. Aslında birazcık cesaret, işimi kolaylaştıracak gibiydi: her şeye rağmen, kalkmalı ve ne yapacaksam yapmalıydım. Nasıl olsa kişiler ve olaylar, kim olduğumu bana hatırlatacaktır, diye düşündüm. Yorganı üstümden fırlattım. Yine de oldukça tedirgindim. Bu tip durumlarda insanı harekete geçiren, genelde, cesareti değil korkularıdır bayım. İnsan cesur olduğu için değil, korktuğu için hamle yapar. Hayatımın geri kalan kısmını o yatakta kim olduğumu bulmaya çalışarak geçiremezdim öyle ya! İşte bundan korktum. Eğer kalkmazsam günler gelip geçecek, bu saçmalık sürüp gidecekti. İki gün sonra fevkalâde acıkmış olacaktım bir kere. Sonra susuzluk, dayanılmaz bir hal alacaktı. Kirlenecektim, kaşınacaktım, belki elbiselerime kurt düşecekti! Üç gün içinde açlıktan ölmediğimi varsaysak bile iğrenç bir yaratığa dönüşeceğim kesindi. Sonra, sigaralarım da tükenecekti. Sigarası olmayan insan efkârını neyle üfleyebilir? Gerçi, komodinin ve yatağın ahşap mobilyasını kemirerek bir süre hayatta kalmayı başarabilirdim evet; fakat nihayetinde onlar da tükenecekti ve mobilyası kemirildiği için yere düşmüş olan döşek içinde kalakalacaktım bu defa. Oracıkta sefalet içinde yaşlanacaktım. Büyük bir talihsizlik eseri olarak, evin zeminine tahta parke değil karo döşenmişti ve maalesef, karoları parçalayıp öğütebilecek kadar güçlü dişlerim yoktu. (Anlaşılan, evi yapan aptal müteahhit hiç de ileri görüşlü bir adam değildi; insanların başına neler gelebileceğini bilmiyordu.) Karoları yiyemeyeceğimi idrak edince, döşekten sürünerek kapıya doğru ilerleyip tahta kapıyı kemirebileceğimi ve bu sayede bir süre daha hayatta kalabileceğimi düşündüm. Ama sürüne sürüne kapıya ulaşsam bile, zaten o vakte kadar iyice ihtiyarlamış olacağımdan, çenem ve dişlerim o tahtaları parçalayacak güçten de mahrum hale gelmiş olacaktı; ah, açlık ve sefalet içerisinde geberip gidecektim.</p>
				<p class="normal">Kendimi o halde düşününce gerçekten korktum. Ve korkum bana kuvvet verdi: Yataktan kalktım.</p>
				<p class="normal">Odadan çıkıp yavaş adımlarla koridorda ilerledim. Mutfakta bir kadın vardı. Hay Allah, bu da kim, diye düşündüğümü hatırlıyorum. Kadın, tezgâhın üstüne peynir, zeytin, yağ ve reçel kaplarını özenle yerleştirdi, çayın altını kıstı ve lavabodaki bulaşıkları yıkamaya koyuldu. Sırtı kapıya dönük olduğu için beni fark etmemişti. Hay Allah, diye söylendim tekrar; kim bu kadın?</p>
				<p class="normal">Birini tanımıyorsanız, onunla tanışırsınız. Mesele biter. Fakat bu kadınla tanışmaya kalkarsam ortaya yeni meseleler çıkacağını seziyordum. Ne de olsa, evin mutfağında bulaşık yıkıyordu ve insanlar, uyandıklarında evin mutfağında bulaşık yıkamakta olan kadınlarla tanışmaya kalkmazlar. Teknik olarak buna gerek yoktur çünkü. Uyandığınızda bir kadın mutfakta bulaşık yıkıyor ve kahvaltıyı hazırlıyorsa; anne, eş ya da sevgili olduğunu düşünebilirsiniz onun. Ya da hizmetçi falan… Yoo bayım, başıma epey tuhaf bir olay gelmişti tabi, ancak bu denli saçmalayacak kadar da düşmemiştim: merhaba, tanışabilir miyiz? Hah. Üstelik içinden çıkılmaz bir derdim olduğunu da düşünüyor değildim henüz; uyandığımda kim olduğumu ve bu dünyada ne aradığımı bulamamıştım o kadar.</p>
				<p class="normal">Otuz beşinde görünen, kısa boylu, zayıf, hoş bir kadındı bu. Mutfak kapısının önünde birden başım döndü. Önemli bir ayrıntı beyin kıvrımlarım arasında dolanmaya başladı: peki ben kaç yaşındaydım? Hemen bir ayna bulmalı ve suratımı görmeliydim.</p>
				<p class="normal">Koridorları hızla geçtim, birkaç kapıyı hızla açıp kapattım. (En son açtığım kapıyı genç bir kızın korkuyla bağırması üzerine telaşla kapatıverdim: baba görmüyor musun giyiniyorum! Baba mı?) Nihayet banyoyu buldum. Aynada şaşkınlıkla kendime baktım. Kırk - kırk beş yaşlarında, orta boylu, şakakları hafif kırlaşmış bir adamdım işte. Demek ki o kadın benim annem değil, diye düşündüm. Benden genç bir annem olamaz. Ya da olabilir. Belki de odaların birinde, henüz karşılaşmadığım yaşlı ve çapkın bir babam vardır; genç bir bayanla evlidir. Mutfaktaki kadınla yani. Dolayısıyla o kadın benim üvey annem olabilir. Ha? Düşük bir ihtimal.</p>
				<p class="normal">“Tatlım hadi ama! Kahvaltı hazır!”</p>
				<p class="normal">Bana tatlım diyen ve kahvaltımı hazırlayan bir kadın. Üvey anne? Hımmm.</p>
				<p class="normal">Nasıl güç bir durumda kaldığımı anlayabiliyor musunuz? İnsan bir sabah uyandığında kim olduğunu hatırlayamayınca, mutfağında duran bir kadınla bile baş edemiyor bayım. Oysa bir insanın kim olduğu en çok da buradan anlaşılır. Size garip görünebilir; fakat insanları, mutfaktaki kadınla baş edebilenler ve baş edemeyenler olarak ikiye ayırmak bile mümkündür. Zira bir insanın kadınlarla kurduğu ilişki; kendisiyle, diğer insanlarla, toplumla, devletle, hatta diğer ülkelerle, tüm dünyayla, evrenle, yani hayatla kurduğu ilişkinin bir yansımasıdır. Abartılı mı buldunuz? Doğrusu, kadınlar ve hayat hakkında hiçbir şey bilmediğinizi söylemek zorundayım.</p>
				<p class="normal">Neyse. Ben de o sırada tüm bunları düşünecek durumda değildim zaten. Elimi yüzümü yıkayıp salona geçtim ve koltuklardan birine oturdum. Müthiş sinirliydim. Açıkçası epey zoruma gidiyordu bu durum. Neden başıma böyle bir olay gelmişti sanki? Dün gece ağır yemekler yiyip yemediğimi hatırlamaya çalıştım. Bu yüzden kötü rüyalar görmüş olabilirdim. Olur ya. İnsan akşam yemeğini biraz fazla kaçırdı mı sabaha kadar dönüp durur yatakta. Bir sürü kâbus görür. Fakat hayır; kötü rüyalar görmüş değildim; sabaha kadar deliksiz bir uyku çekmiştim ve uyandığımda…</p>
				<p class="normal">Yatak odasından bir ses geldi:</p>
				<p class="normal">“Tatlım nerdesin sen? Sabah sabah yatak odamızda sigara içmiş olmanı bana nasıl açıklayacaksın çok merak ediyorum!”</p>
				<p class="normal">Bu cümleler, kadının kim olduğu konusundaki merakımı biraz daha gidermemi sağladı: Yatak odasında içilen sigaranın hesabı soruluyorsa ortada bir evlilik var demektir bayım. Evet. Fakat odadaki kül tablası? Hayır hayır. Kül tablası olan her yerde sigara içilebileceğini zannetmek doğru değildir. Bak kadıncağızı kızdırdın işte. Yani karını.</p>
				<p class="normal">“Annem bu gümüş tablalarda sigara söndürdüğünü duymasın!”</p>
				<p class="normal">Ah evet; hakkında konuşulması sakıncalı bazı yakın akrabalar vardır ki, yıllar önce vermiş oldukları hediyenin, evin en mutena köşesinde daima sergilendiğinden emin olabilmek için her ziyaretlerinde mutlaka sorarlar: O şeyi ne yaptınız? Çocuklar kırmadı değil mi? Şöyle yüksek bir yere koyun. E tabiî ki o kül tablası da oraya süs olsun diye konulmuştur; sigara içilsin diye değil! İnsan bazı şeyleri zamanla öğreniyor.</p>
				<p class="normal">Evet, bazı şeyleri zamanla hatırlayabileceğimi düşünüyordum ki, karım olduğunu zannettiğim kadın salonun kapısında belirdi: dağılmış dalgalı saçları kahverengiydi, üzerine beyaz bir sabahlık almıştı, şakayla çattığı kaşları yüzünü güzelleştiriyordu; kadınların sadece yumuşak huylularında bulunan bir sabah vakti çekiciliği vardı. Öyle ya, bir kadın sabahın köründe, yani makyaj denen büyüyü yapmadan önce de çekici olabiliyorsa, her zaman çekicidir. Karım beni seviyor, diye düşünerek gülümsedim.</p>
				<p class="normal">“Gülme lütfen!” dedi kızarak; “Ayrıca orda oturup durmaktan vazgeçmezsen işe geç kalacaksın!”</p>
				<p class="normal">Tekrar mutfağa döndü.</p>
				<p class="normal">“Hadi kızım sen de kahvaltıya!”</p>
				<p class="normal">İş? Geç kalmak? Şu iyi kadına bunu nasıl açıklayabilirim? Demek bir işim var, tabi ya… Durum aydınlanana kadar bir şey belli etmemeliyim; kimseyi endişelendirmeye hakkım yok. Hem ne diyebilirim ki? Karıcığım, kim olduğumu ve bu dünyada ne aradığımı hatırlayamıyorum da, bana bir aspirin verip kim olduğumu söyler misin? Ha? Delirdiğimi düşüneceğinden eminim. Oysa hayır, delirmedim ben. En azından şimdilik!</p>
				<p class="normal">Gece kötü bir rüya görüp görmediğimi tekrar hatırlamaya çalıştım. Hâlâ o kötü düşün etkisinde olabilirdim tabi. Fakat hiçbir şey hatırlayamadım.</p>
				<p class="normal">Koltuktan yavaşça kalktım, salondan çıktım ve mutfağın kapısında yavaşladım. Tatlı karım ekmek kızartmakla meşguldü. Yatak odasına girdim, sonra oradan çıkarak bir başka odaya geçtim. Eşyalar susuyordu. Bir şey anlatmıyorlardı. Dün gece bu evde uyumuştum ve sabah bu ev hakkında hiçbir şey bilmiyordum işte. İçerdeki masa ve kitaplığa bakarak çalışma odası olduğunu tahmin ettiğim bir başka odaya girdim. Masanın üstündeki kitapları kâğıtları aceleyle karıştırdım; kim olduğuma ve bu lanet dünyada ne aradığıma dair bir iz aradım telaşla. Durumu bu şekilde daha ne kadar idare edebileceğimi bilmiyordum. Bir an önce bir şeyler öğrenmeliydim; zira böyle giderse bir yerde mutlaka açık verecektim. İnsan her an pot kırma korkusuyla yaşayamaz ki. Masanın üstünden aldığım kâğıtları sandalyeye oturup incelemeye başladım: dört beş soru, yarım yamalak cevaplar, her kâğıtta bir isim ve numara… Soru 1: Matematik ve astronominin, Mısır’ın müreffeh sınıfı olan rahipler tarafından icat edilmiş olmasını sebepleriyle izah ediniz. Soru 2: İmmanuel Kant ve Saf Aklın Eleştirisi hakkında tafsilatlı bilgi veriniz. Soru 3: Nesnelerin mahiyeti ve…</p>
				<p class="normal">“Tatlım iyi misin sen?”</p>
				<p class="normal">Beni yine buldu.</p>
				<p class="normal">“Kıyafetlerini yatağın üzerine koydum; hadi giyin, kahvaltını yap ve git artık, lütfen!”</p>
				<p class="normal">Evet gitmek zorundayım.</p>
				<p class="normal">Kahretsin! Ne saçma bir olay bu, diye düşündüm. Keşke nezle olsaydım. Hapşırıklar arasında homurdanarak kahvaltımı yapar ve işime giderdim. Bir ara doktora uğrar ilaçlarımı alırdım. Bir nezleyle başa çıkabilirdim yani. Her şey ne kadar da güzel olurdu. Tam bir aptal gibi, mutfağımdaki kadın benim karım mı yoksa sevgilim diye merak etmezdim. Üstelik bu güzel kadının, işime gitmem için beni defalarca uyarmasına da gerek kalmazdı o zaman. Çünkü ‘iş’ deyince ne kastettiğini hemen anlar, hazırlanır ve doğruca oraya giderdim. Fakat nezle değildim maalesef; kim olduğumu ve bu dünyada ne aradığımı bulamıyordum bir türlü. Düpedüz saçmalıktı bu; düpedüz saçmalık!</p>
				<p class="normal">Kahvaltı boyunca hiç konuşmadım. Karım ve kızım (olduğunu zannettiğim insanlar) her şey normalmiş gibi sükûnet içerisinde çaylarını içiyor ve bir şeylerden konuşuyorlardı. Ben de bir yandan çayımı yudumluyor, bir yandan durumu kavramaya çalışıyordum: gözümü bir noktaya sabitleyip bir dakika kadar bakıyor, sonra başımı iki yana sallıyordum. (Bilirsiniz, bir sorunu halletmeye çalışan ve bulduğu çözümleri beğenmeyen hikâye kahramanları böyle yapar.) Bir dilim kızarmış ekmeğe yağ ve reçel sürüp yedim. Doğrusu canım çok sıkkındı. Ben talihsiz bir adamım, diye düşündüm; mutlu bir yuvam var, karım iyi bir insan, üstelik az önce kapısını çalmadan odasına girdiğim sevimli kız, bana baba diyip duruyor; ne hoş. Keşke bütün bunlar başıma gelmeseydi.</p>
				<p class="normal">Bu sabah uyanmıştım ve hiçbir şey bilmiyordum, hay Allah. İçinde bulunduğum yatağın dün gece yattığım yatak olduğundan bile emin değildim. Sanki rüzgârlı ve soğuk bir kış günü, birdenbire ortaya çıkmış bir adamdım; ama çevremdeki herkes, yıllardır birlikte yaşıyormuşuz gibi rahat davranıyor ve kimse hiçbir konuda hiçbir açıklama yapmıyordu. Demek onlar için tuhaf bir durum söz konusu değildi. Anlaşılan, bu şey sadece benim başıma gelmişti.</p>
				<p class="normal">Kahvaltımı bitirdikten sonra karımı ve kızımı öpüp evden çıktım.</p>
				<p class="normal">Asansörle aşağı indim, bahçe kapısından kaldırıma geçtim ve sokağa baktım. İnsanlar bir yerlere gidiyorlardı. Şapkalı, pardösülü, atkılı, şemsiyeli, çantalı insanlar. Ne yaptıklarını biliyor gibiydiler. Benden başka hiç kimse o sabah uyandığında kim olduğunu ve bu dünyada ne aradığını unutmamıştı demek ki. Herkes bir yere gidiyordu.</p>
				<p class="normal">Bakın bu çok önemli bir şeydir bayım: Her sabah kalkıyorsunuz ve bir yere gidiyorsunuz; bunun kıymetini bilin. Tabi, kendi başına gelmeyince insan burada ne söylenmek istendiğini kavrayamayabilir. Benim ilginç hikâyemi bilmeyenler, sabahları uyanıp da hiç şaşırmadan bir yerlere gidebiliyor olmanın Yüce Allahın lütfu olduğunu anlamayabilirler. Kimileri de bu hikâyeyi okuyup durdukları halde bıyık altından gülüyor ve “Ne anlatıyor bu adam?” diyordur belki. Bir sabah uyandığınızda kim olduğunuzu hatırlayamazsanız görürsünüz gününüzü!</p>
				<p class="normal">Evet, herkes bir yerlere gidiyordu: saçları jöleli, kulakları volkmenli gençler; parfümlü, makyajlı, dizüstü etekli, çizmeli kadınlar; paltosunun yakasını kaldırarak soğuktan korunmaya çalışan ihtiyarlar; kravatlı, takım elbiseli, eli çantalı adamlar… Herkes bir yerlere gidiyordu.</p>
				<p class="normal">Fakat neydi insanları sabahın köründe, buz gibi soğukta sokaklara düşüren şey?</p>
				<p class="normal">Ne kutsal şeydi o!</p>
				<p class="normal">Ne değerli, ne vazgeçilmez şeydi o ki, tüm insanlar, yaşlısı genciyle, erkeği kadınıyla, sabahın şu saatinde sıcacık yataklarını, güzelim uykularını ve yarım rüyalarını bırakıp ona koşuyorlardı! Tanrım, diye düşündüm; keşke ben de o değerli, o kutsal, o vazgeçilmez şeyin ne olduğunu hatırlasaydım da, şu mutlu insanlar gibi, aceleyle, coşkuyla, tutkuyla o şeye doğru gitseydim! Burada, bu soğuk kış sabahında, bu kaldırımda kalakalmazdım o zaman!</p>
				<p class="normal">Tam o sırada apartmandan çıkan bir genç adam gülümseyip iyi sabahlar dileyerek beni işe bu sabah kendisinin bırakabileceğini söylemeseydi orda durup daha ne kadar böyle saçma sapan şeyler düşünecektim kim bilir.</p>
				<p class="normal">İş!</p>
				<p class="normal">Tabi ya!</p>
				<p class="normal">Hepsi bu!</p>
				<p class="normal">İnsanları sabahın köründe sokaklara düşüren o kutsal şey: hah ha! Karım da bunu söyleyip durmuyor muydu zaten. Ne kadar da aptalım! Hayır, aptal falan değilim. Biraz kafam karışık sadece.</p>
				<p class="normal">Yol boyunca genç adama minnettar olduğumu söyleyip durdum. Adamın, bu kadar teşekkürü gereksiz bulup, her teşekkürün ardından şaşkınlıkla yüzüme bakarak, “Rica ederim profesör!” demesi bana iki ayrı bilgi veriyordu:</p>
				<p class="normal">Eğer sizi işe bırakan iyi niyetli ve genç komşunuz, o sabah uyandığınızda başınıza neler gelmiş olduğu konusunda az çok bir fikre sahip değilse, hiçbir şey için çok fazla teşekkür etmemeniz gerekiyordu; bu bir.</p>
				<p class="normal">İkincisi daha ilginçti doğrusu: Demek ben bir profesördüm.</p>
				<p class="normal">İyi niyetli komşum, saygıdeğer ‘profesörü’ üniversitenin önünde indirip, uğradığı minnettarlık bombardımanı sayesinde şaşkınlık içerisinde yoluna devam ederken, ben, hayatımı kurtardığı düşünülebilecek bu genç adama en kısa sürede güzel bir hediye almaya karar vermiştim bile. Şık bir kol saati? Bir kravat iğnesi?</p>
				<p class="normal">Ah şimdi bunun sırası değil öyle ya!</p>
				<p class="normal">Öncelikle ilk defa o gün fark ettiğim bazı tuhaflıklardan bahsetmek sanırım daha iyi olacak.</p>
				<p class="normal">Fakültenin girişi caddenin tam karşısındaydı. Yüzlerce insanın gidip geldiği kalabalık caddeye hüzünle baktım ve dünyanın saçma sapan bir yer olduğunu ömrümde ilk kez sanırım o zaman düşündüm. Omzumdaki karı silkeledim ve karşıya geçmek yerine durağa geçip beklemeye başladım. Burada onlarca insan bekleşip duruyordu. Birazdan tıkış tıkış bir otobüs geldi ve arka kapıdan bir sürü insan inerken, bir sürü insan da birbirini iterek ön kapıdan otobüse bindi. Ne olup bittiğini anlamak için sabırla bekledim. On dakikaya kalmadan durak tekrar kalabalıklaştı, hınca hınç dolu bir başka otobüs geldi, insanlar yine birbirlerini ezerek bindiler ve gittiler. Tam yarım saat bayım, inanın abartmıyorum, tam yarım saat duraktaki insanları ve onların otobüslere binmelerini izledim; sürekli başka insanlar geldi, başka otobüslere binip başka yerlere gittiler. Doğrusu bu işe bir anlam veremedim. Çünkü bankta otururken bir şeyi daha fark etmiştim ki bazı insanlar da tek başlarına bazı küçük arabalara kurulmuş gidiyorlardı. İşte bunu açıklayamıyordum bir türlü. Kim yapmıştı bu düzenlemeyi, devlet mi? Otobüse binenler aşağılık insanlar mıydı? Tek başlarına arabalara kurulup gidenler tanrının seçilmiş kulları mıydı yoksa? Dünya zalim kralların eline geçmiş olmalı diye düşündüm. Despotların. Fakat ben de koskoca bir profesör, yani kelli felli bir aydın olduğuma göre bu diktatörlere karşı mücadele etmeliydim, hem belki de ediyordum, sabah uyandığımda başıma gelenlerden dolayı bu konuyu da hatırlayamamıştım. Öyle ya, bir aydın ancak bozuk düzene kafa tutmakla aydın olur. Yoksa profesör mü olmuşsun; kitap yüklü eşek mi… evet böyle bir şey vardı değil mi.</p>
				<p class="normal">Gerçi biraz düşününce açıklama kabilinden bazı sonuçlara da ulaşmadım değil hani. İşler yoluna girdiğinde, yani kim olduğum konusunda sahih bir bilgiye ulaştığımda ve üniversitedeki odamı, kitaplığımı falan bulduğumda bu mesele üzerinde muhakkak daha detaylı bir çalışma yapacaktım; fakat o sırada şöyle düşündüğümü hatırlıyorum: Ülkedeki taşıt sayısı oldukça sınırlıdır. Yani insan sayısı, taşıt sayısından fazladır. Bu yüzden, insanlar o küçük arabalara sırayla biniyorlardır. Bugün, arabada gördüğüm şu insanların sırası olmalı. Yarın da bir başkasına (yani bugünü otobüste geçirmek zorunda olan birine) gelecek sıra. Sonra diğerlerine. Dünya zalim kralların eline geçmiş falan değil, adil bir sistem bu: belli ki insanlar küçük arabalara sırayla biniyorlar. Zaten böyle olmasaydı, yani kimileri her gün otobüslerde tıkış tıkış yolculuk ederken kimileri de her gün o güzelim arabalarla dolaşıyor olsaydı; otobüste rezil rüsva olan insanların böyle bir adaletsizliği kabullenmiş olmaları çok aşağılayıcı olurdu. Hah! Böyle bir şeyi ancak aciz köleler kabullenebilir. Dünyadaki kaynakların insanlar arasında adaletli paylaşımı, bir haysiyet meselesidir efendim. Düşünsenize, birileri sanki sırf kendilerine aitmiş gibi her gün o arabalarla rahat rahat dolaşırken, birileri de sıkışa sıkışa otobüslere binecek! İnsan onuru buna izin vermez.</p>
				<p class="normal">Hah ha. Evet böyle düşündüm işte. Ne dersiniz? Yoo bir şey söylemeyin. Zihinsel alışkanlıklarımız olmasaydı neler olurdu biliyor musunuz? Şartlanmalar, bayım, dehşetli şeylerdir.</p>
				<p class="normal">Neyse.</p>
				<p class="normal">Epeyce üşümüştüm. Biraz bundan, biraz da kendimle ilgili bazı şeyleri artık bir yoluna koymam gerektiğini hissettiğimden, cesur bile sayılabilecek hızlı adımlarla kampüse girdim. Evden çıkmadan yapmış olduğum ufak araştırma, çalıştığım bölümü bulma konusunda epey işime yaradı doğrusu. Odada karıştırdığım kâğıtlar…evet felsefe…felsefe sorularıydı onlar; Saf Aklın Eleştirisi falan… Bakın bunu unutmamıştım, Kant bir filozoftu, matematik ve astronomi ilkin Mısır’da ortaya çıkmıştı; bunları gayet iyi hatırlıyordum fakat…evet ne tuhaf değil mi…fakat karımı ve işimi hatırlamıyordum. Beynimin hangi bölümü hasar gördüyse artık; bir tür bilgiden mahrumdum, hayata dair bir tür bilgiden… nasıl desem, ah neyse…</p>
				<p class="normal">Felsefe Bölümünü bulmak için çok uğraşmam gerekmedi; insanlar koridorlarda abartılı bir saygıyla iyi günler dileyerek önümden çekildiler. Değişik kapılar vardı ve kapıların üstünde isimler yazıyordu: Profesör Bilmem Kim falan… Hemen aklıma bir şey geldi. Çıkarıp kimliğime baktım. (Tatlı ve anlayışlı karım kıyafetlerimi hazırlarken cüzdanımı ceketimin cebine koymayı da ihmal etmemişti tabi.)</p>
				<p class="normal">Adı: Cezmi C.</p>
				<p class="normal">Doğum yeri: İ.</p>
				<p class="normal">Doğum yılı: 1955.</p>
				<p class="normal">Medeni hali: Evli.</p>
				<p class="normal">Dini: İslam.</p>
				<p class="normal">Ana adı, baba adı, cüzdanın kayıtlı olduğu il, verildiği nüfus dairesi vesaire. Bir sürü şey. Kapının birinde adımı gördüm. Burası olmalı. Fakat kilitli. Ah tanrım! Ceplerimi karıştırdım. Birkaç anahtar. Bir iki denemeden sonra kapı açıldı. Akşam karıma da güzel bir hediye almalıyım, dedim: her şeyi de düşünmüş!</p>
				<p class="normal">İçeri girince derhal kapıyı kilitledim, derin bir nefes aldım ve şunu fark ettim: İnsan, kimliğine bakarak kim olduğunu pek anlayamıyordu; ama odasını bulabiliyordu! Ne tuhaf değil mi? Eğer bu kimlik meselesiyle devlet ilgileniyorsa, bu konuda da ciddi problemler vardı bence. Çünkü devlet denilen şey, insana, kim olduğunu anlamasına yaramayan; fakat çalıştığı yeri bulmasını sağlayan bir kimlik vermeyi uygun buluyorsa, ontolojik anlamda birçok ayrıntıyı göz ardı etmeye yatkın bir mekanizma demektir. Hayatı, var oluş sırrına uygun olarak düzenlemeyen bir mekanizma, eninde sonunda insanı nesneleştirmeye kalkacaktır. Böyle bir sistem, insan değil yurttaş istiyor demektir. Yani şahsiyet değil uyruk.</p>
  <p class="ortayazi">***</p>
				<p class="normal">Ah bayım, sonraki bir haftayı nasıl geçirdim, bilemezsiniz!</p>
				<p class="normal">Gördüğüm her şey beni sonsuz bir hayrete düşürüyordu. Bir şeyler olmuştu işte, anlayamadığım, adını koyamadığım, tanımlayamadığım…ama korkunç olduğunu, aptalca olduğunu, saçma olduğunu bildiğim bir şeyler…</p>
				<p class="normal">İnanır mısınız, bir hafta boyunca sürekli okudum, araştırdım, notlar aldım, gözlem yaptım, kütüphanelere gittim, insanların arasına karıştım. Çok çalıştığımı ve kendime bir iyilik yapıp biraz dinlenmem gerektiğini söyleyen karımı da yakında çok önemli bir konferans vereceğimi söyleyerek kandırdım. Günde en fazla üç saat uyudum. Gece gündüz; inanın abartmıyorum, gece gündüz çalıştım…ve tüyler ürpertici bazı sonuçlara ulaştım: Bunları size tek tek ve sade bir biçimde anlatabilmek isterdim ama sanırım biraz karışık ve sıkıcı olacak. Öyle doluyum ki. Heyecanımı lütfen mazur görün…</p>
				<p class="normal">İnsanlar korkunç bir büyünün etkisi altına girmişlerdi. Çoğunluk çıldırmıştı. Aptal gibi yaşıyorlardı. Var oluşlarının bir anlamı yoktu. Bir kediden, bir gergedandan ya da örneğin bir devekuşundan farksız bir hayat yaşıyorlardı. Yoo yoo durun! Hakaret etmiyorum: bu söylediklerimi açıklamaya çalışacağım; fakat demin de söylediğim gibi…şartlanmalar, bayım, dehşetli şeylerdir!</p>
				<p class="normal">Tabi şimdi, kim olduğunuzu bilmediğim için, biraz da sıkıntılıyım aslında. Çok önemli bir şey söyledim az önce. Ne anladınız? Ve diğer söylediklerimden ne anlıyorsunuz? Örneğin, sevgili bayım, kimsiniz siz gerçekten? Bir şekilde (belki bir dergide, bir kitapta) hikâyemi buldunuz ve son derece ukalâ bir tavırla okuyorsunuz. Hah! Tekrar soruyorum: Kimsiniz siz! Bu hikâyenin yayımlandığı kitabı ya da dergiyi alacak parayı bulmuş olmanız beni anlayabileceğiniz manasına geliyor mu? Örneğin ne iş yapıyorsunuz? Bir avukat? Öğretmen? Doktor? Üniversite talebesi? Mühendis? Hah ha. Kim bilir kendinizi ne kadar önemsiyorsunuzdur. Kim bilir ne kadar önemli şeyler bildiğinizi vehmediyorsunuzdur. Kim bilir zekânızdan ne kadar eminsinizdir. Anlaşabilmemiz mümkün ve muhtemel midir bilemiyorum. Sizin ne ölçüde bir kavrayışa sahip olduğunuz beni anlayıp anlamadığınıza göre tebarüz etmiş olacak. O halde şimdi şartlanmalarınızdan mümkün olduğunca sıyrılmaya çalışarak beni dinlemeye devam etmenizi istiyorum.</p>
				<p class="normal">Bir kere, öncelikle şunu gördüm: kim olduğunu ve bu dünyada ne aradığını unutan, sadece ben değildim. Evet, milyarlarca insan unutmuştu bu sözünü ettiğim şeyi. Duyuyor musunuz: milyarlarca insan, bu dünyada ne aradığını unutmuş durumdaydı. Ancak şu farkla ki, onlar bu dünyada ne aradıklarını unuttuklarını da unutmuşlardı. Beni anlayabiliyor musunuz bayım? Bakın ne söylüyorum:</p>
				<p class="normal">İnsanlar bu dünyada ne aradıklarını unutmuşlardı. Üstelik bu dünyada ne aradıklarını unuttuklarını da unutmuşlardı!</p>
				<p class="normal">Dehşet.</p>
				<p class="normal">Bu bir hafta içerisinde girdiğim derslerde, zaman zaman “Niçin yaşıyorsunuz?” diye sordum öğrencilere. Çoğu, üniversiteyi bitireceğini, iş bulacağını, evleneceğini, çocuk sahibi olacağını söyledi. Çok zorlamama rağmen, Felsefe Bölümünde okuyan bu pek zeki öğrencilerin, “Niçin yaşıyorsunuz?” sorusuna verebilecekleri daha ele gelir bir cevapları olmadığını gördüm. Okulu bitireceksin, iş bulacaksın, evleneceksin, çocuğun olacak… Eee? Peki niçin? Bu budur. Öyle mi? Buradan nasıl bir sonuç çıkar? Peki önyargılı olmayalım; düşünelim: Okulu bitirmek. İş bulmak. Tamam. Evlenmek. Tamam. Sonra çocuklar gelecek dünyaya. Pekâlâ. Hah! Niçin yaşıyorsunuz diyorum ve siz bana böyle söylüyorsunuz. Yani karşı cinsle birleşip yeni insanların dünyaya gelmesine neden olmak için mi yaşıyorsunuz? Amaç, insan ırkının devamını sağlamak mı? İnsan doğar, yaşar ve ölür; yerini başka insanlara bırakır, hayat budur, öyle mi? Ne saçma!</p>
				<p class="normal">Bu kez öğrencilerim güya bir adım daha atıyorlardı:</p>
				<p class="normal">“İyi bir insan ve erdemli bir yurttaş olmak isteriz!”</p>
				<p class="normal">Peki. Niçin iyi bir insan ve erdemli bir yurttaş olacağız?</p>
				<p class="normal">Barış ve huzur için, mutluluk için.</p>
				<p class="normal">Peki. Niçin barış, niçin huzur, niçin mutluluk?</p>
				<p class="normal">E canım, barış ve huzur içerisinde, mutlu bir şekilde <span class="ideitalik">yaşamak</span> için…</p>
				<p class="normal">Hah ha!</p>
				<p class="normal">Bakın bayım, şayet mantık dizgemde aksayan bir taraf görürseniz beni uyarmanızı isterim ve bundan kesinlikle alınmam; çünkü amacım hakikate ulaşmaktır. Yeterince akıllı olan okuyucular fark etmiş olmalılar ki aynı noktaya döndük; ilerleyemiyoruz. Bunlar cevap falan değil. Bunlar sadece ahmakların inanacağı türden yalanlar. Ezberlenmiş yalanlar. Sakız olmuş saçmalıklar. Şartlanmalar. (Evet şartlanmalar, bayım, dehşetli şeylerdir.)</p>
				<p class="normal">Ben ‘niçin yaşadığımızı’ soruyorum; siz ‘mutlu bir yaşam için’ diyorsunuz.</p>
				<p class="normal">Fakat bu ‘yaşamak için yaşamak’ demektir baylar!</p>
				<p class="normal">Niçin yaşıyorsunuz? Okulu bitirmek, iş bulmak, evlenmek, çocuk sahibi olmak için; sonra bir ev, bir araba, iyi bir insan, görevlerini yerine getiren iyi bir yurttaş olmak; yani huzurlu, mutlu bir yaşam sürmek için. Hah! Ne saçma şeyler bunlar! Oysa bunlar için yaşanmaz; fakat yaşarken bunlar olur! Ne demek istediğimi anlayabiliyor musunuz?</p>
				<p class="normal">Şöyle yaklaşalım olaya: Bir şey, kendinin sebebi olabilir mi? Efendim?</p>
				<p class="normal">Ah bayım, ben yıllardır felsefe dersleri veriyorum. Bu sorunun ne anlama geldiğini kavrayabilecek o kadar az insan var ki. Zaten bunlar şimdi bulunmuş dâhice sorular falan değil. Düşünen insanlar asırlardır bu sorularla uğraşıyor. Peki örnek verelim: Ne dersiniz; bir masa, kendinin sebebi olabilir mi? Yani bir masanın var olmasının sebebi, sadece bir masa olarak var olması mıdır? Bir masa masadır ve hepsi bu kadardır, diyebilir miyiz? Oysa masada yazı yazarız, kitaplarımızı koyarız üzerine, ampulü takmak istediğimizde ya da benzeri bir iş yapmak için kullanırız masayı, değil mi. Bu masa da nerden çıktı, diyor musunuz? O halde şimdi meselemize dönelim.</p>
				<p class="normal">İş bulmak, para kazanmak, evlenmek, çocuk sahibi olmak… hah, mutlu, huzurlu bir yaşam! İnsan sadece üremek için yaşamaz bayım. İnsan sadece çoğalmak için yaşamaz. Yaşamın başka bir anlamı olmak zorundadır. Yaşamın (yaşamak dışında) bir sebebi ve anlamı olmak zorundadır. Tabiî ki iyi bir iş bulmak isteriz, para kazanmak, evlenmek, çocuk sahibi olmak isteriz. Tabiî ki mutlu, huzurlu olmak isteriz. Fakat bunlar yaşamın sebebi değil; gereğidir bayım. Niçin yaşıyorsunuz sorusuna böyle cevap verilmez. Bunlar için yaşanmaz; fakat yaşarken bunlar, olur.</p>
				<p class="normal">Bakın, istirham ediyorum; deminden beri söylediklerimi ciddi biçimde takip edebildiyseniz ve (kusura bakmayın, eklemek zorundayım ki) şartlanmalardan zihninizi kurtarabilecek kadar zekânız varsa, benimle seviyeli bir tartışma yapılabileceğini anlamış olmalısınız. İnsanların kahir ekseriyetinin delirdiği bu kâbus dünyada hakikati anlatabileceğim bir tek insan bulursam, kendimi oldukça talihli sayacağım doğrusu. Şimdi müsaadenizle, mevzuya bir de şöyle bakalım.</p>
				<p class="normal">Klasik bir yaklaşım; fakat konuşmak zorundayız:</p>
				<p class="normal">Gerçi, bunu dile getirmekten hiç de hoşnut değilim çünkü asırlardır tekrar edilen bir şeyin gevezeliğini yapıyor olmaktan dolayı zihnimde buruk ve ekşi bir tat hissediyorum. Fakat, “İnsan doğar, yaşar ve ölür; işte hayat budur.” diyen ahmaklara şu soruyu tevcih etmek zorundayım efendim:</p>
				<p class="normal">İnsanla hayvan arasındaki fark nedir o halde?</p>
				<p class="normal">İnsanlar doğar, yaşar, çiftleşir, çoğalır ve ölür. Öyle mi?</p>
				<p class="normal">Hayvanlar da doğar, yaşar, çiftleşir, çoğalır ve ölür. Fark ne?</p>
				<p class="normal">“Hayvanlar, çoğaldıklarının bilincinde değildirler.”</p>
				<p class="normal">Ah, öyle ya! (Tanrım, bir de felsefe öğrencisi olacaklar!) Yani hiçbir at, dünyaya yeni atlar gelsin diye yaşamaz. Fil ırkının devamı hiçbir filin umurunda değildir. Hiçbir susamuru dünyaya yeni susamurları getirme bilinciyle yaşamaz. Demek ki insanların hayvanlardan ayrıldığı nokta, çoğaldığının farkında olmasıdır, öyle mi? İnsan, bunu bilir.</p>
				<p class="normal">İyi ama, ne işe yarar ki bu bilgi?</p>
				<p class="normal">“Niçin yaşıyorsunuz?” sorusuna verilen cevaplar bizi şu noktaya getirdi ki, bir insanın yaşama dair bilgisi, yaşamı sürdürme düşüncesinden ibaretse, bunun hayvani bir içgüdüden daha nitelikli bir bilinç düzeyi olduğunu iddia etmek, üç kuruşluk kargaların münasebetsiz bir taraflarıyla bize gülmeleri için davetiye çıkarmak demektir. Zira hayvanlar da yaşamak için uğraşırlar; insiyak denen şey sayesinde, barınak ararlar, yuva kurarlar, avlanırlar, çoğalırlar, yavrularını beslerler. Bazı insanlar da tıpkı böyle yapmıyorlar mı? Fakat bu kadarcık şeyi yapmakla insan oldum zannedenlere yine de kızmamalıyız efendim; zavallılıklarını bile fark edemedikleri için onlara ancak acıyabiliriz.</p>
				<p class="normal">Hah.</p>
				<p class="normal">Bu tip tartışmalar yaptığımız sınıflarda, akıllı olduklarını düşünen bazı öğrenciler tam da konunun bu bölümünde şöyle bir itirazda bulundular:</p>
				<p class="normal">“Fakat insanlar mutlu bir yaşam isterler; hayvanlar mutluluğu aramazlar ki!”</p>
				<p class="normal">Vay. İşte bir ‘bilinç’ daha! Mutluluğu arama bilinci!</p>
				<p class="normal">Ah bayım. İşin ehli bilir ki bu dünyada bir ahmağın kendini akıllı sanmasından daha feci bir şey yoktur.</p>
				<p class="normal">İnsan denen bu acayip mahlûk, ömrü boyunca, fazla değil, toplam iki dakika doğru dürüst düşünmeyi becerebilse; hadi atalarımızdan kalma bir ifadeyle söyleyelim: iki dakika ‘tefekkür etmeyi’ başarabilse, hayatını nasıl bir yanılsamanın içine hapsettiğini fark edecektir. Fakat modern yaşam dediğimiz canavar öyle göz kamaştırıcı ve öyle ışıltılıdır ki, onun etkisinden sıyrılıp da tefekkür edebilmesi için, insanın, günün en özel anlarında; yani güneş doğmadan önceki dakikalarda uyanık olması gerekir. Çünkü tek dişi kalmış bu canavarın insana yaptığı korkunç büyü, sadece o zaman zaafa uğramaktadır. Çağdaş sihirbazların düğümleri sadece o zaman çözülmektedir.</p>
				<p class="normal">İnsan, zihnine yapışmış sakız düşüncelerden ancak o zaman kurtulabilir.</p>
  <p class="ortayazi">***</p>
				<p class="normal">Bak sen:</p>
				<p class="normal">Demek insanlar mutlu bir yaşam istermiş! Hayvanlar mutluluğu aramazlarmış! Hah! İşte zihne yapışmış bir sakız daha! Çiğne, şişir ve patlat! Pat!</p>
				<p class="normal">Hemen “Mutluluk nedir?” diye sormak zorundayım.</p>
				<p class="normal">Acıdan kaçmak ve hazza ulaşmaksa mutluluk, ki ‘mutluyum’ derken pek çoğumuzun kastettiği tam da budur, hayvanlar da arzular bu kadarlık mutluluğu! Köpekler de taş atılınca ya da kıçına sopa yiyince kaçar ve bir gölge buldu mu uyur ve çöp tenekesinde yağlı bir kemik bulunca sevinip kuyruğunu sallar. Köpekler de acıdan kaçar ve hazzı arar. Ah özür dilerim, bu kadar çok hayvan adı kullanıyor olmamı kabalık olarak telakki etmeyin lütfen, evet, pek kibar bir üslubum olduğu söylenemez; fakat kabul edeceğinizi umarım ki bu konuyu başka bir şekilde anlatmak da hayli zordur. Bataklığı anlatırken, sivrisinek ve çamur dersiniz.</p>
				<p class="normal">Meselemiz nezahet-i lisanîye değil öyle ya!</p>
				<p class="normal">Evet baylar, konumuza dönelim: Niçin yaşadığını bilmekte midir insan? Yaşamını sürdürmesi gerektiğinden öte bir bilgisi var mıdır? Amacı sadece hayatta kalmak mıdır? ‘Yaşamak için yaşamak’tan başka ne vardır elinde?</p>
				<p class="normal">Ah evet; ‘yaşamak için yaşamak’ saçmadır deyince, bu arada dindar öğrencilerim kurumlanmaya başladılar. İnsanların anlamsız bir hayat sürdüğünü söylememden cesaret alarak, kendilerini destekleyeceğimi sandılar ve şöyle dediler: “Evet, söylediğiniz doğru; bu dünya hayatı geçicidir, boştur. Önemli olan baki cennet hayatıdır. Biz kullar da fani olan bu dünya için değil, cennete gitmek için yaşarız.” </p>
				<p class="normal">Ah bayım ‘peygamber sabrı’ tamlamasının niçin kullanıldığını şimdi daha iyi anlıyorum. İnsanlar her şeyi yanlış anlamak için o kadar hevesliler ki… </p>
				<p class="normal">Üzülerek, onların verdiği cevabın da zihne yapışmış bir sakız olduğunu söylemek zorundayım. Çünkü bu da ‘yaşamak için yaşamak’ demektir. Bu dünyada yaşamak, nasıl yaşamın sebebi olamazsa; cennette yaşamak da, yaşamın sebebi olamaz. Deminden beri anlattıklarıma rağmen kafası karışmamış ve zihninde sıhhatli bir dizgeyi koruyarak bizi takip edebilmiş okuyucular kaldıysa hâlâ, yanlış olduğunu az önce sarahaten kanıtladığımız ‘yaşamak için yaşamak’ mantığındaki sakatlığın burada da mevcut olduğunu en azından onlar fark etmiş olmalılar.</p>
				<p class="normal">Önce, dilbilimsel bir çaba:</p>
				<p class="normal">Sebep başka şeydir, sonuç başka şeydir.</p>
				<p class="normal">Şimdi de dini bir okuma yapalım:</p>
				<p class="normal">Bu dünyada belli bir yaşam standardına (yani Tanrının istediği kurallara) uymanın neticesi olarak, öbür dünyada cennete gidilebilir. Bu bir sebep değil, sonuçtur. Yani cennet, (Tanrının kurallarına uygun olarak sürdürülen) yaşamın sebebi değildir; sonucudur. Salt cennete gitmek <span class="ideitalik">amacıyla</span> Tanrının kurallarına uygun bir yaşam sürülmez; fakat Tanrının kurallarına uygun bir yaşam sürüldüğü <span class="ideitalik">için,</span> cennete gidilir / gidilebilir. Teknik olarak, cennete gitmek amacıyla yaşayanların, bu dünyada ‘yaşamak için yaşayanlar’dan, bir farkı yoktur aslında. Fakat bu arkadaşların, nispeten daha akıllıca bir hamle yaptıklarını ve faniye değil bakiye talip olmaya yeltendiklerini de itiraf etmek gerekir. İnançlarına yakışacak şekilde davrananlar için ne güzel bir ödüldür cennet! Yine de insan, bayım, ancak ‘cennetten daha üstün bir şey için yaşandığı’ bilgisiyle kemale erdirebilir insanlığını.</p>
				<p class="normal">Sizi biraz yordum galiba.</p>
				<p class="normal">Ah evet, zaten günümüzde kimse vaizlerden hoşlanmıyor. Siz de bıkmış olmalısınız bu uzun ve sıkıcı vaazdan. Fakat takdir etmelisiniz ki, başıma gelenlerden sonra, hoşlandığınız şeylere göre kendimi biçimlendirecek değilim. Beni dinlemeyip gidebilirsiniz. Saçmalayan bir deli olduğumu da düşünebilirsiniz. Hatta anlattıklarıma gülüyor olabilirsiniz. Oysa bence acıklı bir şeyden söz ediyoruz bayım. Size ne söylüyorum: Kimse bilmiyor bu dünyada ne aradığını! Kimse bilmiyor niçin yaşadığını! Ya da… Evet belki bilenler vardır… Üzgünüm; benim gibi sinirli insanlar sık sık genelleme yaparak herkesi kızdırırlar. Yaşama sebeplerini hatırlayanlar tabiî ki var. Ama sayıları o kadar az ki. Üstelik insanların arasına pek karışmıyorlar. Bu konuda birkaç tahmin yürütebilirim aslında: Onlar (yani yaşama sebeplerini hatırlayanlar) ayrı bir kent kurup oraya yerleşmiş olabilecekleri gibi, büyük toplumsal kargaşa zamanlarında rastlanan bir şekilde, dağlara, köylere çekilmiş de olabilirler. Uzak kasabaların tenha otellerinde ya da büyük şehirlerin herhangi bir semtinde bulunan apartmanlarındaki sessiz dairelerinde korunmuş ve bu yüzden tecrit edilmiş bir hayat sürüyor olabilirler. Bir gün onlardan birine rastlarsam derhal örgütlenmemiz gerektiğini söylemeye kararlıyım. Çünkü insan, yok olmak üzere bayım; insan, yok olmak üzere.</p>
  <p class="ortayazi">***</p>
				<p class="normal">Evet, büyük soru bu: Ben kimim?</p>
				<p class="normal">“Ben kimim?” diye sormanın gerektirdiği çok yalın bir cevap var aslında: Ben, kendine kim olduğunu soran bir adamım. Ben, kim olduğunu bilmeyen ve bunu bulmaya çalışan bir adamım.</p>
				<p class="normal">Biraz önce anlattım: Kim olduğunuzu bulmak için değişik yöntemler deneyebilirsiniz kuşkusuz. Örneğin birine sorabilirsiniz. Fakat karşılaşacağınız tepkileri göze almalı ve ona göre önlemler düşünmelisiniz. Çünkü soruyu yönelttiğiniz kişi, alay ettiğinizi sanabilir. Bu da sizi muhatabınız karşısında güç bir duruma sokacaktır. Ya da mesela, kim olduğunuzu bulmak için, kimliğinize bakabilirsiniz. Ben öyle yaptım. Ama kimliğim kim olduğumu söylemiyordu. Hah ha. Üstelik tuhaf bir şey daha vardı orda: Resmen “Dini: İslam” yazıyordu. Bu ifadeyi de anlayamadım. Demek ki ben müslümanım, dedim ve dinlerle ilgili bir sürü kitap karıştırdım. Hıristiyanlıktan Budizme, Yahudilikten Mecusiliğe kadar… Dinlerle ilgili konuların hemen hepsini hatırlıyordum. (Zaten artık biliyor olmalısınız; beynimin o bölümünde bir hasar oluşmamıştı; yani kitabî hususları hatırlıyordum; tecrübî şeyler hakkındaysa en ufak bir fikrim yoktu.) Bu dinin kutsal kitabını, peygamberini, şartlarını… tamamen biliyordum; fakat İslam’ı nasıl seçmiştim, niçin seçmiştim, hiç bilmiyordum. En ufak bir iz yoktu hafızamda.</p>
				<p class="normal">Gerçi bu dinin peygamberi insanları sevmekle ilgili sözler söylemişti; fakat ben bu yüzden mi seçmiştim acaba İslamı? Sanmıyorum. Peki neden? Ha evet, insan, içinde doğup büyüdüğü toplumun etkisiyle seçer genelde dinini. Bu sosyolojik bir realitedir. Demek ki ben de bu ülkede yaşadığım için seçmiş olmalıydım bu dini, öyle ya… Hah ha. Fakat etrafıma baktım ve içinde yaşadığım toplumun kültürel kodlarını tevarüs ederek bu dini seçmiş olabileceğim ihtimalini hemen yadsıdım. Zira çevremdeki insanların etkisiyle bir dinî tercihte bulunmuş olsaydım herhalde müslüman değil hedonist olurdum. Tabi hedonizmi bir din sayarsak!</p>
				<p class="normal">Bakın şunu söylemek istiyorum:</p>
				<p class="normal">Bir hafta boyunca kampüsü ve caddeleri olağanüstü bir dikkatle izledim. Bu insanların kimliklerinde “Dini: İslam” yazıyor olması mümkün değildi bayım; bunu ispatlayacak onlarca delil gösterebilirim size. Mesela en basitinden bir şey söyleyeyim: Kitap’tan çok net bir biçimde hatırlıyordum ki, bu dinin mensubu olan kadınların böyle giyinmeleri mümkün değildi! Kadınların nasıl giyinmesi gerektiği Kitap’ta açıkça yazıyordu ve demin sözünü ettiğim, hani insanları sevmekten bahseden peygamber de, kadınların nasıl giyinmesi gerektiği hususunda görüşlerini net bir biçimde açıklamıştı. Bu sadece bir örnek. Daha onlarca şey sayabilirim (marketlerde içkiler satılıyordu ve insanlar su gibi alkol tüketiyordu; nikâhlı olmayan çiftler sokaklarda pervasızca el ele dolaşıyorlardı; televizyonlarda bu dinin asla müsaade etmeyeceği açık saçık sahneler gösteriliyordu ve üstelik insanlar bu sahneleri müthiş bir aymazlıkla izlemeye devam ediyorlardı vesaire) fakat zerre miktar aklı olan ne demek istediğimi anlamıştır; meseleyi teferruata boğmayayım.</p>
				<p class="normal">Bir ara, “O halde yabancı bir ülkedeyim.” diye düşündüm. Kimliğimde müslüman olduğum yazıyor ama burası müslümanların ülkesi değil. Olabilir. Sadece iş icabı bulunuyorum burada. Bir hıristiyan ülkesi ya da başka bir yer? Hımmm… Fakat bayım, yabancı bir ülkede yaşadığım ihtimalini tartışılır hale getiren önemli argümanlar da vardı doğrusu: Madem yabancı bir ülkedeydim; bu ülkenin dilini nasıl bu kadar rahat konuşabiliyordum? Üstelik üniversitenin felsefe bölümünde profesör olacak kadar! Yoo bayım, felsefe ile dil doğrudan bağlantılı iki alandır. Bir yabancı dili günlük hayatınızı idame ettirecek kadar öğrenmiş olabilirsiniz; ama o dilin edebi ve felsefi metinlerini çözümlemekten söz ediyorsak, orada biraz durmak gerekir. Hadi neyse, bu ülkenin dilini çok iyi, hem de en ağır sanatsal ve düşünsel eserleri bile anlayacak kadar iyi biliyordum diyelim ve bu noktayı geçtiğimizi varsayalım. Ama yabancı bir ülkede yaşadığım ihtimalini tartışılır hale getiren ikinci bir husus vardı ki, o daha vahimdi. Bunu fark etmek için, başımı kaldırıp şöyle bir şehre bakmam yetip artmıştı bile:</p>
				<p class="normal">Bu ülke müslümanların değilse şayet; etrafta hiç kilise ya da havra olmamasına rağmen neden onlarca cami vardı peki? Öyle ya! Burası yabancı bir ülke ise; örneğin bir hıristiyan ülkesi ise; bu kadar çok caminin ne işi vardı burada?</p>
				<p class="normal">Camilerle dolu bir hıristiyan ülkesi, hah!</p>
				<p class="normal">Sevgili bayım… Evet, bir sabah uyandığımda kim olduğumu hatırlayamamış olabilirim; fakat daha önce de söylediğim gibi, kesinlikle bir aptal değilim ben! Derhal tarih bilgilerimi hatırladım! Hah ha! Bir pırıltı, bir ışık! Kafam aydınlanıverdi: Müslüman denen bu savaşçı kavmin bundan birkaç yüzyıl önce Avrupa içlerine kadar geldiğini ve o topraklara kendi tapınaklarını yaptığını kim bilmezdi ki! Ayan beyan ortadaydı gerçek! Burası da öyle bir yer olmalıydı; örneğin Doğu Avrupa’da falan, ha? Dilini konuşabiliyor olmam da, etraftaki onlarca cami de, bu ülkenin ‘yabancı’ bir ülke olduğu gerçeğini değiştiremiyordu işte! Hah ha!</p>
				<p class="normal">Görüyor musunuz efendim, insan bir sabah uyanıp başına böyle bir şey gelince nasıl da saçmalayabiliyor. Ah üzgünüm, çok fazla vaktinizi aldım değil mi? Artık hikâyemi bitirsem iyi olacak.</p>
				<p class="normal">Beni bu dakikaya kadar sabırla ve anlayarak takip edebildiyseniz, sizin aklen çok da fena bir durumda olmadığınızı kabul edebiliriz sanırım. Aramızda ister istemez böyle bir hukuk doğdu. O halde sözlerimi bu sath-ı mailde sona erdirme cesaretine sahip olabilmeliyim.</p>
				<p class="normal">Tabi, herkesi birden kaçık olmakla suçlamak cüret ister. Fakat hakikat buysa ben ne yapabilirim?</p>
				<p class="normal">Toplu bir büyülenme söz konusu sanıyorum. Modern insan, pek acayip bir büyüye maruz kalmış. Yanlış anlamayın; böyle söylemekle bir korku ütopyası üretiyor değilim. Karamsar hiç değilim. Sadece hastalığı teşhis etmeye çalışıyorum. Zira arızayı doğru teşhis edemezsek, çareyi de yanlış doktorlarda aramış oluruz. İnsan, en azından, kendini hasta edenlerden şifa ummayacak kadar feraset sahibi olmalı. Hah. Gerçi ben ne yaptım? Başıma bu şey gelince bir psikologa gittim. Hatta dün öğleden sonra, son seansımızı gerçekleştirdik. Son zamanlarda ciddi fiziksel bir rahatsızlık geçirip geçirmediğimi tekrar sordu bana. Kafama bir darbe alıp almadığımı… Çocukluğumdan, eski yaşantılarımdan falan bahsetmemi istedi aptal herif. Bir yakının ölümü, bir trafik kazası, bir tür travma… Fakat hata bende: ruhumun şifası ne gezer psikologun ellerinde? Kapıyı çarpıp çıktım. Geri döndüğümde ona da yardımcı olacağımı söyledim. Şaşırdı adamcağız.</p>
				<p class="normal">Evet, insanlar kafayı sıyırmış durumdalar. Hayatın anlamının ne olduğu sorusunu kendine sormayı bile akıl edememiş milyarlarca insan bir yana, bu soruyu sorup yanlış cevapların peşine düşmüş bir sürü insan da var. Şimdi gelelim bana.</p>
				<p class="normal">Ben meseleyi anladım. Şimdi iyiyim. Başıma böyle bir şey geldiği için Allah’a şükrediyorum. Yoksa bir zebra gibi yaşayıp gidecektim ya da bir ahtapot ya da bir kırkayak ya da her neyse… (Bayılıyorum bu benzetmeye. Kullanmadığım hayvan adı kaldı mı? Hah ha.)</p>
				<p class="normal">Üniversitedeki görevimden ayrıldım. Karım ve kızımla uzun uzun konuştum. (Onları mağdur etmeyeceğim tabiî ki.) Gitmek istediğimi söyledim. Tam ortasından kederli ve nazlı bir ırmağın geçtiği güzel şehrime döneceğim. Çocukluğuma… Orada babamdan kalma bir ev var. Sessiz, sakin… Oturup hikâyeler yazmak istiyorum. Size anlattığım şeyler gibi yani… Ah evet, bir edebiyatçı değilim, yazarlığın o pek kutsal ilkelerini bilmem; ama düşüncelerimi anlatmak istiyorum, bilirsiniz… Tabi şimdi muhkem köşelerinde ahkâm kesen yazarlar bu işten pek de hoşnut olmayacaklar. Yemyeşil çimenlerin üstünde çiçeklerle böceklerle beraber güneşlenip kıymetli popolarını büyütmekte olan bazı kibar baylar, narin bahçelerine usûl adap bilmeden baltayla giriveren bu davetsiz misafiri pek sevimli bulmayacaklar kuşkusuz.</p>
				<p class="normal">Fakat ben yine de hikâyeler yazacağım. Yapmak istediğim, düşüncelerimi aktarmak sadece… Ama soğuk vaazlardan, çatık kaşlı makalelerden hoşlanmıyor artık insanlar. Hikâyeyi daha sıcak buluyorlar yani. O yüzden… Giriş berbat, gelişme iğrenç, sonuç facia olsa da, hikâyeler yazacağım bayım; kişiler silik, kurgu zayıf, merak unsuru yetersiz, ayrıntılar sinir bozucu, kelime seçimi özensiz olsa da, hikâyeler yazacağım.</p>
				<p class="normal">Bir edebi metinde bulunması gereken unsurlar!</p>
				<p class="normal">Şaibeli ve tarafgir kurulların düzenlediği ödül törenlerinde sanata dair entelektüel herzeler yumurtlamaktan başka bir şey bilmeyen aptal edebiyatçılar ve piyasanın muteber köşelerini işgal etmiş (ya da bu köşelere atanmış diyelim) yazarcıklar uğraşsın bunlarla bayım. Anlatmak istediğimi anlatabilmiş miyim, siz ona bakın!</p>
				<p class="normal">İnsan yok oluyor baylar, insan! Hah!</p>
				<p class="normal">Kusura bakmayın. Sinirlerim bozuldu da biraz. Ah… Söyleyecek çok şeyim var aslında. Fakat sizi daha fazla sıkmak istemiyorum. Sonra tekrar görüşelim olur mu.</p>
				<p class="normal">Ben mi?</p>
				<p class="normal">Ben, Bay Cezmi C….</p>
  <p class="normal">Hani, bir sabah uyandığında, kim olduğunu ve bu dünyada ne aradığını hatırlayamayan adam. Şimdi çok iyi biliyorum kim olduğumu. Size de ısrarla anlatmak isterim. Dergilerde veya kitaplarda, kaza süsü verdiğim cinayetlere, hah, yani hikâye süsü verdiğim vaazlara rastlarsanız beni arayabilirsiniz. Yine konuşuruz. Hoşçakalın. Hoşçakalın bayım.</p>
  </body>
</html>