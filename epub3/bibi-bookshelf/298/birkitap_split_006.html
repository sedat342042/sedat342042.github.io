<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>birkitap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_5">Son Görev</h2>
				<p class="normal">Ölüm, o gün, telefon rehberinden bulmuştu adamın numarasını. Yavaşça dokundu tuşlara.</p>
				<p class="normal">Adam telefona uzandı, ahizeyi aldı ve “Efendim?” dedi. </p>
				<p class="normal">Ölüm cevap vermedi. ‘Kurbanın’ evde olup olmadığını anlamak için aramış olmalıydı; telefonu kapattı ve adamın isminin yazılı olduğu satırı kırmızı tükenmezle çizdi. Güldü. Dişlerimi fırçalamalıyım, dedi. Lavaboya geçti. Fırçaya biraz macun sürdü. (Sabah kalkınca ilk iş, dişler mutlaka fırçalanacak! Ah anne!) Benim böyle görev düşkünü bir memur olacağım çocukluğumdan belliydi. Annem sayesinde. Hah ha. Elini yüzünü kuruladı. Odaya döndü. Eşofmanlarını çıkardı, yatağın üzerine fırlattı. Banyoya geçip bir duş aldı ve duş alırken şarkı söyledi. (Banyoda şarkı söylenmez! Tamam anne.) Bornozuyla çıktı duştan. Pencereden dışarı baktı. Deniz görünüyordu. Seviyordu burayı. Ne zaman bu şehirde bir görev alsa hep bu otelde kalırdı. Konsoldan saç kurutma makinesini aldı; üşendi, geri bıraktı. (Saçlarını kuruttun mu? Kuruttum anne. Bak hasta olursun. Tamam anne. Hastalanınca garip rüyalar görüyorsun. Of anne.) Tekrar pencereye gitti. Hafifçe araladı. İçeri serin bir rüzgâr girdi. Tül perde nazla havalandı. Güzel bir sabah. Dolaptan siyah takımını, siyah kravatını ve siyah ayakkabısını çıkarttı; askıdan da ütülü tertemiz bir siyah gömlek aldı ve dolabı kapattı. Kendini gördü. (Aynalı bir kapıydı bu; kapatılınca dolabın dışını, açılınca içini gösteriyordu.) Gömleği giydi, düğmelerini yavaş yavaş ilikledi, kravatını taktı, pantolon ve ceketi de giyip tekrar banyoya geçti. Saçlarını tararken sakallarına baktı. Kahretsin, tıraş olmayı unuttum. Nefret ediyorum tıraş olmaktan. Sol eliyle yüzüne dokundu. O kadar da uzun değil. Üstelik bu son görevim. Bu işi de hallettikten sonra, tamamdır, mecburiyetlere son! İstersen sakal bile bırakırsın. Sahi bırakır mıyım? Odaya döndü. </p>
				<p class="normal">Her sabah mutlaka tıraş olurdu. Ama bu sabah canı tembellik etmek istiyordu. Boş ver! Ne demek boş ver? Boş veremezsin. Biliyorsun, yönetmeliğin ilgili maddesine göre, her sabah tıraş olmak zorundasın. Fakat bu gün, son günüm. Beni memuriyetten atacak değiller ya, zaten yarın emekli olacağım. İkramiyemle deniz kenarında bir ev satın alıp insanların aptal olduklarına dair hikâyeler yazacağım. (Ne işin var senin hikâyelerle? Mantıklı bir adam ol. Ama anne. Sus, cevap verme. Böyle edebiyat işleriyle ancak çocuklar ilgilenir.) Güldü. (Fırçaladın mı bakayım sen dişlerini? Anne demin fırçaladım ya. Tamam o zaman, pencereyi kapat, soğuk esiyor, üşüteceksin.) Tül perde hafif hafif dalgalanıyordu. </p>
				<p class="normal">Masanın üstündeki rehberi aldı, altı kırmızıyla çizili ismi ilk bakışta buldu; numarayı ve adresi okudu. Gözlerini yumdu ve okuduklarını ezberden tekrarlamaya çalıştı. Olmadı. Takıldı. İhtiyarlıyorum. Sayfayı yırtıp dörde katladı ve ceketinin iç cebine koydu. Evet ihtiyarlıyorum; sanırım emekliliğimi istemekle iyi etmişim, yoksa vakti dolmamış bir adamın canını alıp… Olur mu canım öyle şey! Şu son işten de kurtulayım da. </p>
				<p class="normal">Siyah bir çorap giydi. Sonra yine simsiyah olan ayakkabılarını ayağına geçirdi. Siyah kordonlu saatini taktı: sabahın beşi. Mesai altıda başlıyor. Erken hazırlandım. Son görevin tedirginliği mi? Hah! Elbiselerini kırıştırmamaya çalışarak dağınık yatağa uzandı. Biraz dinlenebilirim. (Tıraş oldun mu sen? Olacağım anne, biraz uzanayım. Uyuyakalırsan karışmam! Tamam anne, tamaaaam!)</p>
				<p class="normal">Şehre ince bir yağmur yağmaya başladı.</p>
  <p class="ortayazi">***</p>
				<p class="normal">Telefonun ziliyle uyanan adam yatağında oturmuş sigara içiyordu. Sabahın köründe telefonumu çaldır, sonra konuşmadan kapat. Savcılığa dilekçe vereceğim. Arayanı tespit ettireceğim. Sabahın beşinde beni uykumdan uyandırmak ne demekmiş görsün. Toplantı sekizde. Kahretsin. Kafam patlayacak. Fırtına gibi olmam lazım toplantıda. Bu halimle zor. Uykusuzluktan ölmek üzereyim. Geç yatmıştım üstelik. Yağmur mu başladı ne?</p>
				<p class="normal">Sigarasını kül tablasında ezdi. Mışıl mışıl uyuyan karısının yanına uzandı. Uyumuş bile. Ne de çabuk daldı. Arayan kim hayatım. Bilmiyorum; konuşmadı. Hadi uyu o zaman. Söylemesi kolay. Yatağın yanındaki masadan saati aldı, alarmın yedi otuza ayarlı olduğunu gördü, geri bıraktı. Hadi uyu o zaman. Hadi uyu. Kolaysa sen uyu. Hah! Çoktan uyudu bile. Benim kafamda bin tane iş. </p>
				<p class="normal">Sekizde yapılacak toplantının ayrıntıları aklında dönüp duruyordu. Rakip şirketin müdürünü ikna edebilmek için söylemesi gerekenleri bir bir tekrarladı. Rakamların hepsi ezberindeydi. Patronu da yıkayıp yağlaması gerekiyordu tabi. Sağına döndü. Cümleler karıştı, düşünceler belirsizleşti. Yavaş yavaş kapandı gözleri. Sadece sabahın o saatinde dalınabilecek güzel, yumuşak, derin bir uykuya daldı ve rüyasında, rüya gördüğünü bildiği halde korkan bir adam gördü. Rüyadaki adam bir trendeydi ve tren bilmediği bir yere gidiyordu. Bu trene nasıl bindiğini, ne zaman bilet aldığını, bu yolculuğa neden çıktığını ve dahası, nereye gittiğini kesinlikle bilmiyordu. Bunun, nihayetinde bir rüya olduğunu memnuniyetle düşündü ve korkmaması gerektiğine karar verdi. Fakat hayır; korkuyordu. Ağaçlar, dereler, tepeler, köyler, kasabalar akıp gidiyordu. Her şey geride kalıyordu. Diğer yolculardan bir şeyler öğrenebileceği geldi aklına. Heyecanla öteki bölümlere geçti, kompartımanlara girip çıktı, kapıları hızla ve telaşla açıp kapadı, koridorları geçti. Hiç kimse yoktu. İmkânsız bu, diye düşündü, koskoca tren bir yolcu için hareket etmez, diğerleri nerde? Peki sürücüsü? Lokomotife yöneldi. Uzun bir çabadan sonra son vagona ulaştı. Kapıyı açıp baktı. İstasyonda birileri ona el sallayıp ağlıyordu. Tren o tarafa gitmiyordu işte. Kafası karıştı. Ters tarafa koştu bu kez, lokomotife ulaşmak için. Tüm hızıyla, tüm gücünü kullanarak öbür uca koştu; yine son vagona ulaştı. Kapıyı açıp baktı, yine bir istasyondan uzaklaşıyordu tren. Birileri el sallıyor ve ağlıyordu. Saçmalık bu! Saçmalık! Bir tren iki taraftan da uzaklaşamaz. Rüya bu. Hareket halindeki bir tren, iki taraftan birine gitmek zorundadır. Bunun başka bir açıklaması olamaz. Aptalca bir rüya. Uyanacağım. İki taraftan da uzaklaşan bir tren. Rüya. Uyanmak üzereyim. Uyanmak üzereyim. Birazdan bir kapı açıldı ve baştan ayağa siyahlar giyinmiş bir adam gelip yanında durdu. Siyah pantolon, siyah ceket, siyah gömlek, siyah kravat, siyah ayakkabı. Siyahlı adam, kolundaki siyah kordonlu saate bakarak “Vakit geldi.” dedi. Saat dit dit dit dit dit ötüp duruyordu. “Allahın belası sen de kimsin!” diye bağırdı, rüya gördüğünü bilen fakat korkan adam. “Vakit geldi.” diye tekrarladı siyahlı adam. Saati hâlâ ötüyordu: dit dit dit dit dit. Alarmı susturmak için düğmelere bastı fakat ses bir türlü kesilmiyordu. “Sustur şunu delireceğim!” dedi rüya gören adam. “Al sen sustur.” dedi siyahlı. Saati verdi. Rüya gören fakat korkan adam saati aldı, düğmelere hınçla bastı ama ses kesilmek bilmiyordu: dit dit dit dit dit. Saati yere fırlattı, ayakkabılarıyla iyice ezdi, tepindi, zıpladı, paramparça etti fakat aynı sinir bozucu ses gelmeye devam ediyordu saatten: dit dit dit dit dit.</p>
				<p class="normal">“Her sabah aynı.” diye söylendi karısı, “Hem kurarsın şunu, hem kapatmazsın.”</p>
				<p class="normal">Uyandı. Korkuyla etrafına bakındı. Yatağın yanındaki masadan saati aldı: yedi otuz. Alarmı kapattı. Ses kesildi. Saatmiş. Yani bu saat. Deminden beri çalıp. Kahretsin. Ne oldu bana böyle? Toplantı. Biraz gerginim galiba. </p>
				<p class="normal">“Hadi kalk, toplantıya geç kalacaksın.” dedi karısı. </p>
				<p class="normal">Kalkıp bir duş aldı, giyindi ve çıktı. </p>
  <p class="ortayazi">***</p>
				<p class="normal">Ölüm, siyah çerçeveli gözlüklerini taktı ve cebinden kâğıdı çıkartıp adresi kontrol etti. Hımmm. Adres burası. Bir yanlışlık olmasın da. Kâğıdı yırtıp attı. Apartmanın girişindeki banklardan birine oturdu. Bir sigara yaktı, dumanı keyifle çekti içine. Geç kaldım diye korkmuştum ama… Beyefendi henüz yok ortalarda. Neyse. Birazdan gelmesi lazım. Şu işi de hallettik mi tamamdır. Hımmm. Hava nefis. İşte! Kahramanımız geliyor. (Kahramanımız değil, ölü adayımız geliyor. Tamam anne. Ciddi bir memur gibi işini yap, oyunlara kaptırma kendini.)</p>
				<p class="normal">Adam apartmandan çıktı ve arabasına bindi. Ölüm de yavaş adımlarla adama eşlik etti, fakat arkaya oturdu. Beni de bırakır mısın? Hah ha. Şu aptal ölümlülerin, ölümü görememeleri ne kadar ilginç. Neydi bu herifin adı? Araba hareket etti. Ölüm ceplerini karıştırdı, isimlerin ve saatlerin yazılı olduğu kitapçığı buldu. Kâğıdı keşke atmasaydım. Neydi bu adamın adı sahiden? Kahretsin. Yıllarca dile getirdim bunu; görev kâğıtlarını kişiye özel yapın dedim. Sakalımız yok ki lafımız dinlensin. İşgüzarlık! Düşünsene o büyük organizasyonu: tüm ölümler yılda bir kez genel toplantı yaparlar ve o sene öleceklerin listesi bu kitapçıkla bize verilir. Müthiş bir gecedir o, her şey göz kamaştırıcıdır. O büyük organizasyonu yapanlar, görev kâğıtlarını kişiye özel dizayn edemezler mi yani? Her ölüm için ayrı bir matbu evrak olacak, imza karşılığı bize vereceksiniz, işi bitirdiğimizde ölüyle beraber kuruma iade edeceğiz, hepsi bu. Veriyorlar elimize bu kitapçığı, işin yoksa ara dur: adamın ismi neydi, hangi gün, saat kaçta ölecekti? Sıkı sıkı da tembih ederler: sakın hata yapmayın diye. Olur yapmayız. Hah buldum. Zaten listede başka isim kalmamış; diğerlerinin karşısında kırmızı tükenmezle o sevdiğim çarpılardan var: başarı işaretlerim. Son çarpıyı da bu zavallının isminin karşısına atacağım. Doğru ya, bu benim son görevim. Şu işi de halledip, emekli olacağım. İkramiyemle deniz kenarında bir ev alıp insanların aptal olduklarına dair hikâyeler yazacağım. Hah ha. (Yaşıtların hep evlendi. Evet anne. Hepsinin düzenli bir aile hayatı var. Biliyorum anne. Sen hâlâ hikâye yazmaktan söz ediyorsun. Fakat anne. Hiç akıllanmayacak mısın sen?) Bakalım eceli kaçtaymış… Hımmm. Evet. Vaktimiz çok. </p>
				<p class="normal">Aynadan adamın suratına baktı. Ölmek için iyi bir gün ha? (O kadar kovboy filmi izlersen olacağı bu. Konuşman değişti. Yapma anne.) Zavallı. Toplantıya yetişmek istiyor. Çok önemli onun için. Arka koltukta ölümünün oturduğunu bilse, yine bu kadar önemli olur muydu acaba? Heyy! Öleceksin ahbap! Boş versene toplantıyı! Ah ne acıklı. Bu zavallıların son günleri çok trajik oluyor doğrusu. Baksana, nasıl da hevesli yaşamak için. Neyse neyse. Şunu da halledelim de. Tüm belgeleri bir hafta önceden hazırladım. Dosyalarım fotoğraflı, mühürlü, imzalı. Şu zavallının isminin karşısına da bir çarpı attıktan sonra, gece yarısı olmadan kuruma gider, onaylatırım, sonra da hoooop, ver elini emeklilik! Bir türlü sevemedim memuriyeti zaten. Tıraş, kravat, mesai! </p>
				<p class="normal">Hep yazar olmak isterdim. Tabi annem sayesinde olamadım. (Bir kere memuriyet, devlet güvencesi demektir, düzenli bir gelir demektir. Yazarak geçinebileceğini mi sanıyorsun? Peki anne.) Emekli olunca… balığa çıkarım… televizyonun karşısında ayaklarımı uzatıp… dünya kupası maçlarını izlerim. Ama önce dev ekran bir televizyon almalıyım salona. Hatta diğer emekli ölümlerle sahildeki kahvede tavla bile oynayabilirim. Ah hayır hayır, önce ikramiyemle deniz kenarında bir ev alıp, insanların aptal olduklarına dair…</p>
				<p class="normal">Yirmi beşinci caddede durdu araba. Adam yolun tam karşısındaki kargo şirketine girmek için hızla karşıya geçti. Yarın evliliklerinin on ikinci yıl dönümüydü ve karısına sürpriz bir hediye yollamak istiyordu. Toplantının vakti yaklaştığı için de acele ediyordu. Heyy! Sakin ol. Daha vaktin var, sakın arabaların altında falan kalıp ölmeye kalkma! Hah ha. Vakti gelmeden, istesen de ölemezsin gerçi. Ölüm adamın peşinden gitmedi; hemen döneceğini biliyordu, bir sigara yaktı ve camı açtı. Duman altı olmasın içeri. Hah ha. Nasılsa hemen döner. Toplantıya yetişmesi lazım. Beş dakika sonra geldi adam. Elindeki kâğıtları torpidoya bıraktı, arabayı çalıştırdı ve şirkete yöneldi. </p>
				<p class="normal">Hoş geldin. Nasıl bir sürpriz düşünüyorsun karın için? Ah. Zavallı. Tüm ölümlüler gibi, bu da bir zavallı. Budala. Peki senin için hazırlanan sürprizin farkında mısın? Nerde? Hah! Tanrım, neden tüm insanlar yarını kendilerinin zannederler? Siyah kordonlu saatine baktı tekrar. Kahretsin. Daha çok var. Ne sıkıcı şeydir, günü, ölmek üzere olan bir adamla geçirmek. Haksızlık. Hatta işkence. Son gününü aptalca işlerle geçiren insanların hikâyelerini yazsam… Emekli olunca. İkramiyemle deniz kenarında bir ev satın alıp. Hah. Neyse katlanacağız. İşe yeni başlayan genç bir ölüm olsaydım, kurumun yasa çıkarma birimine bunu derhal bildirir, gerekli düzenlemelerin yapılmasını önerirdim. Diğer ölüm arkadaşlardan da yeter sayıda imza toplayıp. Ne var canım, adamın ölmesinden beş dakika önce gelip, hazırlıkları tamamlar, matbu evrakları doldurur ve işi hemen bitiririz. Öyle mi ya? O gün erkenden kalkacaksın, adamın peşine düşeceksin, bütün gün onu izleyeceksin, bir yanlışlık olmasın diye tetikte duracaksın, belgede yazan saat gelince de, işi bitireceksin. İşkence resmen. Fakat itiraf etmeliyim ki bu sayede çok şey öğrendim. İnsanların ne kadar tuhaf yaratıklar olduğunu anladım. İstesem, ‘ecel hikâyeleri antolojisi’ bile hazırlayabilirim yani. Zaten, emekli ikramiyemi alır almaz… Evet. Nasılsa bu son işim. Bundan böyle günümü, canını alacağım aptalla birlikte geçirmek zorunda kalmayacağım. Komik. Değil. Acıklı bir durum aslında. Zavallıların hiçbirisi o gün öleceklerini bilmezler. Gelecek hafta, gelecek ay, gelecek yıl için planlar yapıp dururlar. (Fazla konuşma. Başarılı bir memur işini yapar ve gerisine karışmaz. Peki anne.) Ahh. Ne de geveze oldum. İhtiyar bir ölüm gibi. Demek yaşlanınca duygusallaşıyoruz. Fakat hayır; duygulara yer yoktur bizim işimizde. Olamaz da. Başarılı bir memur işini yapar ve gerisine karışmaz. Annem haklı. Zaten bitti artık. Bundan böyle, gelsin sonsuz tatil günleri. Çalışma stresi yok, sabahları erken kalkma telaşı yok, tıraş olmak yok, kravat takmak yok, iki dakika geç kalınca amirlerden azar işitmek yok. Hatırlıyorum da, göreve başladığımın ilk yılıydı. İşe on dakika geç kalmıştım. Müdürün, odasında beni beklediğini söylediler. Ceketimi ilikleyip girdim içeri. Sözleri bugün bile aklımdadır: “Bu dünyada her şey geç kalabilir bayım, her şey!” dedi, “Fakat ölüm, asla geç kalmaz!” </p>
				<p class="normal">Buz gibi olmuştum. Hiç sesimi çıkaramadım. Oysa o günkü kurbanımın henüz altı saat vakti vardı. Ama hayır, günü onunla geçirmek zorundasın ya, hah. Oysa birazdan ölecek bir adamın o aptallığı, o aymazlığı, o her şeyden habersiz koşuşturmaları… Çok dokunurdu bana açıkçası. Memuriyet hayatım boyunca binlerce insanın canını aldım: hepsi de yarını kendinin sanıyordu. Hepsi de ölümü uzakta sanıyordu. Ne yaşlısı ne genci, ne hastası ne sağlıklısı, ne evde oturanı ne yola çıkanı… Hiçbiri, hiçbiri o gün öleceğini düşünmüyordu. Etrafta her gün yüzlerce kişi ölüp durduğu halde… Üstelik yeryüzünde bugüne kadar kimse ölümden kaçamadığı halde… Hep uzakta sanırlar ölümü. Hep başkaları içindir ölüm. Bence insanlar işte bu yüzden mutsuzlar. Çünkü birazdan ölme ihtimali, beş dakika sonra, bir gün sonra, bir hafta sonra ölme ihtimali; insanın acılarını ve sevinçlerini yeniden tanımlamasını gerektirir. Tümüyle yaşamını yeniden tanımlamasını gerektirir. Gerçi tabi, şeytan ve adamlarının işine hiç gelmiyor bu. Geçen gün bir grup şeytan konuşurken duydum, kapitalizm mi ne, tuhaf bir şey çıkarmışlar; korkunç bir olay. Her şeyi süsleyip herkese satmak istiyorlarmış. Ölümü sürekli hatırında tutan adama her şeyi satamazsın ki. Çünkü ölüm, iki hayatın ortasında durur ve insanı dengede tutar. Ah tabi, insanları bu çılgın düzene çekmek için, ölümü unutturmak gerekir. Bizim bu kadar göz önünde ve bu kadar unutulmuş olmamızın nedeni, şeytanlar ve onların adi oyunları. Sanki ölüm, hep başkaları içindir. Hep başkaları ölür. Bu ölüm nasıl bir salaksa, sizi hep ıskalar. Şaşı ölüm, çirkin ölüm, kel ölüm! Ağzımın tadını kaçırma, git, başkalarına git, kışt, kışt! Git! Uzak dur benden. Ah neyse. İhtiyarlık, insanı geveze yapıyor. Bunları hep yazmak isterdim. (Yazmakmış! Hah! Edebiyat gevezeliktir, sen işine bak. Peki anne.) Saatimize bakalım, hımmm, henüz çok erken. Oyalanacak bir şeyler bulmalıyım. Keşke bir gazete alsaydım; bulmacasını çözerdim. Hey! Bir gazete bayiinde dursana! Hah ha.</p>
				<p class="normal">Birazdan şirkete ulaştılar. Adam arabayı park ettikten sonra hızla yukarı çıktı. Ölüm o kadar acele etmedi, arabadan inince şöyle bir gerindi, banka oturup bir sigara yaktı. Hava güzel. Biraz yürüyüş yapsam. Başını derde sokacaksın. Çık yukarı. Bırakma adamın peşini. Şimdi bir gören olacak. Tamam tamam. Şunu bitireyim, çıkarım. Kalktı. Yavaş adımlarla şirket binasına girdi. Büyük bir bina. Asansör. Yedinci kat. Evet. Toplantı Salonu. Burada olmalı. Salonun kapısını hafifçe araladı ve içeri süzüldü. Adam kendini kaptırmış, anlatıp duruyordu. Rakamlar, istatistikler havada uçuşuyor. Nefret ederim toplantılardan. Boş bir sandalye bulup oturdu. Heyy! Bıraksana bunları artık! Öleceksin ne haber! Aptal. Toplantılar, telefonlar, imzalar, dosyalar… Bırak bunları diyorum! Öleceksin! Hah. Gören de beni acemi bir ölüm sanacak; bugüne kadar kim bu olgunluğu gösterdi ki. Kim o gün öleceğini aklından geçirdi ki. Hiç unutmuyorum, bir keresinde yine böyle bir zavallının son gününde birlikteyiz; yeni de bir oğlu olmuştu, karısına ve bebeğine hediyeler almıştı bütün gün. Yapma etme dedimse de beni dinlemedi. Daha doğrusu duymadı. Aklının ucundan bile geçmiyordum. Neyse. En az yirmi mağaza dolaşarak onlarca şey aldı. Arabanın arkasına koydu paketleri, eve dönüyor. Kitapçığı açıp listeye baktım, on beş dakika vakti kalmış. Ama nasıl hayat dolu! Nasıl heyecanlı! Acıdım adama. Fakat elden ne gelir. Evin bulunduğu caddenin başında ani bir fren yaptı. Olmazdı aslında; o hızda araba takla atmazdı, fakat elden ne gelir. Yedi sekiz takla attırdım arabaya. Boynu kırıldı, oracıkta ölüverdi. Hüzünlü tabi. Bizim işimizin de böyle bir tarafı var. Ne yapalım, katlanıyoruz. Toplantı uzayacak gibi. Çıkıp biraz dolaşsam mı. Amma da görev düşkünü bir adam olmuşum! Yarın emekli olacaksın, keyfine bak, rahat ol. Çık dolaş biraz. Siyah kordonlu saatine tekrar baktı. Ohooo. </p>
				<p class="normal">Toplantı sürerken, ölüm sessizce dışarı çıktı.</p>
  <p class="ortayazi">***</p>
				<p class="normal">“Aptal herifler!” diye bağırdı adam. “Nasıl da ikna ettim hepsini!” </p>
				<p class="normal">Koltuğunda şöyle bir gerindi. Keyfi yerinde görünüyordu. Telefona uzandı. “Kızım avukatı ara, işlemlere başlasın.” dedi. Kapı çalındı. “Gel!” Ölüm içeri girdi. Ne haber? Bakıyorum keyfin yerine gelmiş? Başarılı bir toplantıydı ha? Aferin sana. “Geel!” Masanın karşısındaki koltuklardan birine oturdu. Geldik işte. Ha sen kapıyı vurmama takıldın. Belki meşgulsündür, rahatsız etmeyeyim diye tıklattım. Hah ha. “Yanlış duydum herhalde.” Yok canım, ben çaldım diyorum ya. Neyse, kusura bakma seni biraz yalnız bıraktım. Bensiz sıkılmamışsındır umarım. Biliyor musun, bizim durumumuz da acıklı aslında. Ben senin en büyük gerçeğinim; fakat umrunda bile değilim. Yine de açıklayayım: Sen benim son işimsin. Yarın emekli oluyorum. O yüzden biraz rahat davranıyorum aslında. Çıkıp biraz dolaştım. Haa ne gördüm biliyor musun, bir emlakçının vitrininde yazıyordu: satılık lüks villa. Deniz kenarında. Fiyatı da uygun. Dükkâna girip hemen almak istedim aslında ama, belki pazarlık uzar diye girmedim. Sen ne yaptın bu arada? </p>
				<p class="normal">Telefon çaldı. “Efendim? Bağla. Söyle. Evet evet. Hepsinin işini bitirdim. Bir saat dil döktüm ama değdi. Keklik gibi atladılar. Tamam, sen üstüne düşeni yap. Ben bu tarafı hallettim. Yarın üç gibi görüşürüz.”</p>
				<p class="normal">Görüşemezsiniz. Kusura bakma, hayatına müdahale ediyor gibiyim ama, söz verme bence. Zira. Tekrar siyah kordonlu saatine baktı. Zira şunun şurasında birkaç saatin kaldı. Yarın üç gibi muhtemelen, sorgu melekleri tarafından sorguya çekiliyor olacaksın. Her şey bitti artık! Her şey! Duyuyor musun! Bunca yıldır ne haltlar yedin, ne işler karıştırdın, otur da bağışlanma dile. Gerçi artık bunun bir faydası olacağını sanmıyorum. Çünkü tanrı bu tür numaraları yemez. Sen bir ömür kafana göre takıl, öleceğini anlayınca tanrıdan af dile. Maç bitmek üzereyken son dakka golüyle turu geç. Yok öyle yağma. O dilediğini bağışlar tabi. Ha ayrıca, tanrıya inanmıyor da olabilirsin. Bu, öleceğin ve yargılanacağın gerçeğini değiştirmez. Tanrı yoktur demen, tanrının var olduğu gerçeğini değiştirmez. Tanrı vardır ve senin ona inanmıyor olmanla da yok olup gitmez. Ah, bir vaiz olmalıymışım. Neler söylüyorum ben böyle. Fakat merhametimden. Anlasana. Şurda birkaç saatin kalmış; nelerle uğraşıyorsun. Yazık sana. Aslında… Evet aslında sana bir güzellik yapabilirim. Nasıl olsa bu benim son işim. Nasıl olsa yarın emekli oluyorum. Bir iyilik yapıp şöyle vaktinden önce görünsem gözüne… Ne dersin? Son saatlerini saçma sapan işlerle uğraşarak geçirmemiş olursun. Bağışlanma dilersin tanrıdan, ne bileyim, sevdiklerinle falan vedalaşırsın, ha? Bunca yıllık memuriyet hayatımda en merak ettiğim şey bu olmuştur biliyor musun. Acaba görünür olsaydık ne olurdu? Hah, gerçi ölüm kadar göz önünde ve ölüm kadar gözlerden uzak, ne vardır ki? Her gün etrafınızda yüzlerce ölüm dolaşır, hepiniz de bunu bal gibi bilirsiniz, fakat bu işin sizle hiç alakası yokmuş gibi yaşamaya devam edersiniz. Aptallar! Evet evet. Emekli ikramiyemle deniz kenarında bir ev satın alıp, insanların aptal olduklarına dair hikâyeler yazacağım. (Bana hikâye yazmaktan bahsetme! Bana hikâye yazmaktan bahsetme! Biraz para biriktir. Bütün arkadaşlarının arabası var. Senin? Ama anne.) Hem zaten vaktinden önce görünemem. Bu büyük bir suç. Ölüm Mevzuatı, sayfa sekiz yüz otuz, paragraf iki: “Hiçbir ölüm, hiçbir ölümlüye, kurumumuz tarafından usûlünce tespit edilip görev kâğıtlarına dercolunan vakit gelmeden, görünemez.” Göreve başlarken yanında staj yaptığım ihtiyar ölüm söylemişti bunu. Hatırlıyorum, o kara kaplı mevzuat kitabını artık eskimeye başlamış ceketinin iç cebinden çıkartmış ve doğrudan o sayfayı açmıştı: “Bak evlât, hiçbir ölüm, hiçbir ölümlüye…” Ah duygulandım yine. Bir gören olsa ne kadar ayıp olur. </p>
				<p class="normal">Adam kalkıp odada bir iki dolandı, sonra tekrar oturdu. Telefona uzandı: “Kızım bir kahve getir bana.” Afiyet olsun ama, sence biraz ayıp olmuyor mu? Bize de bir kahve söyle, karşılıklı içelim. </p>
				<p class="normal">“Sen de kimsin?!” </p>
				<p class="normal">Adam ölümün gözlerinin içine bakıyordu. </p>
				<p class="normal">“Kimsin dedim!” </p>
				<p class="normal">Ölüm büyük bir şaşkınlıkla sustu.</p>
				<p class="normal">“Nerden çıktın?! Burada ne işin var?!”</p>
				<p class="normal">“Sen…” diye kekeledi ölüm, “Sen… beni… görüyor musun?” </p>
				<p class="normal">Adam yerinden kalkıp ölümün tam karşısına geldi: “Saçmalama!” diye bağırdı, “Tabiî ki görüyorum. Kendini görünmez adam falan mı zannediyorsun?” </p>
				<p class="normal">“Şey… fakat… imkânsız bu…”</p>
				<p class="normal">Adam ölümü görüyordu.</p>
				<p class="normal">Ölüm, oturduğu koltuktan yavaşça kalktı. Odada bir iki dolandı, tekrar oturdu. Adamın bakışları ölümün üzerindeydi. Fakat nasıl olur? Görünmek için bir şey yapmadım. Sadece aklımdan geçirdim. Olamaz. Görünemem. Nasıl oldu bu? Kafasını kaşıdı. Elini yüzünde dolaştırdı. Parmakları sakallarına temas edince, hatırladı. Tabi ya! Ölüm beyaz sakaldan görünür! Ölüm beyaz sakaldan görünür! Tabi ya! Kahretsin!</p>
				<p class="normal">O sırada kız, elinde kahveyle içeri girdi. “Afedersiniz.” dedi şaşkınlıkla, “Bir misafiriniz olduğunu bilmiyordum.”</p>
				<p class="normal">Tabi ya! Tabi ya! Ölüm beyaz sakaldan görünür. Bu sabah tıraş olmadım ve… Erken hazırlanınca… Yatağa öylece elbiselerimle uzandım ve… Uyandığımda da aceleyle çıktım. Tıraş olmadım. Kılık kıyafet yönetmeliği, madde kırk altı: “Bir ölüm her sabah tıraş olmak zorundadır.” Ayrıca Ölüm Mevzuatı, sayfa üç yüz on, paragraf dört: “Ölümün, ölümlülerce görünür olduğu yerler: madde on bir: beyaz sakal.” Ölüm beyaz sakaldan görünür. Bu yüzden bir ölüm, durumu riske atamayacağı için, her sabah tıraş olmak zorundadır. Kahretsin. Üşendim, tembellik yaptım ve tıraş olmadım. Emekliliğimden önceki son işimde, her şeyi berbat ettim. (Şunu hiç unutma oğlum: her şeyi mahveden bir şey varsa, o da tembelliktir! Ah anne şimdi hiç sırası değil.) Tanrım ne olacak şimdi?</p>
				<p class="normal">“Evet.” dedi adam. “Bir misafirim olduğunu aslında ben de bilmiyordum.” Adam ve kız gözlerini ölüme dikmişlerdi. “Sen bir kahve daha getir kızım.” Kız gülümseyerek dışarı çıktı. “Bugün kimsenin moralimi bozmasına izin vermeyeceğim. Anlat bakalım, kimsin?” Ölüm, koltukta şöyle bir kıpırdandı, bir sigara yaktı. Derin birkaç nefes çekti, gözlüklerini çıkarttı, önündeki sehpaya koydu. Birkaç kez yutkunduktan sonra, “Ben…” dedi, “Ben… senin ölümünüm…”</p>
  <p class="ortayazi">***</p>
				<p class="normal">Emekli ikramiyemle (tabi bu durumda o da şüpheli) deniz kenarında bir ev alıp, kendi aptallığıma dair hikâyeler yazmalıyım. En iyisi bu. Defolup gitti. Kahretsin. Çünkü aptal olan, benim. Her şeyi elime yüzüme bulaştırdım. Adam haklı tabi. Aptal bir ölüm olduğumu anladı ve bunu kullanmak istiyor. Beceriksizliğimi gördü ve bundan bir fayda elde etmek istiyor. Haklı. Defolup gitti. Eline bir koz geçirmiş. Kim olsa aynısını yapardı. Sıradan bir ölümlü karşısında kudretimi böylesine yitirdim ya, artık iflah olmam ben. Ölümünü ertelememi istiyor! Aptal herif! Bu hiç mümkün olabilir mi? Nerde görülmüş insanın ölümünün bir saniye ertelendiği? Kitapçığı açıp gösterdim. Bugün saat yediyi on beş geçe tamamsın. Değiştirmem mümkün değil. Zaten bunlar iki nüsha halinde düzenleniyor, birisi kurumda kalıyor. Her sayfası mühürlü. Silinti kazıntı yapmak yasak. Kesin fark edilir. Bu da benim sonum olur. O kadar da anlattım, kaybettiğin bir şey yok, dedim. Senin için ne fark eder ki, dedim. Ölmeden birkaç dakika önce görünecektim gözüne; bir yanlışlık oldu, birkaç saat önce göründüm, ne var bunda? Ne yaptım ben sana? Korkuttum mu seni? Ne değişti ki? Adi herif. Bunu kullanmaya kalkıyor. Defolup gitti. Bana yarım saat süre tanıdı ve defolup gitti. Yarım saat süre tanıdı ve gitti! Büyük bir hata yaptığımı anladı ve bunu kullanmaya kalkıyor. Sen bir çaresini bulursun, diyor. Sen bir çaresini bulursun! Nasıl bulayım çaresini birader? Ölüme çare yok işte. Hah ha. Fakat gergin bir hah ha.</p>
				<p class="normal">Bir sigara daha yaktı. (Sigarayı kötü çocuklar içer. Sakın iş arkadaşlarına özenip de sigaraya başlama. Tamam anne.) Gözlüklerini taktı, geri çıkardı. Şimdi düşünmeliyim. İyice düşünmeliyim. Önümüzdeki birkaç saat içinde bu adi herif yanlış bir davranış sergilerse, mahvoldum demektir. Yarım saate kalmaz, mesele kuruma intikal eder. Ben de ancak rüyamda görürüm emekli ikramiyesini. Mevzuatın bilmemkaçıncı maddesine istinaden görevime son verilir. Kıçıma tekmeyi yedikten sonra, beş parasız zavallı eski bir ölüm olarak kaldırımlarda keman çalar, hayatımın kalan kısmını böyle geçiririm. İnsanlar bana acır ve kemanımdan hüzünlü parçalar dinledikten sonra şapkama demir paralar atarak uzaklaşırlar. En kötüsü de, annem. Kiramı ödeyemeyeceğim için, ona taşınmak zorunda kalırım. Bütün gün söylenir durur. Aman ne emeklilik! </p>
				<p class="normal">Anlasana be adam! Beni şikâyet etsen de etmesen de, senin için değişen bir şey olmaz. İstersen beni ihbar et. Vakti değiştirmek söz konusu bile olamaz. Saatin geldi mi canını alırım, bu bir. Diğer konuya gelince. Bir kere ben basit bir ölümüm. Evet kurumda mevki sahibi bazı tanıdıklarım var ama, senin adına öbür taraftan bir yer ayarlayabileceğim anlamına gelmez bu. Cennetteki bayındırlık ve iskân şlerine bakan birim çok disiplinli ve tutucudur. Tapu kadastro bölümü de keza öyledir. Esasen kurumun tamamı için geçerli bu. Tek kuruş rüşvet dönmez oralarda. Hamili kart kimin yakîni olursa olsun, işe yaramaz. Cennetten bir kişilik yer ayarlayacakmışım! Ulan bakkaldan sakız mı alıyorsun! Dünyadaki müşterileri, iskân yasalarına aykırı davrandıkları için değil, sırf ufak bir temizlik şartını yerine getirmediklerinden, cennetteki bir sürü villanın imar izni kaldırılmıştır, haberin var mı senin bundan? Kaçak tek bina dikemezsin oraya. Bir tek gecekondu mahallesine rastlayamazsın. En küçük bir altyapı ve kanalizasyon sorunu göremezsin. Cennetten bir kişilik yer! Kolaydı öyle! Öncekilerin çektiklerini çekmeden, cennete girivereceğini mi sandın? Hah!</p>
				<p class="normal">Gelelim bağışlanma meselesine. Sana soruyorum: Tanrı beni niye dinlesin? Ben sıradan ve basit bir ölümüm. İki hayatın arasında durup dengeyi sağlamaktır benim tek görevim. Senin için tanrıdan af dileyemem. Bunu yapabilecek nüfuzlu birilerini de tanımıyorum. Hem bu ne saçma bir istek böyle? Bütün hayatın boyunca istediğin haltı ye, öleceğini anlayınca, cennetten yer ayarlamaya kalk, tanrıdan af dile. Bilmiyor muydun günün birinde öleceğini arkadaş? Kurum her yerde el ilanları dağıttı, bir sürü afiş asıldı reklâm panolarına: “Öleceksiniz ey insanlar! Ö-le-cek-si-niiiiiz!” Hiç mi görmedin bunları? Peki, seni kurtaracak, af kapsamına girmeni sağlayacak bir şey anlat diyorum, o da yok. Ne bileyim, yaptığın bir iyilik, karşılıksız verilmiş bir para, öbür dünyada seni adam sınıfına sokacak ufak bir şey… Öbür dünyaya getirmen için dünyadayken sana verilmiş hediyeleri de hiç biriktirmemişsin. Günde beş kez dağıtılırdı bu hediyeler. Biriktirip öbür dünyaya getirecektin. Bu şansı da değerlendirmemişsin. Ben ne halt edeyim arkadaş? Hayatında işe yarar bir şey yok ki. Aptal gibi yaşayıp durmuşsun! İşte apaçık bir gerçek! İnsanlar aptaldır diyorum da annem kızıyor. Aptallar işte! Aptallar! Şu işten bir sıyrılır da emekli olursam, ilk işim deniz kenarında bir ev alıp, insanların aptal olduklarına dair hikâyeler yazmak olacak… Sersemler. (Bunu unut. İkramiyenle bir işyeri açarsın. Bu yaşta eve mi tıkılacaksın. Hem artık bana taşınmanın vakti geldi. Ama anne.)</p>
				<p class="normal">Sigarasını kül tablasında ezdi. Öfkeyle başını kaşıdı. Ayağa kalktı ve odada dolanmaya başladı. Kahretsin. Nasıl düştüm bu duruma ben. Beş dakikamı ayırıp tıraş olsaydım tüm bunlar başıma gelmeyecekti. Ne yapmalı? Ne yapmalı? Gel Çernişevski gel. Yardım et bana. Hah ha. Anla işte. Ölüm vaktini erteleyemem. Cennetten yer falan ayarlayamam. Seni bağışlaması için tanrıya da asla yalvaramam. Anlasana. Bir yanlışlık oldu. Bu benim son işimdi. Sabah nasıl olduysa tıraş olmayı ihmal ettim ve… Vaktinden biraz önce görünmüş oldum sana. Senin açından değişecek bir şey yok. Evine git. Karına sarıl. Sevdiklerini öp, ne bileyim ulan, yap bir şeyler işte. Eğer bu meseleyi kapatırsan, ben de işimi elimden geldiğince sana acı çektirmeden halleder ve lanet olası emekli ikramiyemi alırım, ha? Off! Çağırayım da gelsin. Şimdi dışarıda neler karıştırıyordur kim bilir. Telefona uzandı. “Alo. Tamam. Kararımı verdim. Gel de konuşalım.”</p>
  <p class="ortayazi">***</p>
				<p class="normal">Koltuklara karşılıklı oturdular.</p>
				<p class="normal">“Yarım saat içinde meseleyi çözmeni doğrusu takdir ettim.” dedi adam.</p>
				<p class="normal">“Kapa çeneni ve dinle.” dedi ölüm. “Sana bir cümle öğretebilirim. Yalnız, dürüstçe eklemeliyim ki, çok şey vaat etmiyorum. İkimizin durumu da pek iç açıcı değil.”</p>
				<p class="normal">“Sen kendine bak. Ben gayet iyiyim.” diye cevapladı adam. Merakla ekledi: “Cümleyi söyle hemen.”</p>
				<p class="normal">“Dinle. Önce basit bir değerlendirme yapalım. Sen saçma sapan bir hayat sürmüş, sıradan bir adamsın.”</p>
				<p class="normal">“Yaa?”</p>
				<p class="normal">“Evet. Dürüst olmak gerekirse, beş para etmez bir herifsin. Şirketlerin, evlerin, arabaların falan, diğer tarafta hiçbir önemi yok. Tanrıya verdiğin sözlerin hiçbirini tutmamışsın. Tam anlamıyla şeytanın istediği gibi yaşamışsın. Sana öğreteceğim cümle, kurumda tüm kapıları açan bir cümledir. Fakat senin için geçerli olacağından çok emin değilim.”</p>
				<p class="normal">“Nasıl yani?”</p>
				<p class="normal">“Bak, tanrı adildir; kötü bir hayat sürmüş bir insanı, son anda bu cümleyi söyledi diye bağışlamaz. Bana anlattıklarına bakılırsa, berbat bir hayat sürmüşsün. Bir süre cehennemde, yaptıklarının bedelini ödersin. Fakat sonsuza kadar orada kalmaktan belki bu cümle sayesinde kurtulursun.”</p>
				<p class="normal">“Ne demek bu? Yani ben kesin…”</p>
				<p class="normal">“Evet, sen mahvolmuş bir adamsın.”</p>
				<p class="normal">“Fakat ben iyi bir insanım. Tanrıya inanıyorum.”</p>
				<p class="normal">“Boş laf bunlar! Tanrıya inanıyorsun da neden şeytanın istediği gibi yaşıyorsun?”</p>
				<p class="normal">“Şeytanın istediği gibi yaşamış değilim! Sadece… evet sadece… ibadetlerde falan yani… biraz ihmalkâr davrandığım söylenebilir: Tanrının beni bağışlayacağını düşünürdüm…”</p>
				<p class="normal">“Hah! Şeytanın en bilinen numarasıdır bu; insanları tanrının merhametine güvendirerek kandırır. Aptal!”</p>
				<p class="normal">“Ayrıca… henüz otuz yedi yaşındayım ben. Bu kadar erken ölmeyi beklemiyordum.”</p>
				<p class="normal">“Aptalsın işte! Erken ne demek? Tüm ölümlüler gibi yarını kendinin sanmışsın! Elinde olan sadece şimdiki zamandır oysa! Aptal. Neyse. Bir süre cehennemde kızarırsın ama, iyi halin de göz önünde bulundurularak, çıkacak bir aftan belki faydalanabilirsin. Tabi, öğreteceğim cümleyi çok içten söylemen gerek. Ayrıca şunu da bilmeni isterim ki, bu cümleyi böyle bir zamanda sana benim öğretmem, mevzuata da aykırıdır. Şeytan ve adamlarının durumdan haberi olursa, olayı ilgili makamlara derhal bildirip, hakkımda soruşturma açılmasını talep edeceklerdir. Tahminlerime göre, soruşturma neticesinde, ikramiyemin en az yarısını keserler.”</p>
				<p class="normal">“Bırak şimdi ikramiyeyi. Hem bu iş şeytanı niye ilgilendiriyor ki?”</p>
				<p class="normal">“Ah, o koca koca şirketleri nasıl yönetiyordun anlamıyorum. Hiç mi duymadın, Korunmuş Kur’an başta olmak üzere, muharref Tevrat ve İncil’de bile bu hikâye anlatılır. Tanrıya inanıyorum diyorsun; ama tanrının ne dediği pek umurunda değil anlaşılan? Onun sözlerine pek kulak asmamışsın.”</p>
				<p class="normal">Adam bir sigara yaktı, bir de ölüme verdi.</p>
				<p class="normal">“Anlat.”</p>
				<p class="normal">“Çok çok eski zamanlarda tanrıyla şeytan arasında bir tartışma olmuş. Sebebini tam olarak bilemiyorum. İnsana gösterilen ihtimamı şeytan biraz abartılı bulmuş sanırım. Sonuçta bunun bir otorite problemi olduğu söylenir. Tanrı şeytanı huzurundan kovmuş tabi. Şeytan da, insanları tanrının düzenine karşı örgütleyeceğini söylemiş ve kapıyı çarpıp çıkmış. O günden beri görüşmemişler. Gerçi tanrının, melekleri vasıtasıyla şeytanı sürekli izlettiği söylenir ama, bu konuda bilimsel yöntemlerle kanıtlanmış bir bilgi yoktur. Şeytan da insanlar üzerinde muhtelif usûller deneyerek tanrının düzenini bozmaya adamıştır kendini. Adamlarıyla yüzyıllardır insanların arasında dolaşır ve onları tanrıya karşı ayartmaya çalışır. Fakat şanslar pek eşit değil bence. Tanrı kartlarını çoktan açmıştır. Ve tanrının en büyük kozlarından biridir ölüm. Bu yüzden de şeytanın en büyük numarası, ölümü unutturmaktır. Sen de bu numarayı birçok aptal gibi yemişsin. Şeytan için her yol mubahtır; insanlar için dünyayı süsleyip durur: evler, arabalar, makamlar, mevkiler, kadınlar… Sen de kaptırmışsın kendini. Yani onun adamı olmuşsun, bilerek ya da bilmeyerek. Şeytan için yaşamışsın.”</p>
				<p class="normal">“Hayır!” diye bağırdı adam, “Tanrıya inanıyorum ben! Şeytan için yaşamadım!”</p>
				<p class="normal">“Tanrı için yaşamayan, şeytan için yaşamıştır bayım.” dedi ölüm. Sigarasını söndürdü ve geriye yaslandı, “Bunun başka bir açıklaması da yoktur.”</p>
				<p class="normal">“Kes sesini! Vaaz vermeyi bırak! Cümleyi söyle!”</p>
				<p class="normal">“Ölümün verdiği vaazı vaktinde dinleseydin bugün bu durumda olmazdın.”</p>
				<p class="normal">“Mahkemeyi kurdun, beni yargılıyorsun. Nesin sen ha? Savcı mı yoksa hâkim mi? Söyle şu cümleyi!”</p>
				<p class="normal">“Sakin ol bakalım.” dedi ölüm. Gülümseyerek ekledi: “Bir mahkeme olduğu doğru. Fakat ölüm o mahkemenin olsa olsa mübaşiridir. Çünkü Ahkemü’l-hâkimin sadece Tanrıdır.”</p>
				<p class="normal">Yüzündeki tebessüm yok olmadan, bir saniye içinde, adam masadan çelik kalem kutusunu kaptığı gibi ölümün üstüne saldırdı. Kafasına, vücuduna, tüm gücüyle rasgele vurmaya başladı. Böyle bir saldırıyı hiç beklemeyen ölüm, ilk darbeyi kafasına yiyince sarsıldı, koltuktan yere yuvarlandı. Adam, ölümün karnına, sırtına, her yerine tekmeler atıyordu. İyice kendini kaybetti ölüm, toparlanmak istiyordu fakat soluk bile alamıyordu. Adam birazdan ölümün üstüne çıktı, dizleriyle omuzlarına bastırdı, göğsüne oturdu ve elindeki kalemliği yine tüm gücüyle ölümün kafasına vurmaya başladı. Üst üste vuruyordu. Çıldırmış gibi üst üste vuruyor; bir yandan da o cümleyi söylemesini istiyor, tehditler savuruyordu. Ölümün ezilen kafasından, halıya, kalemliğe, adamın eline, siyaha yakın koyu kırmızı kanlar bulaştı. Buna rağmen bir türlü durmak bilmiyordu adam. Çelik kalem kutusunu vurdukça, ölümün yamyassı olmuş kafatasından, ağzı burnu dağılmış suratından, siyahımsı kanlı et parçacıkları fırlıyordu. </p>
				<p class="normal">Adam birazdan durdu. Altında hareketsiz yatan ölüme; ölümün paramparça olmuş suratına baktı. Derin nefesler aldı. Kanlı elleriyle cebindeki paketten bir sigara çıkarttı. Tam yakacakken sigarayı titreyen dudaklarından düşürdü, yeni bir tane aldı, bu kez yaktı. </p>
				<p class="normal">Ölüm kıpırtısız yatıyordu.</p>
				<p class="normal">“Kim kimin ölümüdür, bunu ancak tanrı bilir!” diye söylendi adam. Aklını yitirmiş gibiydi, sigarasından derin nefesler alıyor, dumanı hızla üflüyor, gözleri odada dört dönüyordu. </p>
				<p class="normal">“Tabi ya!” diye bağırdı birden. Yerde hareketsizce yatmakta olan ölümün ceplerini karıştırmaya başladı. Kitapçığı zorlanmadan buldu. Bir süre inceledikten sonra kalktı, masaya gitti, bir kalem aldı ve isminin bulunduğu yere bir çarpı attı. “İşte bu kadar!” dedi, “Artık öldüm. Resmen bir ölüyüm. Kayıtlara bakılabilir. Hah ha!” Eğildi, kitapçığı tekrar ölümün ceketinin cebine koydu. Kalktı. Ayakta zor duruyordu. Bir süre daha ölüme baktı. Bilincini kaybetmiş gibiydi. Sallanarak kapıya yöneldi, sehpalara sandalyelere çarparak odadan çıktı.</p>
  <p class="ortayazi">***</p>
				<p class="normal">Ölüm, kafasında müthiş bir ağrı hissediyordu. Hayır. Ben ölemem. Kafamı ezdi namussuz. Fakat… Fakat ben ölemem. Yani bu… Çok saçma. Mümkün değil… Kahretsin… Kalkmalıyım. Gözkapaklarım birbirine yapışmış gibi, gözlerimi bir açsam… Off başım müthiş ağrıyor. Patlayacak sanki. Kafatasım kırıldı galiba. Gözlerimi bir açsam… Off… Kalkmalıyım. Kalkmalı ve işimi halletmeliyim… Ben ölemem… Zaten bu benim son görevim… Bunu da hallettikten sonra… Emekli olacağım… Hah… Deniz kenarında… bir ev alıp… off… insanların… Evet kalkmalıyım. Fazla uzaklaşamaz. Hemen yakalayıp buraya getirmeliyim onu… Ahh ama bir kalkabilsem… Off başım… Elimi kıpırdatabiliyorum… Gözlerimi de açtım mı… Fakat bunda yanlış bir şeyler var. Olamaz bu… Tanrının kesin hükmü var: Herkes ölümü tadacaktır. Kimse ölümle baş edemez. Yanlış bir şeyler var… Off başım… Gözlerimi… bir… açsam… başım çatlayacak gibi… Tanrım! Oh çok şükür! Çok şükür!</p>
				<p class="normal">Gözlerini açtı. Kulakları uğulduyordu. Başında korkunç bir ağrı vardı. Şirketteki odada, yerde, kanlar içinde falan değildi; oteldeki odasındaydı. Elbiseleriyle yatağa uzanmıştı. Heyecanla doğruldu, ceketin cebinden kitapçığı çıkardı; tertemiz duruyordu. Kolundaki siyah kordonlu saate baktı: beşi yirmi geçiyor. Yataktan hızla kalktı, aynaya baktı: siyah ceketi, siyah pantolonu, siyah gömleği, siyah kravatı ve simsiyah ayakkabısı… Şaşkınca gülümsedi. Elini başına götürdü, kan falan yoktu ama saçları hafif ıslaktı. Kurutmadım öyle ya. </p>
				<p class="normal">Tül perde hafif hafif dalgalanıyordu. (Sana pencereyi kapat dedim. Saçlarını kurut yoksa hastalanırsın dedim. Hastalanınca hep tuhaf rüyalar görürsün zaten. Anne lütfen! Çocukluğunda da böyleydin sen. Anne!) </p>
  <p class="normal">Aynaya yaklaştı, yüzüne baktı: tıraş olmalıydı! Elini suratında dolaştırdı, parmakları sakalına temas etti. Güldü. Ne korkunç bir rüya. Yine güldü. Başı müthiş ağrıyordu. (Soğuk aldın tabi! Lâf dinlemezsin ki! Anne!) Bu benim son görevim. Bu işi de halledip… emekli olacağım. İkramiyemle deniz kenarında bir ev alıp… insanların… aptal olduklarına dair… hikâyeler yazacağım… Hah ha. (Bırak şu yazma takıntısını! Sonra işleri öyle karıştıracaksın ki, içinden çıkmak, ancak ‘hepsi rüyaymış’ demekle mümkün olacak. Aman anneee!)</p>
  </body>
</html>