<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>birkitap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_15">Ankaranın Taşına Bak</h2>
				<p class="normal">memleketi sen mi kurtaracaksın diyorlardı / ben de evet diyordum</p>
				<p class="normal">padişah yurttan kovulmuş ve cumhuriyet ilan edilmişti / sonra nasıl olmuşsa / işler arap saçına dönmüştü / ak koyun kara koyun belli değildi / bir ali cengiz oyunu oynandığı aşikârdı / hangi taşı kaldırsak altından bir çapanoğlu çıkıyordu / eski kulağı kesikler estetik ameliyatla meseleyi halletmişlerdi / bazıları geri kaldığımızı söyleyip duruyorlardı / kafa ütülüyorlardı / bazıları da kaş yapayım derken gözümüzü çıkarmışlardı / kabak her seferinde milletin başında patlıyordu / fakat gözü çıktığı ve kafası ütülendiği için millet kurt ile kuzuyu ayıracak durumda değildi / davalar açılıyordu / herkes birbirini suçluyordu / öküzlerin altında buzağı arayanlar maalesef haklı çıkıyordu / yerel ve genel seçimler yapılıyordu / her gelen küpünü dolduruyordu / keskin sirke küpüne zarar diyorlardı / bizi sükûnete davet ediyorlardı / oysa biz küplere biniyorduk / büyük laflar ediyorlardı fakat / lafla peynir gemisi yürümüyordu</p>
				<p class="normal">evet doğrusu / memleketin hali pek de iç açıcı değildi</p>
				<p class="normal">at izi it izine karışmıştı</p>
				<p class="normal">ama / övünmek gibi olmasın / ben vaktiyle çok mürekkep yaladığım için / epey ayıklamıştım aslında pirincin taşını / fakat hoşgörü ve diyalog yanlısı olmadığımdan / pirincin hiç su götürmüyor kardeşim dediler / ben de dimyat’ta daha iyisini bulurum dedim / dimyat’a pirince giderken de / malum ya / evimdeki bulgurdan oldum / hâlbuki bulguru kaynatmışlar ve serinde yaylatmışlardı / ne yapayım / açlıktan ölmemek için / çaresiz / mercimeği fırına verdim / sofrayı hazırlarken de ağzımdan baklayı çıkardım / şu şapka meselesini hiç anlamıyorum dedim / vay sen misin bunu söyleyen / şapka inkılâbına muhalefet</p>
				<p class="normal">derhal tutuklandım / bir gün gözaltında tutuldum / gözaltında torbalar vardı / uykular rüyalar bunalımlar / kasetler dosyalar kayıtlar telefon dinlemeler / ifadem alındı / doğrusu ifademin bu kadar alıngan olduğunu ben de bilmiyordum / sonra nöbetçi mahkemeye sevk edildim / sabahın körüydü / akşamın sağırıydı / daha afyonum patlamamıştı / izmirim patlamıştı / ama izmirin dağlarında çiçekler açmamıştı / işin içinde iş vardı / beni kırağı çalmakla itham ettiler / oysa ben acı bir patlıcandım / nasıl kırağı çalabilirdim ki / derdimi mahkemeye bir türlü anlatamadım / savcı zayıf ve uzun boylu olmama bakarak / acı patlıcan değil fasulye sırığı olduğumu iddia ediyordu / ben kendimi fasulye gibi nimetten saymadığım için / bu iddiayı reddediyordum / şahitler dinlendi / yüzyıllarca uyudular / yargıç şahitlerin yeterince dinlendiğine kanaat getirince / uyandırıldılar / uyku sersemi oldukları için aleyhimde şahitlik yaptılar / yargıç karardan önce son bir isteğim olup olmadığını sordu / aslında canım fena halde armut istiyordu / fakat armudun iyisini ayıların yediğini duymuştum / köprüden geçerken bile ayılara tahammül edemediğim için / bu armut işinden vazgeçtim / hiç olmazsa / son kez / bir salkım üzüm yemek istediğimi söyledim / savcı maksadımın üzüm yemek değil bağcıyı dövmek olduğunu söyleyerek bu isteğime de itiraz etti / oysa ortalıkta dövebileceğim bir bağcı yoktu / çünkü bağ yoktu / çünkü bakmamışlardı / baksalardı bağ olacaktı / bakmamışlardı ve dağ olmuştu / dağ dağa kavuşmuştu fakat insan insanı anlamamıştı / hayvanlar koklaşa koklaşa sorunlarını hallederken / insanlar konuşa konuşa yeni sorunlar üretmişlerdi</p>
				<p class="normal">duruşmanın çok uzadığını ve artık kabak tadı vermeye başladığını söyledim / savcı da iyice zıvanadan çıkıp benim çetin ceviz olduğumu söyledi / fasulye meselesine anlaşılan o da pek inanmamıştı / mahkeme bu defa / kabuklarımın kırılıp içime bakılmasına ve içimde bir kötülük olmadığı anlaşılırsa salıverilmeme karar verdi / bir gece sabaha doğru görevliler hücreme girip kabuklarımı kırdılar / daha önce çok fındık kırdıkları için bu konuda deneyimliydiler / içimi dışıma çıkardılar ama bir kötülük bulamadılar / ne halt etmeye şapka şapka diyerek o kadar vaktimizi aldın dediler / İskilipli Atıf Hoca’ya bir atıfta bulunmak istedim dedim / o da kimmiş dediler / öldürenlerin unuttuğu fakat sevenlerin unutmadığı bir adam dedim</p>
				<p class="normal">anlamadılar tabi / salı-verdiler / salı-vermeleri hiç hoşuma gitmedi / çünkü ben çarşamba-verirler diye düşünmüştüm / duydum ki çarşambayı sel almış / deyim yerindeyse / vatanımı el almış</p>
				<p class="normal">…</p>
				<p class="normal">koro:</p>
				<p class="normal">ankara’nın taşına bak </p>
				<p class="normal">gözlerimin yaşına bak </p>
				<p class="normal">düşman bizi esir etmiş </p>
  <p class="normal">modernizmin işine bak</p>
  </body>
</html>