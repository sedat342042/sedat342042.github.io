<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>birkitap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_11">Oğlum</h2>
				<p class="normal">annenle ayrıldık</p>
				<p class="normal">canım oğlum üzgünüm</p>
				<p class="normal">beş yaşındasın henüz / ne olup bittiğinin farkında değilsin belki / ama her şeye rağmen ben senden / senden özür diliyorum / hayatını berbat ettim biliyorum / beni affet</p>
				<p class="normal">biliyor musun ben çocukken / annemle babam kavga ettiklerinde / ki aslında pek kavga etmezlerdi / nedense çok korkardım ayrılacaklarından / o kavga o tartışma hemen bitsin sesler yükselmesin isterdim / annem özür dilesin gülümsesin babam da yumuşasın önemli değil ben de gereksiz yere sinirlendim zaten falan desin / ama çok korkardım / annemle babamın ayrılacaklarını düşünür / elbise dolabının içine girer ağlardım / sen ağlama olur mu</p>
				<p class="normal">elimin içinde kaybolan o küçücük ellerini dudaklarıma götürmek ve şefkatle doyasıya öpmek istiyorum / ne demektir bilmez insanlar / ben seni kaç yıldır pijamalarınla göremiyorum / kaç yıldır seninle aynı kanepede uyuyamıyorum / televizyon izlerken dalınca seni kucağıma alıp yatağına götüremiyorum / çok üzgünüm oğlum / hayatı affet</p>
				<p class="normal">zor olmalı insanın anne babasının ayrılması / şimdi ben kendimi senin yerine koyuyorum / laf olsun diye değil yemin ederim kendimi senin yerine koyuyorum / sen oluyorum / beş yaşında zavallı küçük masum savunmasız bir çocuk oluyorum ağlıyorum / anneni affet / beni affet / çocukların anne babası ayrılmamalıdır / bunun açıklanabilir bir tarafı yoktur aslında / kendini çok yalnız hisseder küçük çocuk savunmasız masum korkar belki geceleri ve elleri de küçüktür onun ayakları da sonra bir bakar gözlerinize ki su gibi / hiçbir anne babanın buna hakkı yoktur / ne yapsın o çocuk şimdi nereye gitsin değil mi</p>
				<p class="normal">ne desem boş / suçlu annen ya da ben / ya da hiçbirimiz belki hayat / ne desem boş / olan oldu bir kere / ama bana kızma / beni affet / çünkü ben annemle babam ayrılmış gibi üzülüyorum senin için dün gece dakikalarca ağladım / evde yalnızdım / hıçkıra hıçkıra / gören olsa ne derdi kim bilir / derdi ne derdi kim bilir / ben sen oldum ağladım oğlum / beş yaşında bir çocuk oldum elleri küçücük ayakları da / ben sen oldum ağladım beni affet</p>
				<p class="normal">isterdim ki akşamları eve döndüğümde sen kapıda olsan / elimden poşetleri alsan / baba bana ne getirdin diye sorsan / ben de ne istersen getirsem / allah bize çok para verse ne istersen alsam getirsem / sonra birlikte akşam yemeğimizi yesek / yemeğe başlarken besmele çekmeyi suyu üç yudumda içmen gerektiğini öğretsem sübhanekeyi gulhüyü / sen tabağındakileri bitirmek istemeyince annen seni bana şikayet etse / ben de senden yana olsam şakacıktan karışma oğluma o bilir ne kadar yiyeceğini desem / sonra sen ödevlerini yapmasan annen kızsa bile ben boş ver desem ve öğretmene söylemek üzere masum yalanlar öğretsem sana elektrikler kesildi misafir geldi falan ha / sonra büyüsen / top oynasan terden sırılsıklam olsan üstün başın kirlense / afferim benim aslan oğluma / kaç gol attın ulan bugün diyerek seni kucaklasam terli terli boynundan öpsem / sonra yine büyüsen / baba be arkadaşlarla sinemaya gideceğiz param yok desen / oğlum helali haramı bil yakma bi güzelin canını aslanım şahinim / desem paranı versem / sonra sigaraya falan alışsan / ah ulan / sonra sınavlara girsen kazanamasan canı sağ olsun benim oğlumun desem / ha / annen bunları duysa iyi ki kurtarmışım seni bu adamdan diyecektir ya / neyse</p>
				<p class="normal">üzgünüm / sana doğru anneyi seçemediğim için / kendime doğru eşi</p>
				<p class="normal">yoo yoo / anneni kötülemiyorum / anlaşamadık biz onunla / kişiliklerimiz uyuşmadı / suçlu o değil / sanırım ben de değilim / suçlu çağ desem / hayat desem / fazla geniş bir çerçeve / o zaman bütün suçları yükleriz ona / kaçarız kaçabildiğimiz yere</p>
				<p class="normal">neyse</p>
				<p class="normal">bir baban var senin / sen olmuş bir adam / gece yatmadan seni düşünüp ağlayan bir adam senin baban / tabi pek ikna edici olmayabilir senin açından / ama düşünsene / anneni babanı bir trafik kazasında kaybetmiş de olabilirdin / fakat hayattayız seni seviyoruz daima arkandayız / sen yine de anneni affet / beni affet / canım oğlum hayatı affet</p>
				<p class="normal">sen bize bakma</p>
  <p class="normal">kendine iyi bak olur mu</p>
  </body>
</html>