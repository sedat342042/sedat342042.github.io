<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>birkitap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_9">Sorular</h2>
				<p class="normal">üzgünüm / hüzünlüyüm / el aman</p>
				<p class="normal">sakallı / huzurlu / vakarlı / bir caminin şadırvanında henüz abdest almış / yüzü serin / doksan dokuzluk firuze tesbihini çekerek ezan-ı muhammediyi bekleyen arifin / bana söyleyeceği şeyler olmalı / ya kerim / ya metin / ya rahim / ya rahman</p>
				<p class="normal">bana cevap ver</p>
				<p class="normal">üzgünüm / hüzünlüyüm / el aman </p>
				<p class="normal">bana söyle / nedir / ellerimde biriken hüznü silkelemenin yöntemi</p>
				<p class="normal">çaresi nedir için için ağladığım için tutulduğum ince hastalığın</p>
				<p class="normal">bana söyle / bu dertten ölebilirim / ağrı kesici / ateş düşürücü ve kas gevşetici öneriyor doktor / oysa bana his gevşetici lazım / nereden bulabilirim</p>
				<p class="normal">kurtulmak mümkün müdür bu şizofren çağın nosyonlarından / halüsinasyonlarından / depresyonlarından</p>
				<p class="normal">ve ikna etmek mümkün müdür münker nekiri / örneğin bahis açsak / hileli-cilalı borsa çağının hoşgörü trendlerinden / günah enflasyonlarından</p>
				<p class="normal">kitaplara sığınarak kaçılabilir mi sevmeyi ve sevilmeyi bilmeyen sevgililerin anlayışsızlıklarından / kitaplara kaçırılabilir mi sevgililer / ya da kitaplardan sevgili kaçırılabilir mi tıpkı bir kız kaçırır gibi saraydan / insan bu hengâmede kafayı kaçırabilir mi ya da / ne olup bittiğini anlamadan</p>
				<p class="normal">söyle bana neden / neden ölmeyi beceremez insan / yapayalnız geçirilmiş bir geceden sonra okunan sabah ezanlarının ardından</p>
				<p class="normal">bana söyle / herkesin dilekçesinin bir nüshasında ‘aslı gibidir’ yazıyor da / nasıl bir fayda umulabilir / benim arzuhalimin altına ‘yaslı gibidir’ yazılmasından</p>
				<p class="normal">sigara dumanları deva olmazsa bu kederli yalnızlığa / ettiğim dualar şifa olmazsa / nedir kendimi bir metropolün arka sokaklarında fütursuzca vurmaktan alıkoyabilmenin formülasyonu</p>
				<p class="normal">bana söyle / yüz seksen derecedir diyorlar bir üçgenin iç açıları toplamına / ama / kaç derecedir acaba / bir insanın iç acıları toplamı / hiç hesaplayan var mı bunu</p>
				<p class="normal">peki aristodan platondan / ya da en iyisi / pisagordan bir asist yapsak / kurtarabilir miyiz acaba bu sefil kompozisyonu</p>
				<p class="normal">söyle bana nedir / yosmadan geçilmeyen bir kentin caddelerinden kusmadan geçebilmenin yolu</p>
				<p class="normal">söyle bana ne kadar geçerlidir şimdi / haramdır diye ahkâm kesen softanın fetvası / hangi kutsal kitapta yüklenir insanın zayıf sırtına / işlemediği suçların cezası / ve söyle bana nedir / o yosmaların yeşil gözlerine duyduğum ilginin kimyası</p>
				<p class="normal">fizik kurallarından haberi var mıdır peki / kafelerde kola içen beli açık kızların / sebep olduklarının farkında mıdırlar acaba / yere dökülmesine gökteki yıldızların</p>
				<p class="normal">yârçekimi kanununa uygun mudur / bûselik makamında bir beste çalabilmesi / tırnakları ojeli hırsızların</p>
				<p class="normal">neden böyle yakar / yıkar / viran eder / perişan eder / besteler / şarkılar beni</p>
  <p class="normal">ve hangi yasadışı şarkı / tasadışı edip gönlümü / zarif bir arif kılar beni</p>
  </body>
</html>