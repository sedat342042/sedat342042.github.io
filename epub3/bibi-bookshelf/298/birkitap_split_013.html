<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>birkitap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_12">Pantolon Giymeyi<br class="calibre2"/>
  Unutan Adam</h2>
				<p class="normal">tuhaf bir takıntısı vardı: efsanevi bir dalgınlıkla pantolon giymeyi unutup / altındaki yün içlikle dışarı çıkacağından korkardı / bu yüzden / antredeki boy aynasına ısrarla bakıp / pantolon giydiğinden kesinlikle emin olduktan sonra çıkardı evden / caddede yürürken birden bacaklarına bakar / pantolonun ceplerine ellerini sokar / evet evet giymişim dediği olurdu </p>
				<p class="normal">mülayim bir adam denir ya öyleydi işte / uzak dururdu insanlardan / sessizdi iş arkadaşları tarafından alaya alınır küçümsenirdi garip bir tip olduğu söylenirdi / iyi adamdı aslında kızardı insanlara bir şeyler mırıldanırdı </p>
				<p class="normal">bir gün korktuğu şey başına geldi: çok öfkeliydi karısıyla mı tartışmıştı yoksa bir kitabı henüz bitirmişti de etkisinden sıyrılıp günlük hayata intibak mı edememişti / neyse / dolmuştan inip işyerine doğru yürürken çoğu kez yaşadığı bir kuşkuyla şöyle bir süzdü kendini: kıravat / gömlek / ceket / yün içlik / ve ayakkabılar / tanrım / sonunda olmuştu işte / sonunda pantolon giymeyi unutmuştu evden çıkarken / yanından geçtiği mağazanın vitrinindeki görüntüsüne baktı telaşla / evet kesinlikle bacaklarında gördüğü yün içlikti pantolon yoktu </p>
				<p class="normal">hayır yanlış görüyor olmalıyım pantolon giymiş olmalıyım pantolonsuz çıkmak iyi değildir yün içlik insanı çok aptal gösterir hiçbir ciddiyeti kalmaz adamın / kahretsin</p>
				<p class="normal">hızlı adımlarla işyerine ulaştı / arkadaşları sordular unutmuşum dedi / ne unuttun mu hah hah ha dediler / evet ne var yani unutmuşum dedi / sizin hiç unuttuğunuz bir şey olmuyor mu evinizden çıkarken / saatinizi gözlüğünüzü cep telefonunuzu anahtarınızı çakmağınızı ne bileyim unutmuyor musunuz / canım o başka bu başka dediler / insan anahtarını çakmağını unutabilir pekâlâ / fakat pantolonunu unutanı hiç görmedik</p>
				<p class="normal">zaten küçümsüyorlardı onu iyice alaya aldılar akşama kadar güldüler eğlendiler</p>
				<p class="normal">çok üzüldü ağladı hatta / çantasını alıp çıktı / insanların yün içlikli bacaklarına hayretle bakmalarına aldırmaksızın yürüdü caddelerde / kadınlar çocuklar adamlar şaşkınlıkla ve işaret parmaklarıyla onu gösterdiler birbirlerine / ceketli gömlekli kıravatlı yün içlikli adamı gösterdiler adamın pantolonu yok dediler hah hah ha / bir dolmuşa el kaldırdı / dolmuş tam yaklaşıp duracakken tekrar hızlandı ve geçip gitti / belediye otobüsü de onu almadı / birazdan bir arka sokakta bazı çocuklar peşine düşüp taş attılar bağırıp çağırarak kovaladılar zor kurtuldu ellerinden / sonra bir polis otosu durdu yanında / memurlardan biri yaklaştı öbürü seslendi arabadan / bırak meczuptur gidelim / ağlaya ağlaya yürüdü evinin olduğu yere / hem pantolonsuzluğu hem ağlıyor oluşu iyice dikkatini çekti insanların / fakat ağladığı için çocuklar taş büyükler kahkaha atmadı / sessizce gösterdiler birbirlerine bu kez </p>
				<p class="normal">kapıyı karısı açtı önce güldü sonra bağırıp çağırdı sonra adamın haline acıyıp o da ağlamaya başladı / niye böylesin sen niye herkes gibi değilsin başka bir dünyada yaşıyorsun böyle unutkanlık olur mu insan pantolon giymeyi unutur mu kaldır kafanı bak biraz etrafına</p>
				<p class="normal">adam o gece erkenden odasına çekildi / ulan siz her gün neleri unutuyorsunuz dedi / alçaklar / biz bir gün pantolon giymeyi unuttuk neler yaptınız </p>
				<p class="normal">aynanın karşısına geçti / mutfaktan aldığı keskin bir bıçakla kafatasını yardı / beynini çıkarıp attı sonra oradaki iğne iplikle kafatasını geri dikti / ardından aynı bıçakla göğsünü yardı / göğüskafesindeki kemiklerden birkaçını kırıp kalbini çıkardı onu da attı / kırılan kemikleri bantladı sonra göğsünü dikti / daha sonra bıçağı bir kenara bırakıp eliyle bastırarak gözlerini çıkardı yuvalarından / her taraf birdenbire karardı düşmemek için oturdu / iki avucundaki iki gözü sıktı sıktı bir damla su bırakmadı / gözoyuklarına uhu sürdü kuru gözleri yerleştirdi </p>
				<p class="normal">dolaptan ütülü bir pantolon alıp giydi </p>
  <p class="normal">artık unutmam herhalde dedi</p>
  </body>
</html>