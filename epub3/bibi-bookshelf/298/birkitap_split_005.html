<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>birkitap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_4">Sinek</h2>
				<p class="normal">Ben bir sineğim.</p>
				<p class="normal">İnsan denen varlığı anlamak için ömrünü feda etmiş bir sinek!</p>
				<p class="normal">Şimdi, hoşunuza gitmeyeceğini tahmin ettiğim birtakım şeyler anlatacağım size. Ah, asmayın hemen suratınızı! İnanın, keyifle takip edeceğiniz eğlenceli hikâyeler anlatabilmeyi ben de isterdim; fakat hayat, bayım, hiç de zannedildiği gibi bir şey değil. Ihhı ıhhı ıhhı… Ah pardon. Aslında acele etmem gerekiyor; çünkü fazla vaktim yok. Ihhı ıhhı ıhhı… Başım korkunç ağrıyor. Eğer ara sıra saçmalarsam, lütfen, hayatı sona ermek üzere olan bu sineği bağışlayınız.</p>
				<p class="normal">Hayatım sona ermek üzere!</p>
				<p class="normal">Ve korkacak hiçbir şey yok! Ihhı ıhhı… Pardon… Ölümün kaçınılmaz olduğunu biliyorsanız, hiçbir şeyden korkmuyorsunuz. Ihhı ıhhı... Nefes almakta zorlanıyorum. Başım müthiş ağrıyor. Galiba başıma da darbe aldım. Ihhı ıhhı ıhhı… Hiçbir şeyden korkmayınca da… ıhhı ıhhı… her şeyi anlatabiliyorsunuz tabii.</p>
				<p class="normal">Ev sahibim Bay İ., elindeki o aptal pazar gazetesiyle bana doğru yaklaşırken sonumun geldiğini anlamıştım zaten. Ama bunun beni ciddi anlamda mutsuz ettiği söylenemez. Bekliyordum. Yani ölmeyi. Benim için sürpriz olmadı doğrusu. Hoş, hiçbir ölüm sürpriz değildir ya, neyse.</p>
				<p class="normal">Gazeteyi tüm bedenimde hissettikten ve korkunç bir sarsıntıyla şu an altında bulunduğum kanepeye düştükten sonra karar verdim bunları size anlatmaya. Bay İ., delici gözlerle etrafı tarıyor ve sanırım öldüğümden emin olabilmek için cesedimi bulmak istiyordu. Ah, insanoğlu böyledir işte: gözüyle görmeden tatmin olmaz. Bedenimin bin katı büyüklüğünde bir gazeteyle vurmuşsun bana; resmen orantısız güç kullanmışsın, gebermeyeceğim de ne yapacağım: çık git işte! Olmaz. İnsanoğlu bu: görmeden tatmin olmaz.</p>
				<p class="normal">Hiç kıpırdamadım. Neyse ki kahverengi, siyah ve gri motifli kanepenin tam da siyah bölümüne düşmüştüm ve herkes bilir ki bir karasinek için görünmez olmanın en iyi yolu siyah bir zeminde bulunmaktır. Ihhı ıhhı ıhhı… Zaten Bay İ. de çok ısrarcı olmadı. Biraz bakındıktan sonra defolup gitti. Yavaş hareketlerle kendimi kanepeden aşağı, halıya attım ve sürüne sürüne bu noktaya kadar geldim. Şimdi burada güvende sayılırım. En azından bir süre. Yani Bayan İ. o korkunç elektrik süpürgesiyle temizlik yapma histerisine kapılmadığı müddetçe… Önüne gelen her şeyi içine çeken o dehşet makineyle kanepenin altını almaya kalkarsa yandım demektir. Uçamayacağım kesin. O gürültüde beynimin patlayacağından da eminim. Dev bir hortumun sizi bilmediğiniz bir yere çektiğini düşünün! Ah ne korkunç! Sen nerden biliyorsun diyeceksiniz. Bir keresinde az daha kapılıyordum o dev hortuma da oradan biliyorum. Acemilik tabi. Çocukluk... Bir gün arkadaşlarla güneşli ılık bir camda neşe içerisinde oynarken, o zamanlar evinde yaşadığım temizlik hastası ihtiyar kadın, korkunç süpürgenin dev borusunu birdenbire cama doğru tutmaya başladı. Kanepeleri, halıları, yerleri falan süpürmek amacıyla üretilmiş bir aletin zavallı sinekleri yakalamak için pencereye doğru tutulabileceği aklıma hiç gelmemişti doğrusu. Fakat insan, efendim, çok acayip bir mahlûktur! Yapar; yerleri süpürmek için kullandığı aleti pencereye de tutar, her yere de tutar. Hiç güven olmaz.</p>
				<p class="normal">Ah pardon! Sanırım asıl konudan uzaklaşıyorum.</p>
				<p class="normal">Ihhı ıhhı ıhhı…</p>
				<p class="normal">Keşke ön ayaklarımı birbirine keyifle sürecek kadar gücüm olsaydı. Aslında bunu yapmanın şimdi tam sırası! Hah ha. Bilirsiniz, biz sinekler ön ayaklarımızı birbirine sürtüp vızıldayarak insanların etrafında dolaşmaya bayılırız. Şimdiye kadar birçok yorum yapıldı bu konuda. Kimi zooloji dergilerinde sineklerin bu hareketini insanlara bilimsel yollarla açıklayan ciddi makaleler falan yayımlandı. Koca koca profesörler büyük büyük laflar ettiler bu konuda. Hah! Oysa gerçek, o kravatlı bilim dergilerinde anlatılanlardan çok başka!</p>
  <p class="ortayazi">***</p>
				<p class="normal">Kentte yaşayan sinekler için en büyük zorluk, sanırım, hiç de konuksever olmayan insan ırkıyla birlikte olmak mecburiyetidir. Biraz psikoloji okuyan her sinek bilir ki, birlikte yaşamak zorunda olduğunuz kimseleri sevmiyorsanız değişik yöntemlere başvurmanız gerekir ve ‘alay etme’ bu yöntemlerden birisidir. Ben uzun süredir, Bay İ. ve sevgili ailesi başta olmak üzere, insanları itinayla ve ısrarla gözlemliyorum. Her ne kadar bunu bilimsel bir amaçla yapmış olmasam da, ulaştığım düşüncelerin doğruluğundan hiç şüphe etmiyorum. Şimdi size bunu açıklayacağım. Söyleyeceğim şeyleri, başına darbe almış, ölmek üzere olan ve bu yüzden saçmalayan bir sineğin hezeyanları olarak değerlendirirseniz, doğrusu sizi ayıplamam. Fakat önyargısız, açık fikirli, akıllı biri olduğunuzu söylüyorsanız lütfen beni dinlemeye devam edin. Lafı uzatmadan söyleyeyim:</p>
				<p class="normal">Günler geceler süren araştırmalar, okumalar, gözlemler ve derinlemesine yapılmış incelemelerle geçirilmiş –dile kolay– altmış günlük kocaman bir hayatın neticesinde, kâinatın anlaşılması en güç yaratıkları olan insanlar hakkında vereceğim hüküm şudur efendim:</p>
				<p class="normal">Çıldırmışlar!</p>
				<p class="normal">Evet! Çıldırmışlar! İnsanların hepsi çıldırmış!</p>
				<p class="normal">Çok mu sert buldunuz?</p>
				<p class="normal">Ah, bu hükmü ilk zamanlar ben de çok sert bulur ve insanları daha bir azimle anlamaya çalışırdım. Fakat yaptığım tüm çalışmalar zaman içerisinde beni bu fikre daha da bağlamaktan başka bir işe yaramadı. İnanın çok uğraştım bayım. İnsanların çıldırmış olduğu düşüncesini çürütebilmek için, inanın çok uğraştım. Fakat nafile. Üstelik insanların çıldırmış olduğuna karar veren ilk sinek ben değilim ve sizi temin ederim, bu ihtiyar dünya milyarlarca sineğin önümüzdeki yüzyıllar boyunca böyle düşündüğüne tanıklık edecek. Zira atalarımız aklımızın yarısıdır! Evet! Biz sinekler bir konuda sıhhatli bir hükme varabilmek için, gözlem ve deneylerden yararlandığımız kadar, tarihimizden de yararlanırız. Beylik bir laf olacak ama geçmişi bilmeden geleceği kurmak imkânsızdır.</p>
				<p class="normal">Bakın ben, henüz bir aylık bir sinekken (yani kişisel hayatımı bütün bir sinek tarihinden ayrı düşünecek kadar budala olduğum gençlik günlerimde) hani şu, ön ayaklarımızı birbirine sürtüp vızıldayarak insanların etrafında dolaşma meselesi var ya, işte bu davranışımızın anlamını hiç bilmez, ama bütün akranlarım gibi eğlenerek bu işi yapmaya devam ederdim. Böyle yapıyor olmamızın sebeb-i hikmetini günlerden bir gün merak edip büyükbabama sorduğumda, aldığım cevap, doğrusu bana pek makul gelmemişti: “Dalga geçiyoruz!” demişti büyükbabam. Her sabah mutlaka içtiği sütlükahvesinden sakince bir yudum daha alıp dudağında alaycı bir tebessümle devam etmişti: “İnsanlar çıldırmış evlat. Tanrı’nın yolunu terk etmişler. Ve tanrı da buna çok kızıp, biz sineklere, insanlarla dalga geçme görevini vermiş…” Ciddi olup olmadığını anlayabilmek için masasına biraz daha yaklaşıp yüzündeki ifadeye bakmıştım: dudaklarındaki müstehzi tebessüme rağmen son derece ciddi görünüyordu.</p>
				<p class="normal">“Fakat nasıl olur büyükbaba?” diye merakla sordum. “Biraz açıklar mısın lütfen?”</p>
				<p class="normal">Elindeki fincanı masaya bırakıp sandalyesinde şöyle bir gerindikten sonra bütün dişleri görünecek kadar gülmüştü şakacı fakat bilge büyükbabam: “İnanmak güç biliyorum. Fakat şu insanlara bir bak. Kendini akıllı sanan şu aptallara bir bak. Kendini üstün gören şu kibirli budalaların hayatına bir bak. Ne yapıyorlar? Hiç. Sadece sinek avlıyorlar!”</p>
				<p class="normal">“Sinek avlamak?”</p>
				<p class="normal">“İşleri güçleri bu: sinek avlamak! Bak evlat, uzun, çok uzun, tahmin bile edemeyeceğin kadar uzun yıllar önce, amaçsızca yaşamaya başladı insanlar… Sonra bir sabah uyandıklarında, bu dünyada olmalarının sebebini tamamen unuttular. Ne yapacaklarını şaşırdılar. İşlerini güçlerini bıraktılar. Ve o günden sonra da, nerde bir sinek görseler çıldırmış gibi peşine düşüp onu öldürmeye başladılar… Varoluş sırlarını yitirdiler. Hah! Varoluş sırlarını yitirince de, anlamsız bir hayat sürmeye başladılar. Sinek avlıyorlar! İşte bizim tarihimizle onların tarihi, burada çakışıyor evlat: hayatın anlamını kaybeden insan, sinek avlıyor. Biz de onlarla dalga geçiyoruz. Hikâye bu…”</p>
				<p class="normal">Doğrusu, büyükbabamın aklından zoru olduğunu düşünmüştüm. Çok yaşlıydı çünkü. Aslında iyi bir sinekti fakat zamanında ölmemişti ve her gün saatlerce düşünüp durduğu için nihayet aklını yitirmişti. Bir sinek bu kadar uzun yaşar ve bu kadar derin düşüncelere dalarsa olacağı budur işte! Hah! Seni titrek bacaklı ihtiyar bunak! Demek insanlar çıldırmış ve tanrı biz sineklere insanlarla alay etme misyonu yüklemiş ha! Büyükbabamın yakında peygamberlik iddiasında bulunabileceğini düşünüp endişelenmiştim.</p>
				<p class="normal">Fakat bayım, öyle haklıymış ki!</p>
				<p class="normal">Yoo yoo! Duygusal olduğumu, fevri hareket ettiğimi düşünmeyin lütfen. Evet, hayatım bir insan yüzünden sona ermek üzere... Üstelik pazar gazetesi gibi gayr-i ciddi ve aşağılayıcı bir silah kullanıldı bana karşı… Ama sizi temin ederim böyle hakir bir ölümle ölecek olmasaydım bile, fikrim değişmezdi. Çünkü büyükbabamla demin anlattığım konuşmayı yaptıktan sonra bütün hayatımı bu konuda sağlıklı bir fikre ulaşabilmek için harcadım ben. Okulumu yarım bıraktım. Beni bekleyen parlak kariyeri reddettim. Hiç evlenmedim. Bütün hayatımı bu meseleyi tahkik etmek için harcadım. Ön ayaklarımızı birbirine sürterek insanların etrafında uçuşmamızın anlamı gerçekten de insanlarla alay etmekmiş, inanın bana. Zooloji dergilerindeki kravatlı makaleleri boş verin ve… ıhhı ıhhı ıhhı… şimdi lütfen… ıhhı ıhhı… beni sabırla dinlemeye devam edin.</p>
				<p class="normal">Evet bayım, genç bir sinektim, insan ırkına saygı duymak istiyordum; büyükbabamın saçmaladığını düşünüyordum. İnsanların çıldırmış olduğunu nasıl söylerdi? Etraflarında vızıldaşıp onları rahatsız etmek de ne demekti? Sonra, ön ayaklarımızı küstahça birbirine sürtüp onlarla alay etmek ne kadar ayıp bir şeydi! Asıl çıldırmış olan belki de bizlerdik! Sadece atalarımdan öğrendiklerime uyarım, diyemezdim ya! Atalarımız doğru düşünememiş ve doğru yolu bulamamış kimselerse ne olacak? Evet! Neye inanacağıma ancak ben karar vermeliydim! Büyükbabamın da, binlerce yıllık geleneğin de canı cehennemeydi!</p>
				<p class="normal">Hemen tahkikata başladım.</p>
				<p class="normal">Ev sahibim Bay İ., uzun boylu, zayıf bir adamdı. Ailesinin geçimini taksi şoförlüğü yaparak sağlıyordu. Karısı Bayan İ. ise belediyede çalışıyordu. İki de çocukları vardı.</p>
				<p class="normal">Bir yandan Bay İ.’yi ve ailesini gözlemliyor, bir yandan da not defterime bir dedektif dikkatiyle notlar alıyordum. Yüzyıllardır süregelen bu hatayı düzeltip, bir devrim yaratacaktım: Bunca iş beceren insanlar çıldırmış olamazdı, aptal olamazdı, sinek avlamayı hayatın amacı sanıyor olamazdı. Adamlar televizyon, araba, telefon gibi neredeyse mucize kabilinden şeyler icat etmişlerdi. Uzaya bile gitmişlerdi. Nasıl aptal olabilirlerdi canım! Büyükbabam ve diğer atalarım açıkça yanılmışlardı işte. Ben de bu dehşet yanılgıyı düzeltecek ve ön ayaklarını birbirine sürtüp insanlarla alay eden ırkımı doğru yola, ah, yani insanlığı sevme yoluna götürecektim.</p>
				<p class="normal">Sabırla, sevgiyle, anlamaya çalışarak, günlerce izledim onları. Neler mi gördüm?</p>
  <p class="ortayazi">***</p>
				<p class="normal">Öncelikle şunu fark ettim: Hep aceleleri vardı insanların. Sürekli bir yerlere yetişmek için telaş ederlerdi. Günleri koşuşturmayla geçerdi. Ve bu yüzden, en çok ihtiyaç duydukları şey, saatlerdi.</p>
				<p class="normal">Saatler! Klasik, otomatik, dijital saatler. Kimini kelepçe gibi kollarına takarlar. Kimi saatler, İsa’dan önce helak edilmiş bir kavimden kalma bir put gibi, mütehakkim ve mütekebbir, duvarda durur. Kimi, masanın üzerinde tik tak tik tak tik tak bir mahkûmiyeti, bir mecburiyeti fısıldar. Kol saatleri. Duvar saatleri. Masa saatleri. Çalar saatler…</p>
				<p class="normal">Hah! Sabahları insanlardan çok önce uyanmak gibi bir alışkanlığımız olduğunu herkes bilir. Gençlik günlerimde ben de tüm ırkdaşlarım gibi erkenden uyanır ve odada bir iki sorti yapıp kendime geldikten sonra (anlamını ve hikmetini tam çözemesem de) günün ilk şöleninde yerimi alırdım. Günün gayet eğlenceli bu ilk operasyonuna bazı züppe ve genç sinekler ‘uyandırma servisi’ adını vermişlerdi. Sadece bu ismi bulanlar değil, doğrusu hepimiz, burunlarına ve dudaklarına konmak suretiyle insanları uyandırmaktan sonsuz bir zevk alıyorduk. Henüz tam olarak uyanmadan (yani bilinçlerine tam olarak kavuşmadan) bile yok etme güdüleri uyanık olan bu vahşi ırkın mensupları, ince ve tüylü ayaklarımızın gıdıklayıcı temasını dudaklarında hisseder hissetmez gayet spontane bir tepki gösterir; o kocaman elleriyle havada geniş bir daire çizerek ilk hamleyi yapar ve güya bu sayede bizden kurtulacaklarını zannederlerdi.</p>
				<p class="normal">Oysa, işte tam o anda dudaktan havalanan sinek, üç saniye sonra iniş yapacağı (pütürlü, kıllı, sivilceli ya da kaymak gibi) yanağa keyifle gözlerini dikmiş ve hayattan zevk almaya başlamıştır! Doğrusunu söylemek gerekirse bu iş için en ideal olanı, gece yatmadan tıraş olmuş bir erkeğin geniş ve dolgun yanağıdır! İnsanların bile ‘sinekkaydı’ tabir ettikleri böyle bir surata iniş yapan ırkdaşlarımın, şehvete yakın bir haz duyduklarını itiraf etmek zorundayım.</p>
				<p class="normal">Koordinatlarımızı tam olarak tespit edemediği için, kocaman eliyle havada rasgele ve geniş bir daire çizen zavallı insan, yatağında bir iki dönüp tekrar eski halini alır ve kafasını yastığın üstünde rehavetle konuşlandırır. Radarları açık olmadığından, gittiğimizi zanneder ve burun deliklerinden gafletle derin bir mutluluk nefesi bırakır ki bu, sıradaki sortinin başlangıç işareti gibi bir şeydir.</p>
				<p class="normal">Olanca gücümüzle vızıldayarak tekrar iniş yaparız.</p>
				<p class="normal">Fakat bu defa, insan, hamle yapmakta biraz gecikir. Vızıltıyı duymadığından ya da tüylü ve incecik ayakların milimetrik kıpırdanışını hissetmediğinden değildir bu kısa bekleyiş. Yok etme güdüsü, ani ve akıldışı hamlelerden, planlı programlı bir tavra evrilmiştir de ondan beklemektedir kurnaz insan! Tüm sinekler bilir ki, bu esnada ya çaktırmadan elini yaklaştırmakta ya da yarı açık gözleriyle terlik, gazete, dergi gibi öldürücü mühimmatı tespit etmeye çalışmaktadır. Hiç beklemediğiniz bir anda yatağın kenarındaki terliği kaptığı gibi hücuma kalkar ama ne çare! Sinek, bu taammüden hamleyi de savuşturup havalanacak ve insanın kulağına kulağına gıcık gıcık vılzıldayacaktır.</p>
				<p class="normal">Pis kokulu ağzını şapırdatıp derin ve öfkeli nefesler alıp vererek gözlerini açan tehlikeli avımızdan, evet, artık uzaklaşmanın vakti gelmiştir. Yarı uykulu haldeyken bile vahşetinden bir şey kaybetmeyen insanın, uyanık olduğunda başımıza ne tür işler açabileceğini biz sinekler çok iyi biliriz bayım. “En akıllı sinek, insanlar uyandığında saklanan sinektir.” diye boşuna söylememişler herhalde!</p>
				<p class="normal">Neyse.</p>
				<p class="normal">Altı buçuğa kurulu saatin, altı yirmi dokuzu gösterdiğini fark eden insan nasıl bir üzüntü, nasıl derin bir keder duyar, size anlatamam. Bir dakika erken uyandı ya: sinir olur. Sanki bir dakikalık uykudan ne anlıyorsa!</p>
				<p class="normal">Sinekler tarafından uyandırılmaktan hoşlanmazlar da, bu çirkin sesli saatler tarafından uyandırılmaya bir şey demezler. Neden? Bana kalırsa bunun sebebi, saatlerin uçamıyor olmalarıdır. Evet. Saatler uçamazlar ve kafalarına yumruğu yerler. Çünkü insan denen bu arkadaşlar, sabahları hem uyandırılmak hem de kendisini uyandırana kızma hakkına sahip olmak isterler. İşte çalar saatlerin var oluş sebebi budur. Ayarlandığı vakit dayanılmaz bir ses çıkaran bu aletler, uçmayı bilmediklerinden, insanların yumruklarını her sabah kafalarına kuzu kuzu yerler. E haliyle, insanlar da hızla kaçabilen sinekler tarafından değil çalar saatler tarafından uyandırılmayı tercih ederler. Günün ilk şiddet gösterisini uçabilen varlıklar üzerinde gerçekleştirmeye çalışmaktansa, evet, zavallı ve savunmasız saatlerin kafasına yumruk indirmek, işlerine gelir tabi. Ah neyse…</p>
				<p class="normal">Dediğim gibi, hep aceleleri vardır insanların.</p>
				<p class="normal">Altı otuzda saat çalmaya başlar ve işte dehşet bir panik:</p>
				<p class="normal">yorgan hızla fırlatılır yataktan paldır küldür inilir terliğin biri giyilir öbür teki bulunamaz lavaboya gidilir def-i hacet edilir eller yüzler yıkanır işaret parmaklarıyla gözaltları yoklanır uufff yine şişmiş gözlerim denir hep geç yatmaktan denir hep şu televizyon yüzünden denir burnun üzerindeki sürpriz sivilce sıkılırken kaşlar anormal şekilde kaldırılır mutfağa geçilir çaydanlığa su konulur çocukların odasının kapısı tıklatılır hadi artık kalkın okula geç kalacaksınız diye yarı şefkat yarı sinir bağırılır çocuklar sıcak yataklarında kıpırdanırlar dışarıda hafif bir yağmur başlar aksilik bu ya dün akşam çıkarılan çorabın teki kayıplara karışmıştır çekmecelerin altı üstüne getirilir ama nafile ocaktan suyun kaynama sesi gelirken tuvalet sırası sebebiyle çocuklar grubunda günün ilk müsabakası başlamıştır baba bir yandan çocuklara bağırırken kavga etmeyin bakiiiiiym bir yandan koltukların kanepelerin altında çorabını aramaktadır anne kahvaltı masasını hazırlarken peynir zeytin reçel tereyağı falan babanın sorusuna çorabımın tekini gördün müüüü dünyanın en klasik cevabını yetiştirir görmedim nerde çıkardıysan oradadır çocukların kahvaltı masasına oturmalarıyla kalkmaları bir olur birer yudum çay ve birer dilim ekmekle idare etmek zorundadırlar çünkü okul servisinin kornası acı acı çalmaya başlamıştır dişler fırçalanacak forma giyilecek ohooo oğlanla kız apar bir vaziyette evden çıkarken unutulanları toparlayıp pencereden fırlatmak annenin işidir ki bu kimi zaman bir silgi bir kalem kutusu olabildiği gibi kimi zaman çantaya konulması ihmal edilmiş bir elma da olabilmektedir birazdan baba da kalkar masadan anne kalır geriye bardakları tezgâha peyniri tereyağını buzdolabına koyar aman gerisi dursun şimdi geç kalıyorum kadının diğer aile bireylerine oranla biraz daha itina ile hazırlanması gerekir neden acaba dişler fırçalanır dünden hazırlanmış kıyafetler giyilir saçlar taranır biraz kabartılır böyle daha mı havalı ay acaba biraz kısaltsam mı bu arada kaç gündür zonklayan sol üst azı dişini görebilmek için aynanın karşısında ağzını olabildiğince komik bir şekilde açıp aaaa demektedir sonra gözlerin altındaki mor halkalara bakılır ah ah ne güzel kızdım ben morluklar ten rengi bir kremle kapatılır dudaklar hafif pembe bir rujla boyanır iki çocuk sahibi bir kadınsın ağır ol kızım biraz yanaklara allık kirpiklere rimel e tabi biraz da parfüm fıssssss ve ev terk edilir.</p>
				<p class="normal">Altı otuzda kafasına yumruk yiyip susan saat, yediyi çeyrek geçmektedir.</p>
				<p class="normal">Ihhı ıhhı ıhhı… Ah… Ben bu telaşı anlatırken bile yoruldum. İnsan yaşarken yorulmaz mı? Ihhı ıhhı… Kendimi iyi hissetmiyorum açıkçası. Ihhı… Sanırım, çok az vaktim kaldı. Acele etsem iyi olacak. Bunları anlatmadan ölmek istemiyorum çünkü. </p>
  <p class="ortayazi">***</p>
				<p class="normal">Ve akşamlar… </p>
				<p class="normal">Yorgun argın gelirler. Yemeklerini yedikten sonra televizyonun karşısında biraz oyalanır, sonra da yatmaya giderler. Hepsi bu! Ufak ayrıntılar dışında insanın hayatı böyle sürüp gider. Anlatmayı unuttuğum önemli bir şey olduğunu sanmıyorum. Ne tuhaf değil mi? Yani buna inanabiliyor musunuz? Kendini böylesine üstün gören bir ırkın hayatı bundan ibaret olabilir mi? Peki buluşlar? Teknoloji? Bilim? Ah, öyle karışık bir konu ki… Belki de ahmaklığı yeniden tanımlamak gerek. Derdimi ancak o zaman anlatabilirim.</p>
				<p class="normal">Dünyanın kendileri için yaratıldığını yazıyorlar kitaplarında. Kendileri için yaratılmış bir dünyada… böyle bir hayat!</p>
				<p class="normal">Bir keresinde, ekmek kırıntıları için iniş yaptığım mutfak tezgâhının üstündeki gazetede konuyla ilgili bir şeyler okumuştum. Varoluşu ancak gazetelerin verdiği haftasonu eklerindeki testlerde sorgulayabilen gerizekâlı okurlar için hazırlanmış bir bölüm vardı: “mutfak-tuvalet-yatak odası” üçgenine konuşlandırılmış bir hayatın analizi yapılıyordu. İnsan hayatının büyük bir bölümü bu üçgene sıkışmıştı.</p>
				<p class="normal">Fakat nasıl olur da hayat bundan ibaret olabilir?</p>
				<p class="normal">Filler için evet… ya da kaplumbağalar, öküzler… ya da susamurları için evet belki… ama insanlar için… Hayır. Başka bir şey daha olmalı. Mutfakta doldur; tuvalette boşalt; ve yatak odasında zıbar! Hayır. Beslenme, uyuma, barınma, üreme tabiî ki temel ihtiyaçlardır fakat… insan için başka bir şey daha olmalı!</p>
				<p class="normal">Ve işte hakikat!</p>
				<p class="normal">Aklın çalışma biçimi çok enteresandır arkadaşlar. Bir konu üzerinde günlerce kafa yorarsınız da bazen işe yarar bir sonuca ulaşamazsınız. Bazen de tak diye bulursunuz hakikati. Bana da öyle oldu. İnsanların anlamsız bir hayat sürdükleri konusunda atalarımın düşüncelerini, çaresiz, kabullenmek üzereydim ki, tak, hakikati kavradım. Uzatmadan size de anlatayım.</p>
				<p class="normal">Israrlı ve dikkatli gözlemlerim neticesinde, insanların evde sürdükleri hayatın, gerçekten de saçma sapan bir hayat olduğunu anlamıştım. Çünkü insanların hayatı bir gün, üç gün, beş gün değil; her gün böyle geçiyordu. Bir sabah antredeki ayakkabılıkta teorimi kederle gözden geçirirken, her gün olup duran bir şey, yine oldu: evdeki herkes yine korkunç bir telaşla hazırlandı ve çıktı!</p>
				<p class="normal">Tabi ya! Buydu işte hakikat! İŞ!</p>
				<p class="normal">İş denen bir şey vardı! Her sabah ve her sabah, insanüstü sayılabilecek bir gayretle hazırlanıp işe gidiyorlardı! Demek, orada müthiş bir şeyler yapıyorlardı! Demek, evdeki bu sürgit anlamsızlığın tek açıklaması buydu: iş denilen yerde ‘anlamlı bir yaşam’ sürüyor olmalıydılar. Doğrusu, bu fikre ulaştığımda, atalarım adına utanmıştım. Nasıl da göz ardı etmişlerdi bu mühim noktayı… Nasıl da ıskalamışlardı… Belli ki, atalarım bu yüzden –yani iş hayatını hesaba katmadıkları için– insanların saçma bir hayat sürdüklerini sanmışlardı. İnsanları iş denen yerde gözlemlemek hiçbirinin aklına gelmemişti demek.</p>
				<p class="normal">Öyle ya: insan bütün gün, iş denilen yerde beynini acayip surette kullanıyor olmalıydı. Bu durumda, evde geçen ‘anlamsız’ zaman dilimi, bir ‘kısa ara’ mahiyeti kazanıyordu. Bütün gün beyinleri işyerinde o kadar yıpranıyordu ki, zavallılarım, ertesi gün aynı yüksek performansı sergileyebilmek kaygısıyla, evde beyni hiç kullanmıyor, adeta şarj ediyorlardı. Evet, şimdi her şey ayan beyan ortaya çıkmıştı: gördükleri yerde biz sineklere saldırıyor olmaları da bu yüzdendi: dinlenmek için, eğlenmek için ya da spor olsun diye yapıyorlardı bunu: yoksa, hayatın anlamı olarak ‘sinek avlamak’ olacak şey değildi canım… Üstelik her sabah evden öyle bir telaşla ve coşkuyla çıkıyorlardı ki, işyerlerinde çok anlamlı ve insanlığa yakışır şeylerle meşgul oldukları kesindi, kesin…</p>
				<p class="normal">Hıh… Bu asil düşüncelere ulaştığımda deminki kederimden eser kalmamıştı. Kendimi tutamayıp ayakkabılıkta keyifle öyle bir vızıldadım ki sesim tüm antrede yankılandı. Allahtan kimse yoktu da ters bir durum olmadı. Bütün gün bomboş evde neşeyle dolaştım: Önce mutfağa gidip kahvaltı masasına oturdum. Hiç acele etmeden, yavaş yavaş yaptım kahvaltımı. Sonra lavaboya geçtim, şarkı söyleyip ıslık çalarak duş aldım. Kapının arkasındaki bir banyo havlusunun beyaz ve yumuşak tüyleri arasında debelenerek kurulandım. Güneşli bir gündü. Tül perdenin en altından girip sıcacık cama zevkle kuruldum ve uzun uzun güneşlendim. Kahvaltının, duşun ve sıcacık güneşin etkisiyle gevşeyip uykuya dalmadan hemen önceki birkaç saniyede, doğruluğundan hiç kuşku duymadığım teorimi kanıtlamak için, ertesi gün Bay İ. ile çıkmaya ve onu işinde gözlemlemeye karar verdiğimi hatırlıyorum.</p>
				<p class="normal">Mutlulukla daldığım uykumda da, zihnim hep bu konuyla meşguldü. Rüyamda hep bununla ilgili şeyler gördüm. Ah, belki de yakaza halindeydim; düş sandığım şeyler yarı bilinçli hayallerdi. Pek bilemiyorum.</p>
				<p class="normal">Bildiğim şuydu: Yarın Bay İ. ile çıkacaktım ve delil toplayacaktım. İnsanların, yanlarına bile yaklaşılmaması gereken caniler olduğunu söylemişlerdi bize hep. Ne ki sinek tarihinde bir devrim yaratma arzusu beni kudurtuyordu. Zaten öyle değil midir; tarihin tozlu sayfalarına baktığınızda, hafiften kaçık fakat cesur devrimciler görürsünüz. Tarihi şekillendiren onlardır. Ben de, tarihi değiştirecek ve hakikati ortaya çıkaracaktım. Tehlikeli de olsa bu maceraya atılacaktım: yarın hiç korkmadan Bay İ. ile çıkacak ve insan hayatının anlamlı dilimini keşfedecektim.</p>
				<p class="normal">Belki de torunlarıma gururla anlatabileceğim bir hikâyem olsun istiyordum: Bir gün, yani yeterince itibarlı ve oldukça ihtiyar bir sinek olduğumda, yemek masasında çatal bıçak sesleri arasında gürültüyle karınlarını doyuran insanları raftaki fincanların arkasından seyrederken, genç ve heyecanlı sineklere “Bakın evlatlarım…” diyecektim; “İnsanların anlamsız bir hayat sürdüklerini ve aptal olduklarını düşünmemelisiniz!” Genç ve idealist sinekler yanıma merakla biraz daha sokulacak ve şapşal şapşal yemek yiyen insanlara bakarak soracaklardı: “Fakat nasıl olur efendim? Bütün bir sinek ırkının tarihi, bu gerçeğin üstüne kurulmuştur. Nasıl olur da insanların aptal olmadıklarını söylersiniz?” Ve işte o zaman, ön ayaklarımı asli bir keyifle birbirine sürtüp boğazımı temizledikten sonra vakarla anlatmaya başlayacaktım: “Evet evlatlarım… Aptal değiller… Tek işleri ‘sinek avlamak’ da değil… Maalesef atalarımız yanıldılar. Bunu biliyorum çünkü… evet çünkü… işyerlerine gittim!” “Neee?!!!” diye vızıldaşacakları kesindi: Biraz mütereddit, biraz tedirgin; fakat gözle görülür bir heyecanla fısıldayacaklardı birbirlerine: “Duydun mu, büyükbabamız insanların işyerlerine gitmiş!”</p>
				<p class="normal">“Peki ne gördünüz büyükbaba, ne gördünüz?”</p>
				<p class="normal">“İnsanların, sandığımız gibi aptal olmadıklarını gördüm.”</p>
				<p class="normal">Hah ha. Her ihtiyar sinek, çocuklarına bu tür öğütler vermekten hoşlanır, bilirsiniz. Evet. Aynen böyle düşündüm ve derhal planımı yaptım: sabah kimse uyanmadan sessizce elbise dolabına süzülecek ve Bay İ.’nin giyeceği ceketin en muhkem ve emniyetli cebine girerek bekleyecektim.</p>
				<p class="normal">Bu hayallerle ne kadar vakit geçirdim bilmiyorum; kendime geldiğimde güneşin yavaş yavaş etkisini yitirdiğini ve camın soğumaya başladığını fark ettim. Romantik ve devrimci hayallere kendimi kaptırıp gerçekleri gözden kaçırmaya da hiç niyetim yoktu hani: orada biraz daha durursam kesin soğuk alacak ve yarın bütün gün hapşıracaktım. Hemen havalandım: kanepelerle kırlentler arasındaki cazip ve ılık kuytulara doğru vızıldayarak uçtum. İyice dinlenmek ve yarınki operasyon için enerji toplamak istiyordum.</p>
  <p class="ortayazi">***</p>
				<p class="normal">Ertesi sabah uyandığımda, doğrusu çok heyecanlıydım.</p>
				<p class="normal">Hemen elimi yüzümü yıkayıp yatak odasına gittim. Mışıl mışıl uyuyorlardı. Anahtar deliğinden dolabın içine süzüldüm ve ceketteki yerimi aldım. Tam düşündüğüm gibi, en muhkem ve en emniyetli noktayı bulup yerleştim. Bu, ceketin dışında, sol üst tarafta bulunan küçük cepti; olup bitenleri rahatlıkla görebileceğim hâkim bir noktaydı ve insanlar bu cebi hiç kullanmazlardı; yani güvenlik had safhada sayılırdı.</p>
				<p class="normal">Birazdan saatin alarmı çaldı ve herkes telaşla hazırlanmaya başladı. Heyecanım gittikçe artıyordu. Teorime daha bir inançla bağlanıyordum. İşte apaçık bir gerçekti bu: böyle delicesine, böyle çılgıncasına, böyle telaşla hazırlanıp gidilen işyerlerinde, Allah bilir ne mühim şeyler yapıyorlardı öyle ya!</p>
				<p class="normal">Hah ha. Fakat… hikâyemin bu bölümünde, ufak bir yanlışlık yaptığımı utanarak eklemek zorundayım: saat yediyi çeyrek geçerken herkes evden çıkmış ve geriye sadece Bayan İ. kalmıştı. Şaşkınlık içerisindeydim. Olup bitenlere bir anlam veremediğimden hareketsizce bekleyip duruyordum. Nasıl olmuştu da Bay İ. bu ceketi giymeden gitmişti? Oysa dün gece yatmadan, karısına, kahverengi ceketi giymek istediğini söylemişti; kulaklarımla duymuştum. Fakat giymemişti. Hevesim kursağımda kalmıştı. Kursakta kalmış bir hevesten daha kötü ne olabilir ki? Sinirimden dudaklarımı ısırıyordum. Çok üzülmüştüm. Fakat Allah beni yalnız bırakmadı. Bu küçük, önemsiz, zavallı sineğe bile yardım elini uzattı. Bayım, siz de inançlarınız için her şeyi göze alır ve ona gönülden bağlanırsanız, Allah size de mutlaka yardım edecektir. Bu, onun vaadidir. Kitaplar böyle yazar.</p>
				<p class="normal">Ne mi oldu?</p>
				<p class="normal">Hah… Birden, dolabın kapısının aceleyle açıldığını ve cebinde bulunduğum ceketin sallandığını hissettim. Tanrım! Bayan İ. giyiyordu ceketi! Ne olup bittiğini ancak, parfümünü sıkıp başımı iyice döndürdüğünde anladım: şaşkınlığa bakar mısınız: Bay İ.’nin sanarak, yanlışlıkla, Bayan İ.’nin ceketinin cebine yerleşmiştim. Ne şans!</p>
				<p class="normal">Riskli ve bir o kadar da keyifli bir yolculuk başlıyordu. Tarih yeniden yazılacaktı.</p>
				<p class="normal">Afedersiniz bayım… Ben küçük ve önemsiz bir sineğim. Okulumu bıraktım. Kariyer falan yapmadım. Hiçbir felsefe kitabını da sonuna kadar okumayı beceremediğimi itiraf etmeliyim. Hayatın anlamı hakkında düşünüyorum sadece… Edebiyat denen şeyden de pek anlamam açıkçası… Fakat kelimeler… Bütün mesele kelimelerde… Onları ustaca kullananlara hep hayranlık duymuşumdur. Şimdi… doğru kelimeleri bulamamaktan korkuyorum biliyor musunuz. Söylemek istediğim şeyleri söyleyememekten korkuyorum. Ihhı ıhhı… Fazla vaktim de kalmadı üstelik. Oysa, doğru kelimeleri doğru yerde kullanmak isteyenlerin en çok ihtiyaç duyacakları şey, vakit değil midir?</p>
				<p class="normal">Fakat elimden geldiğince sade bir biçimde ve uzatmadan anlatmaya çalışacağım.</p>
				<p class="normal">Beş dakika sonra yolculuk başladı. VIP dedikleri bu olmalıydı. Cep öyle bir yere denk geliyordu ki sevincimden kendimi tutamayıp birkaç kere vızıldadım. Neyse ki caddeler çok gürültülüydü ve Bayan İ. beni duymadı. Hava oldukça soğuktu ve ben pek kalın giyinmemiştim. Birkaç kez de bu yüzden hapşırdım ama sesim yine duyulmadı. Anlaşılan, şanslı bir günümdeydim. Durakta fazla beklemedik; otobüs hemen geldi. Fakat çok kalabalıktı ve oldukça havasızdı otobüs. Bir ara nerdeyse geberecektim. Neyse. Güç bela ulaştık Bayan İ.’nin işyerine…</p>
				<p class="normal">Ve hezimet!</p>
				<p class="normal">Tam anlamıyla, hezimet!</p>
				<p class="normal">Yanılmış olmamak için, daha sonraki günlerde üst üste beş kere Bayan İ.’nin işyerine gittim. Ne yapıyorlar biliyor musunuz? Hiç. Koskoca bir hiç. Sadece sinek avlıyorlar. Örneğin masada oturup sürekli tırnaklarını törpüleyen ve telefon çalınca ağzındaki sakızı çıkarıp kalemliğin kenarına yapıştıran ve evet hayır peki söylerim gibi tek kelimelik konuşmalar yapan ve sonra sakızı tekrar ağzına alıp patlatan salak sekreterden tutun da yan odadaki memurlara ve yan odadaki müdür yardımcılarına ve yan odadaki amirlere ve diğer odalardaki tüm çalışanlara varıncaya kadar herkes bütün gün saçma sapan işlerle uğraşıp duruyordu kiminin önünde daktilolar kimi masalarda bilgisayarlar yazıcılar faks makineleri kalemler kâğıtlar dosyalar dosyalar dosyalar onaylar mühürler belgeler gelen evraklar giden evraklar tarlasıyla ilgili bir işi halletmeye gelmiş boynu bükük kasketli şalvarlı ceketinin önü ilikli zavallı köylüler kendine güvenen kravatlı cesur kentliler uzatılan kâğıtlar imzalar tasdikler çok aceleler tarih ve sayılar aslı gibidirler çatılan kaşlar azarlar söylenmeler homurdanmalar sessiz küfürler ikinci katta koridorun solundaki ilk odalar müdür bey bir görsünler müdür yardımcısı paraf etsinler çaycılar hademeler müstahdemler temizlikçiler bayan bir çekilin de şurayı süpürelimler amca senin işin burada değil sen kooperatife gideceksinler çaylar kahveler sigaralar burada tuvalet var mılar beyler sıraya girelimler öğlen acıkmalar arka caddedeki dönerciden şöyle yarım ekmek arası döner bir de ayran ayol dün de aynısını yedikler o zaman sameti yollayalım bize şöyle gevrek simitler alsın çayla ha ne dersiniz peynir de alsın daha güzel olmaz mı canımlar hah hah halar falanlar fişmanlar feşmekânlar öğleden sonra da aynı teraneler aynı taslar aynı hamamlar bir döngü bir telaş burası bir daire bir fasit daire.</p>
				<p class="normal">Sizi temin ederim bütün gün saçma sapan işler yapıyorlar. Ve yaptıklarının anlamını sorgulayabilecek bir birikimden tabiî ki mahrum oldukları için bu kısır döngüden kurtulamıyorlar. Sorsanız, bu hayat böyle, diyecekler. Beş bin yıldır böyle değildi de, son yüz yılda mı ‘bu hayat böyle’ oldu akıllım! Eskiden ehramlara taş taşıyan köleler varmış. Bu çağdaş Sisifoslar hangi Firavunun kölesi olduklarını bilmekten bile aciz durumdalar. Ah pardon, ölmek üzere olan bir sinek için bile fazla felsefi cümleler bunlar…</p>
				<p class="normal">Peki bütün gün böyle garip işlerle uğraşan insanlar beni görünce ne yaptılar biliyor musunuz?</p>
				<p class="normal">Örneğin, masa takvimi ile ajandanın arasındaki gölgelikten izlediğim salak sekreter beni görür görmez, yaşama sebebini hatırlamış gibi, eline geçirdiği ilk şeyle peşime düştü. Deminki bezgin tavrının tam aksi bir coşku ile birkaç hamle yaptı. Neyse ki uzun topuklu ayakkabılar giyiyordu ve gözle görülür şekilde yeteneksizdi de kapının arkasına saklanıp kurtulmayı başardım. Diğerleri de öyle… Uyuz uyuz oturup duruyorlar ve beni görür görmez, yaşama sebeplerini hatırlamış gibi, kovalamaya başlıyorlardı. Mesela bir gün onları daha yakından izleyebilmek maksadıyla tavandaki lambadan aşağılara uçup bir daktiloya yaklaşmıştım ki, yine olanlar oldu: müthiş bir hırsla saldırıya geçtiler, hepsi ellerine birer dosya alıp peşime düştü, konduğum yerde bir türlü yakamı bırakmayıp, şap şap duvarlara, masalara, her yere dosyalarla vurdular, bağırıp çağırarak birbirlerine benim yerimi işaret ettiler… Ah… Canımı zor kurtardım.</p>
				<p class="normal">Bayan İ.’nin işyerinde cereyan eden saçmalıkları gördükten sonra, siz benim yerimde olsaydınız, büyükbabamın haklı olduğunu, insanların çıldırdığını ve tek işlerinin sinek avlamak olduğunu düşünmez miydiniz bayım?</p>
				<p class="normal">Lütfen hakkaniyete uygun bir cevap verin bana.</p>
  <p class="ortayazi">***</p>
				<p class="normal">Olup bitenleri soğukkanlılıkla ve derinlemesine değerlendirmek, düşünmek, yani ‘tefekkür etmek’ herkesin harcı değildir bayım; Allah bunu sadece seçkin kullarına bahşetmiştir. İnsanların çoğu, olayları, akıllarından geçirirler yalnızca. Peki olayları ‘akıldan geçirmek’ ile onlar hakkında ‘tefekkür etmek’ aynı şey midir, sorarım size. İnsan kimi zaman bir meselenin içinden çıkamaz ya hani; düşünüp (!) durur; doluya koyar almaz, boşa koyar dolmaz; günler geceler boyu aklını o meseleye takar, enine boyuna, tekrar tekrar düşünür; ama nafile, yalnızca vakit kaybıdır bu; baş ağrısı ve üzüntü kalır geriye, sağlıklı bir neticeye ulaşamaz. Neden mi? İşte bunu anlatmaya çalışıyorum: obsesyon ile tefekkür farklı şeylerdir bayım.</p>
				<p class="normal">Evet doğrusu, hüsrana uğramıştım.</p>
				<p class="normal">Günler geçip gidiyordu. ‘Düşündüğümü’ sanıyordum; fakat aslında, bir konuyu takıntıya dönüştürmüştüm ve boşu boşuna aklımdan geçirip duruyordum. Bir gün mucizevî bir şekilde zihnim aydınlanıverdi: Allah’ın sonsuz ilim hazinesinden bir damla damlayıverdi kalbime. Zira bayım, çalışarak elde edilen bilgi, sadece küçük bir kısımdır. Oysa Allah’a içtenlikle yönelirseniz, sonsuz hazinesinden vehbi olarak nasiplenmeniz mümkün olabilecektir.</p>
				<p class="normal">Koskoca bir ihtimali ıskalamıştım!</p>
				<p class="normal">Bayan İ. ile çıktığım iş yolculuklarında, kahramanlarım genelde kadınlardı, öyle ya!</p>
				<p class="normal">Takıntıdan kurtulup, hakiki bir tefekküre daldıkça bir sevinç büyümeye başladı minicik gövdemde. Bir sevinç, büyüdükçe büyüyor, adeta vücuduma sığmaz hale geliyor, kulaklarımı patlatacak, gözlerimi pörtletecek gibi oluyordu. Tabi ya! Yanlışlıkla Bayan İ.’nin cebine girmiş ve yine yanlışlıkla onun işyerine gitmiştim. Oradaki insanların çoğu da bayanlardı. Amaçlı örneklem yöntemiyle çalışmadığıma göre; belli bir sınıf, grup ya da zümre üzerinde yapılan gözlemlerin beni sağlıklı bir yargıya ulaştıramayacağını fark etmem gerekirdi. İnsan ırkı hakkında genel bir hükme varmak isterken, bayanların ağırlıklı olduğu bir kesit üzerinde yapmıştım gözlemlerimi; oysa şimdi, evet, erkekleri de görmem gerekirdi tabi!</p>
				<p class="normal">Ve belki de bayanlar, sadece, insanların üremesi için yaratılmış varlıklardı, kim bilir!</p>
				<p class="normal">Öyle ya; evde de işte de böyle anlamsız bir hayat sürdüklerine göre, tek vazifeleri kocalarıyla yatmak ve insanların çoğalmasını sağlamaktı. Belki de aslolan erkekti ve bayanlar, insan ırkının devamı için kullanılan ikinci sınıf yaratıklardı… Hah ha. Hakikat bir bütündür bayım. Hakikati bütün olarak kavramak çok önemlidir; öyle ki, bazen hakikatin sadece bir yönünü kavramış olmak, paradoksal bir biçimde, bizi ondan tümüyle uzaklaştırabilir.</p>
				<p class="normal">Şimdi Bay İ.’nin iş dünyasına girmeli ve bu düğümü artık çözmeliydim.</p>
				<p class="normal">Ertesi gün hemen harekete geçecektim. O akşam erkenden (bir kez daha aynı yanlışlığa kurban gitmemek için çok dikkatli bir şekilde) elbise dolabına girdim ve Bay İ.’nin ceketinin sol üst cebine yerleştim. Uzun bir süre uyuyamadım. Bir ara dalmışım…</p>
				<p class="normal">Sabah büyük bir sarsıntıyla uyandım. Bay İ. her sabahki telaşıyla homurdanarak elbise dolabını açtı ve ceketini giyinmeye başladı. Hiç vızıldamadan bekledim. Birazdan dışarı çıktık. İşte macera asıl şimdi başlıyordu.</p>
				<p class="normal">Bay İ. taksisine geçti, arabayı çalıştırdı ve durağa doğru ilerlemeye başladık. Bir ara, elimden geldiğince sessiz bir biçimde cebinden çıkıp arka koltukta uygun bir yere kondum ve beklemeye başladım. Öğleye kadar sabır ve sükûnetle bekledim; fakat bir halt olmadı. Yine büyük bir şaşkınlık içerisindeydim: Bay İ. müşteriyi alıyor, gideceği yere bırakıyor, dönerken eğer şanslıysa yolda bir başka müşteri buluyor, onu da gideceği yere bıraktıktan sonra durağa geliyordu. Bu arada diğer taksiler diğer müşterileri alıp götürüyorlardı ve Bay İ. sıra tekrar kendisine gelene kadar direksiyonun başında oturuyor, sigara içip müzik dinliyordu. Sıra tekrar Bay İ.’ye gelince yine müşteriyi istediği yere götürüyordu, sonra yine, sonra yine… Aynı şey tekrar edip duruyordu.</p>
				<p class="normal">Öğlen olduğunda sinirimden çıldırmak üzereydim. Kafam karmakarışıktı. Bu adam bütün gün insanları oradan oraya taşıyıp duruyordu. Başka da bir halt ettiği yoktu! İnsan üzülünce zihni de doğru düzgün çalışmıyor: Acaba şehrin değişik yerlerinde sinek öldürme birimleri mi kurmuşlardı? Bay İ.’nin görevi de onları bu birimlere götürüp tekrar evlerine getirmek miydi? Olabilir miydi? Dumura uğramıştım. Canım iyice sıkılmaya başlamıştı ki Bay İ. arabayı bir lokantanın önüne çekti de bir şeyler yiyeceğimizi düşünüp sevindim. Açlıktan ve öfkeden başım dönüyordu. Derhal üst cepteki yerimi aldım.</p>
				<p class="normal">Bay İ. masalardan birine oturdu ve yemeğini ısmarladı. Ben de sessizce havalanıp, az önce boşalmış bir masaya doğru uçtum. Garsonlar henüz tabakları kaldırmamışlardı. Karnımı bir güzel doyurdum. Tatlımı da yan masadaki şişkonun gafletinden faydalanıp yedikten sonra her zamanki siperlerimden birine geçtim; lambanın kenarına…</p>
				<p class="normal">Buraya onlarca insan girip çıkıyordu. Bankacılar, öğretmenler, doktorlar, polisler… her sınıftan ve meslekten onlarca insan… Acaba başka başka insanların hayatlarına girip çıkarak, insan hayatının anlamını çözebilir miydim? Belki de beni yanıltan, Bay ve Bayan İ. olmuştu. Bunlar aptal olabilirdi evet ama belki diğer mesleklerde insan hayatına anlam katan bir şeyler vardı…</p>
				<p class="normal">Ihhı ıhhı ıhhı…</p>
				<p class="normal">Ah… Özür dilerim efendim. Bu maceracı sinek acaba başka insanların hayatlarında bir anlam bulabildi mi diye yeni bir meraka kapılmanızı ve heveslenmenizi istemem doğrusu. Zira hevese kapılmak ve hayal kırıklığına uğramak ne demektir en iyi ben bilirim. Bu yüzden lafı uzatmadan söyleyeyim: Hayır! Sorun yalnız Bay ve Bayan İ.’nin aptal olması ve aptalca bir hayat sürmesi değildi. Herkes çıldırmıştı. İnsanlar saçma sapan bir hayat yaşıyorlardı. Tek işleri sinek avlamaktı. Bankacılar, öğretmenler, doktorlar, polisler hepsi… Nerden mi biliyorum?</p>
				<p class="normal">Çünkü o gün Bay İ. karnını doyurup çıkarken ben onunla gitmedim. Lokantaya postu serdim. Zira burada bol bol yemek ve çeşit çeşit insan vardı. Ben de her gün bir başka insanın (kimi zaman orta yaşlı bir memurun, kimi zaman kel kafalı ve gözlüklü bir öğretmenin, kimi zaman kirli sakallı bir sivil polisin, on dokuzunda bir üniversite öğrencisinin, altmışında bir emeklinin, kırkında bir işçinin…) ceketinin cebine girip gözlem yapmaya gittim. Genellikle öğleden sonraları, o gün gözüme kestirdiğim bir müşteri ile çıkıyor, akşama doğru da bir taksiye atlayıp lokantaya dönüyordum. Eski evimi ve oradaki ailemi, arkadaşlarımı tümüyle bırakmıştım. Bayramda seyranda bir tebrik kartı, bir telefon, o kadar…</p>
				<p class="normal">Lokanta, bir sinek için oldukça konforlu bir yaşam alanıdır bayım. Bir tür rezidanstır yani. Yirmi dört saat sıcak su, merkezi ısıtma, açık büfe… Fakat nedense lokanta sahipleri de bize düşmandır. Hayat sessiz sakin sürüp giderken, müşterinin tabağına yanaşmış bir sinek görür görmez çıldırıyorlar. Üstelik oldukça obur ve cimriler. Tabağınızın bir ucundan da biz yesek ne olur sanki? Aç mı kalırsınız? İnsanlar bize bunu bile çok görüyorlarsa onlara cimri demekte pek haksız sayılmayız.</p>
				<p class="normal">Hasis lokantacı içeriye tek sineğin girmesine bile razı değildir. Elinde bizim için icat edilmiş ve ‘sineklik’ adı verilen bir silah vardır. Bununla şap şap gördüğü yerde sineklere saldırır. Gerçi bazı evlerde, geceleri uyurken yanlarına girmeyelim diye, birtakım kokular saçan kimyasal silahlar kullanıldığını duyduğumdan beri bu ‘sineklik’ denen silahı daha onurlu bulduğumu da söylemeliyim. Ihhı ıhhı ıhhı… Ah tekrar özür dilerim. Yine konudan uzaklaşıyorum.</p>
				<p class="normal">Ihhı ıhhı…</p>
				<p class="normal">O lokantada günlerce kaldım. Başka insanların ceplerine girip başka hayatlara karıştım. Başka diyarlara gidip başka yaşamlar gördüm. Bunları size ayrıntılarıyla anlatmak isterdim; fakat…ıhhı ıhhı ıhhı… biliyorsunuz… pek vaktim kalmadı… Acele etmeliyim. Ihhı ıhhı ıhhı… Ve… acele ettiğim için bazı şeyleri tam olarak anlatamazsam… ıhhı ıhhı… acele ettiğim için… anlatımımda bir kusur olursa… lütfen beni bağışlayınız. Ölmek üzere olan bir sineğin son sözleridir bunlar. Ölmek üzere olan bir sineği bağışlayabilirsiniz değil mi?</p>
				<p class="normal">Evet. O lokantada günlerce kaldım. Bir sürü insan ve bir sürü hayat gördüm. İnsanlar sabah işe gidiyor, akşam eve dönüyorlardı. Bütün gün saçma sapan şeylerle uğraşıyorlardı. Nerde bir sinek görseler peşine düşüp onu öldürmek için azami gayret sarf ediyorlardı. Para kazanıyor, evleniyor, çoğalıyorlardı; evler, arabalar alıyor, bankalarına sürekli para yatırıyorlardı. Daha fazla daha fazla daha fazla kazanmak istiyor; bunun için daha çok daha çok daha çok çalışıyorlardı. Hiç ölmeyecekmiş gibi davranıyorlardı… Sonsuza kadar bu dünyada kalacakmış gibi yaşıyorlardı… Kitap’a bağlı kalan küçük bir azınlık hariç, insanlar hüsrandaydı.</p>
  <p class="ortayazi">***</p>
				<p class="normal">Bir gün, gayet kötü giyimli, kirli sakallı, tedirgin bir adam geldi lokantaya. Oldukça üzgündüm. Günler geceler süren araştırmalarım, istediğim neticeye ulaşmamı sağlamamıştı. Çaresizdim, ne yapacağımı bilemez bir haldeydim. Endişeli bakışlarla etrafı süzüp duran ve pis pis kokan bu adamın cebine girmek suretiyle lokantadan çıktım. Ve Tanrım!</p>
				<p class="normal">Bu kadarı da fazlaydı artık!</p>
				<p class="normal">İnsanlar ‘sinek avlama’ işini bu kadar abartmışlardı demek!</p>
				<p class="normal">Cebinde bulunduğum ve nedense bir suçlu gibi tedirgin davrandığını fark ettiğim adam tam elini beline atmıştı ki, sanırım bir polis beni gördü ve “Kıpırdama!” diye bağırdı, “Kanun namına, dur!” O bir saniyede hayatım film şeridi gibi gözlerimin önünden geçti; bilirsiniz, hep böyle olur.</p>
				<p class="normal">Cebinde bulunduğum tuhaf adam hızla koşmaya başladı ve polis, tabancasını çıkartıp tam üç el ateş etti! Bir sinek için bayım, üç el, sizce de biraz fazla değil midir?</p>
				<p class="normal">Demek artık ‘sinek avlamak’ yasal bir zorunluluk olmuştu. Müesses nizam, bunun için kolluk kuvvetlerine talimat vermişti. Resmi ideoloji, polisi ve askeri ile üzerimize geliyordu! İnanabiliyor musunuz? Hadi sineklik denen nesneyi anladık; bireysel bir saldırı yöntemi… Hadi kimyasal silahları da anladık; bazı evlerde, lokal uygulamalar… Fakat bir devletin resmî ideolojisi olarak ‘sinek avlamak’ sizce de tuhaf değil mi?</p>
				<p class="normal">Korkunç bir gürültü, korkunç bir patlama, tam bir felaket!</p>
				<p class="normal">Cebinde bulunduğum adam kanlar içinde yere yıkıldı; ben de cebin derinliklerine yuvarlandım. Kurşunlardan biri nerdeyse iki karış uzağıma isabet etmiş ve vücutta dev bir yarık oluşturmuştu. Havanın birdenbire müthiş sıcak olmaya başladığını fark ettim, başım dönüyor midem bulanıyordu, her yer toz duman içindeydi, kan çok ağır kokuyordu. Belki korkudan, belki de bu ağır kokunun bilincimi uyuşturmasından, nedense artık, dışarı çıkmak hiç aklıma gelmedi. Bir süre sonra siren sesleri duyuldu, sanırım ambulans gelmişti, benim yüzümden vurulan adamı hastaneye kaldırıyorlardı. Cebin derinliklerinde bir sağa bir sola fırlıyordum, bayılmışım…</p>
				<p class="normal">Gözümü açtığımda hastanedeydim. Uzun uğraşlar neticesinde cepten güçlükle çıktığımda, ameliyat masasından epeyce uzakta bir yerde; elbise yığınları arasında olduğumu anladım. Doktorlar, zavallının benim yüzümden aldığı kurşunları çıkarıyorlardı. Ameliyathane buz gibiydi. Doğrusu yaşadığım onca şeyden sonra donarak ölmeye hiç niyetim yoktu. Azimle uçarak kapıya yaklaştım. Asık suratlı ve bezgin bir hemşirenin açtığı kapıdan süzülerek dışarı çıktım. İlk işim kaloriferin üzerinde biraz dinlenmek oldu. Vücudum biraz ısınıp kan dolaşımım normale dönünce bu lanetli dünyadan bir an evvel uzaklaşmak istedim; Bay İ.’nin evindeki sakin hayatımı çok özlemiştim. Bir taksiye atlayıp sâbık ve saygıdeğer ev sahibimin çalıştığı durağa geldim. Neyse ki sevgili Bay İ. oradaydı; sigara içip müzik dinleyerek sırasını bekliyordu. Arabanın arka koltuğunda akşama kadar uyudum. Eve gider gitmez de, önce ılık bir duş aldım, sonra mutfakta ayaküstü bir şeyler atıştırıp hemen kendime bir lamba kenarı buldum ve uyuyup her şeyi unutmaya çalıştım. Sabaha kadar bir sürü kâbus gördüm ve bir daha insanların işine karışmamaya yemin ettim.</p>
				<p class="normal">İşte böyle bayım…</p>
				<p class="normal">Ihhı ıhhı ıhhı… Başımdan geçenleri size anlatmaya çalıştım. Ihhı ıhhı…</p>
				<p class="normal">Ölmek üzere olan bu sineği bağışlamanızı bir kere daha rica ediyorum sizden. Zira anlatmanın coşkusuna kapılıp bazı önemsiz noktalar üzerinde gereğinden fazla durduğumun, yer yer tekrara düştüğümün; hikâyenin sonunu getirme endişesiyle bazı mühim kısımları da hızlı geçtiğimin farkındayım. Fakat bunların ne önemi var? Ben size kâinattaki en büyük meseleden bahsediyorum. İnsanlar çıldırmış diyorum bayım, insanlar…</p>
				<p class="normal">Kaptırmış gidiyorlar… Sabah işe akşam eve… Sabah işe akşam eve… para kazanıyorlar, evler arabalar alıyorlar, gezip eğleniyorlar, çalışıyorlar, uyuyorlar, uyanıyorlar… yiyorlar, içiyorlar, evleniyorlar, çoğalıyorlar… fakat yaratılış amaçlarını tamamen unutmuşlar. Anlamsız ve amaçsız bir hayat sürüyorlar… Yaşamlarını “beslenme / barınma / üreme” ekseninde sürdürüyorlar. İyi de… hayvanlar da böyle yaşıyorlar?</p>
  <p class="normal">Ihhı ıhhı… Ah pardon… Maksadım hakaret etmek değil… Ihhı ıhhı… Artık hiç vaktim kalmadı. Ihhı ıhhı ıhhı… Tek bir gün bayım… tek bir gün sinek olun ve izleyin insanları… Tavandaki lambanın bir kenarına konun ve izleyin… Neden ön ayaklarımızı birbirine sürterek… insanların etrafında vızıldayıp uçuştuğumuzu… neden bu aptallarla alay ettiğimizi… o zaman daha iyi anlayacaksınız…</p>
  </body>
</html>