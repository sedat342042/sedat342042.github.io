<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		
		<title>birkitap</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_16">Yol</h2>
				<p class="normal">İkindi okundu.</p>
				<p class="normal">Namazı hemen kılarız diye düşündüm fakat öyle olmadı; üstadım konuşmaya devam etti. Yavaş sesle. Ama şedit. Önemli bir mevzu vardı. Âl-i İmran sûresinin 55. âyeti. Onu açıklıyordu. Canım fena halde sigara istiyordu. Üstadımın yanında içmem. Hatta bu mekânın bahçesinde bile içmem. Bazen çok daralırsam müsaade isteyip kalkarım, bahçeden de çıkar, epey uzaklaştıktan sonra bir sigara yakarım. Kapıdan çıkar çıkmaz da hemen yakmam mereti; halkın buraya bir bakışı var; onu kirletemem. Dönüşte de naneli sakız atarım ağzıma bir tane. Rezillik. Kurtulmam lazım şundan artık. Mekruh diyorlar. Yandık. Benim gibi bir herifi de niye aldılarsa aralarına. Baktım parmaklarımı çıtlatıyorum. İçeriye hafif bir güneş vuruyor. Hafif aydınlık. Ilık. Odanın o derin sessizliğinde üstadımın güzel sesi ve çıt çıt çıt… Fark edince utandım. Sinirlenince böyle oluyor. Parmak çıtlatmak hoş değil oysa. </p>
				<p class="normal"><span class="ideitalik">eskiden her şehirde / hatta her ilçede bir kitabevi vardı / adı da genelde kardeşler kitabevi olurdu / ilim irfan sahibi bir hoca / onun izinde gençler / saygılı / mahcup / fakirdiler / gömleklerinin yakaları eprirdi / bir montu kaç sene giyerlerdi / iyice eskiyene kadar / fakat temizdiler / samimiydiler / dergi falan çıkarırlardı / toplanıp kitap okurlardı / dava diye bir şey vardı </span></p>
				<p class="normal">Yanımdakilere baktım. Sekiz on kişi. Herkes pür-hayâ. Vakar. Sükût. Hepsi dikkatle üstadı dinliyor. Ben kızıyorum aslında. İkindi okundu işte. Her zaman ezanı duyar duymaz sohbeti bitirirdi. Abdest alır namaza geçerdik. Bugün olağanüstü bir şey var. İhvanda gerginlik. Film adı gibi: İhvanda gerginlik. Hah. Benim gibi mürit olur mu yahu. Hep Mehmet abinin kabahati. Yapma etme dedimse de dinletemedim. Benim sohbetlerle üstadlarla ne işim olur dedim; kendi kafasına göre bir adamım ben. Kızgınım üstelik herkese. Bizim dindarlar mal mülk peşinde, makam mevki peşinde. Ulan emperyalizme karşı durmadıktan sonra adın şeriatçı olsa ne olur, laikçi olsa ne olur? Böyle siyaset yaparım, ileri geri konuşurum sonra kapıya koyarsınız beni. Mehmet abi “Bu üstad bildiğin gibi değil.” dedi. Tam bana göreymiş. Allah Allah. O ne demek yahu? Baktım, üstadım sakin; ama evet, şedit konuşuyor. Adeta mırıltıyla bağırıyor. İlginç şey. Mühim bir meseleyi izah ediyor: Hz. İsa ile ilgili. Ahh ah. Benimse içim içime sığmıyor.</p>
				<p class="normal"><span class="ideitalik">sonra dinî radyolar dinî televizyonlar kurulmaya başlandı / ilk zamanlar radyolarda kadın sesi duyulmazdı / gazetelerde televizyonlarda falan / banka reklâmı kola reklâmı olmazdı biliyor musun / şimdi gayet rahat çıplak karıları oynatıyorlar anasını satayım / bizimkiler de seyrediyor / akşam haberlerde bir filistin bir başörtüsü tamamdır / al sana dinî kanal / hah ha / gerçi bazı akıllı adamlar / amaca ulaşmak için hangi araçlar kullanılacak diye sordular / alet sadece alet değildir yani / kullananı dönüştüren bir tarafı vardır / televizyon sadece televizyon değildir / kumandayı eline alıp koltuğa oturduğunda artık ‘izleyici’ olursun</span></p>
				<p class="normal">Haydi diyorum içimden, haydi mübarek, haydi.</p>
				<p class="normal">Susuverdi. Gözlerini gözlerime dikti. Üzerimde bir ağırlık. Sanki odadakiler de hep bana bakıyor. Kaç ton ağırlığında bir bakış bu? Kalbim sıkıştı. Keşke iki dakika önce müsaade isteyip kalksaydım. Üstadım hâlâ bana bakıyor. Aramızda üç kişi var. Sağ çaprazımda. Nefesini aldı. Belli, bir şey söyleyecek.</p>
				<p class="normal">“Sabır!” dedi.</p>
				<p class="normal">“Kalmadı üstadım!” deyiverdim.</p>
				<p class="normal">Oda buz. Kimsede çıt yok. Kimin haddine üstada böyle cevap vermek? Ben dedimdi; almayın beni bu meclise, ben dengesiz adamım, bir patavatsızlık yapar her şeyi berbat ederim dedimdi. Bak işte. Mübareğin gözleri ateş saçıyor. O ateş gözlerimden girip önce kafatasımı dolduruyor, sonra göğsümü. Bir yudum su verseler bana. Cesaretim olsa etrafa bakacağım. Kapının sağındaki masada her zaman bir sürahi bulunur fakat şimdi kalkıp alabilene aşk olsun. Biri anlasa da bir bardak su verse. Amma dua ederim. Bir yanı ipekten yumuşak, bir yanı çelikten sert sesiyle üstadım mırıldandı:</p>
				<p class="normal">“Saçma ey göz eşkden gönlümdeki odlare su</p>
				<p class="normal">Kim bu denlü dutuşan odlare kılmaz çare su.”</p>
				<p class="normal">Hay Hak. Var bir şeyler ama hadi hayırlısı. Boşuna üstad demiyorlar herhalde. Şimdi buna keramet desek? Akılcı bir adamım ya hesapta. Sabırsızlanıyordum; üstadım kalbimden geçeni bildi ve “Sabır!” dedi: işte keramet… Valla kalbimden geçeni bilmek için keramete ne hacet; sıkıntıdan parmaklarımı çıtlatıyordum, oradan anlamış da olabilir. Peki bay ukalâ, su istediğini nerden bildi de okudu o beyti?</p>
				<p class="normal"><span class="ideitalik">sonra şirketler kurdular / kredi çekip evler arabalar aldılar / üniversitelere girdiler / yani ilahiyat dışındaki bölümlere de / hah / akademik kariyer yaptılar / ne bileyim doktor oldular avukat oldular bir tuhaf oldular / olmasınlar mı / derdim o değil / küçük sevimli çınaraltı çayevlerini satıp kafeler restoranlar açtılar / maltepeyi bırakıp malbora içtiler / paketi masaya koyuşları bile değişti / mutantan kelimesi tam buraya göre</span></p>
				<p class="normal">Bakışları hâlâ üstümde. İçimden geçeni hakkaten okuyorsa yandık demektir. Ne işim var benim burada. Kimim ben. Para kazanamamış, önemli bir mevkiye gelememiş, elini attığı hiçbir işi becerememiş, arkadaşları yükselirken yerinde saymış bir korkak. Şimdi de herkesi sisteme entegre olmakla suçlayan bir mağlup. İhtiras yapıyorsun oğlum. Tembelsin. Beceriksizsin. Yükselemedin. Onlar gibi halledemedin işlerini; şimdi de çamur atıyorsun. Pastadan sana pay vermediler diye mi bu gerginliğin yoksa, ha? Kedi uzanamadığı ciğere?</p>
				<p class="normal">Üstad mırıldanıyor, ama nasıl ağır geliyor bana:</p>
				<p class="normal">“Vehm ilen söyler dil-i mecruh peykanun sözün</p>
				<p class="normal">İhtiyat ilen içer her kimde olsa yâre su.”</p>
				<p class="normal">Ben susuzluktan yanarken tam okunacak şiir. Hay Hak. Patlamak üzereyim. Keşke üstüme daha fazla gelmese. Ben fevri adamım kardeşim. Usûl adap bilmem. Anlamam ayinlerden törenlerden yortulardan. Sana geldim. Ayaklarına kapanmaya geldim. Sevgili. Ey sevgili. Ciddi ol. Ciddiyim. Fakat gerginim. Ben dedimdi. Üstad bana kızar; beni bu halkaya niye alıyorsunuz dedimdi.</p>
				<p class="normal">Nihayet, bakışlarını üstümden çekti. Üstümdeki tonlarca ağırlık da çekiliverdi o an. Derin bir nefes aldım. Yutkundum. Biraz da sesli mi yutkundum ne.</p>
				<p class="normal">“Su verin Celalli’ye.” diye mırıldandı sağ olsun. Kapıya en yakın oturan arkadaş hemen davrandı; sürahiden bardağa, ulan bir asır mı sürdü nedir, suyu koydu getirdi. Yüzler mütebessim. Üç yudumda içtim. Şaşkınlıktan hepsini tepeme de dikebilirdim yani. Allahtan unutmadım. Zaten sabıkalıyız. Bak sen! Yakalandın işte! Gösteriş için mi üç yudumda içtin yoksa? Riyakâr. Efendim?</p>
				<p class="normal"><span class="ideitalik">sonra başı kapalı kıçı açık acayip kızlar türedi / makyajlı parfümlü başörtülü / bunlar da büyük okullarda okuyup büyük yerlere geldiler / e canım o kadroları hep inançsızlar mı doldursundu yani / çalışıp para kazandılar / kocaların da zamanla işine geldi galiba bu / eee çift maaş diye bir şey var / fakat çocuklar kreşte / olsun olsun / haremlik selamlık oturumlar yavaş yavaş sona erdi / aileler kaynaştılar / kadınlar kafesten çıktılar ehliyet alıp şoför mahalline oturdular / ne yani dindar kadınlar araba süremez mi / derdim o değil / araba sadece araba değildir / kullananı ‘sürücü’ yapar anlıyor musun</span></p>
				<p class="normal">Bana Celalli der. Yedi ay falan oldu tanışalı. Bu meclise gireli. Arkadaşlar anlatmış halimi, kendisi de Allah var derin adam, kavradı tabi. İdare ediyor bizi. Bir de o kadar tutuyorum kendimi gene de açık veriyorum kardeşim. Yerimde duramıyorum. İlgi çekmeye mi çalışıyorum nedir? Vay be ne düz adam, desinler diye mi? Rabbim riyadan şirkten muhafaza eylesin.</p>
				<p class="normal">Doğrusu üstadım dehşet bir insan. Hani abartmayayım, bu cümlenin de ağzımdan çıkacağına en başta ben inanmazdım ya, Allahın veli kulu. Öyle her hareketini keramet sayacak değilim. Fakat burada değişik şeyler olduğu kesin. Bir sigara içsem.</p>
				<p class="normal">“El fatiha.” dedi.</p>
				<p class="normal">Okuduk. Elimizi yüzümüze sürdük. Gülümsüyor:</p>
				<p class="normal">“Namazı kılalım Celalli, sonra de diyeceğini, olmaz mı?”</p>
				<p class="normal">“Bir diyeceğim yok ki.” dedim, tedirgin.</p>
				<p class="normal">“Var var.” dedi. Hakikaten mırıltıyla bağırabilen bir insan.</p>
				<p class="normal">Kalkıp namazlarımızı kıldık. Aklımdan neler geçti. Huşu? En azından dış şartlara riayet etmeye çalıştım, Allah kabul etsin. Benden adam olmaz.</p>
				<p class="normal"><span class="ideitalik">ölümü gösterip sıtmaya razı etmek denir ya / tek parti zulmü dediler menderes’e yanaştılar / sonra mantık hep aynı oldu: aman solcular olmasın da / ehven-i şer dediler / tarikatler cemaatler yıllarca merkez sağ partilere oy deposu oldular / hükümetler de bunların yurt açmalarına falan göz yumdu / önemli olan adam yetiştirmekti de bu düzenekten adam çıktı mı / nasılsanız öyle yönetilirsiniz buyruluyordu / zaten seksenden sonra devir değişti / âlem bir başka âlem oldu / televizyon diye bir şey vardı ki insanların çoğu onun nasıl zehirli bir yılan olduğunu anlamadı / sonra bir de internet belası türedi / e bizimkiler de yeniliklere açık olduklarını ispatlamak için hemen atladılar / televizyon internet / bu çift başlı yılan çok insanı soktu çok insanı zehirledi</span></p>
				<p class="normal">Tekrar oturduk. Rahlede Kur’an-ı Azimüşşan. Nasıldı o şiir: sedirde / âbâni sarıklı pir-i fâniler ki / sakalları kucaklarına dökülmüştür.</p>
				<p class="normal">Mehmet abi okumaya başladı. Beni buraya getiren de o. Kırk yaşında, güzel bir insan. Tam sana göre dedi. Ben sıkılırım abi, gelemem böyle şeylere dedimse de dinletemedim. Bildiğin gibi değil dedi. Yedi ay önce. Gölgelerin uzadığı bir ağustos ikindisiydi. Önceden anlatmış beni: Yazar çizer takımından demiş. Halbuki o ne demek? Aşk olsun abi dedim; öyle denir mi? Öylesin ama, diyerek güldü. Otuz üç yaşındasın dedi; vakittir.</p>
				<p class="normal">Vakit?</p>
				<p class="normal">Tam da Tevbe suresini okuyordu mübarek. “Ellezîne êmenû ve hêcerû ve cêhedû fî sebîlillêhi biemvêlihim ve enfüsihim e’zamü deraceten indallah. Ve ülêike hümül fêizûn.” ayetini okuyup bitirdi.</p>
				<p class="normal">Ellerimizi yüzümüze sürdük.</p>
				<p class="normal">Birazdan çaylar geldi. Aslında utanıyorum. Çayları dağıtan şu mübarek adam, altmıştan fazla görünüyor. Yaşı en ufak olan benim. Fakat burada garip bir hiyerarşi var. O bir mertebe yani; tabi anlayana. Çayları ben dağıtayım desem ayıp olur. Hay Hak. Yedi ayda en azından bunu anladım. Yani bakma bu adamın çay dağıttığına. Bir dua etse belki dağlar devrilir. İyi de, niye etmiyor o zaman? Niye bu adamlar bir dua edip Amerika’yı İsrail’i yerle bir etmiyorlar? Müslümanları kudret sahibi kılmıyorlar? Ha? Masal değil oğlum; din bu. Kaf dağı değil; Uhud dağı. Sünnetullah diye bir şey var. Emre itaat diye bir şey var. Okçular orda duracak dendiyse, okçular orda duracak. Yağma yok öyle.</p>
				<p class="normal">Şekerler atıldı. Çaylar nasıl zarafetle karıştırılıyor anlatamam. Kaşıklar bardağa öyle ahenkle temas ediyor ki, o ne dilrüba bestedir. Sanırsın acemaşiran, saba, hicaz. Burayı seviyorum. Dışarıdaki dünyanın gürültüsü buraya uğramaz. Üstadın evinde televizyon yok. Gazete de girmez buraya. Cep telefonu da yok. Dünyada olup bitenleri de bilir hâlbuki. Muhtelif haber alma yöntemleri var mübareğin. Kime nasıl anlatırsın? Hay Hak. İyi de biz nasıl geldik buraya? Mehmet abi ‘Nuh’un gemisi’ demişti. Tarikatlere mesafeli durduğumu biliyorsun abi deyince, Nuh’un gemisi kardeşim demişti. Tarikat dediğin, yol işte, yöntem, usûl, adap.</p>
				<p class="normal"><span class="ideitalik">hatta iktidara bile geldiler / herkes selam durdu ceketini ilikledi / korumalar / ihaleler / belediyeler / işler yolundaydı / yıllarca başkaları yemişti ya şimdi sıra bizimkilerde miydi yani / hedefe doğru adım adım gidiliyordu da bir ben mi göremiyordum / tavizler / taktikler / stratejiler / şimdilik kaydıyla / şimdilik / peki ne zamana kadar / rivayet o ki düşman çok güçlüydü / daha öncekiler vakitsiz davranmışlardı / vakitsiz öten horozun başını keserlerdi / akıllı olmak lazımdı / her şey bir anda olmazdı / gözetilmesi gereken dengeler vardı / fevri davranmanın bir manası yoktu işte / konjonktüre göre hareket etmek gerekiyordu / ulan amma doğru laflar bunlar be / nesine itiraz ediyorsun / iyi de kalbim niye bir türlü mutmain olmuyor / neden işlerin kötüye gittiğine dair bir his var içimde / his işte / his / sus </span></p>
				<p class="normal">Üstadım demin okunan ayetlerin meallerini vermeye başladı. Kimi yerlerde de ufak açıklamalar yapıyordu. Son kısma gelince heyecanlandım. Güzel güzel izah etti. Ağzına sağlık. Sonra dua etti, âmin dedik. Gözlerini yine üstüme çevirdi. Şimdi yandık işte.</p>
				<p class="normal">“Eee Celalli kardeş, söyle de dinleyelim.”</p>
				<p class="normal">“Estağfirullah üstadım. Mehmet abi okudu, siz açıkladınız. Allahın kitabı ortada. Başka söze ne hacet.”</p>
				<p class="normal">Üstadım derin bir nefes aldı. Yine bir şey diyecek:</p>
				<p class="normal">“Yolcu…” dedi, sustu. Upuzun. Upuzun bir sessizlik oldu. Sanki asır.</p>
				<p class="normal"><span class="ideitalik">anladım üstadım / yol / yolcu / anladım / ama işte görüyorsunuz / bu yol böyle yürünmüyor / işte görüyorsunuz / bazı yolculuklar yolcuyu yola getirmiyor / yola kiminle çıktığımıza dikkat etmek gerekiyor / birlikte yola düştüğümüz adamlar bir türlü yola gelmiyor / hayallerimiz yarı yolda kalıyor / işte görüyorsunuz üstadım / yolcular yolunda gitmeyince işler de yolunda gitmiyor / yoldaşların yolsuzluk yapması büyük felaketlere yol açıyor / yol boyunca beraber olduğumuz adamlar gönlümüzü yolgeçen hanı sanabiliyor / işte görüyorsunuz / kervan yolda düzülmüyor / yol yordam bilmeyen eşkıyalar yol kesiyor / yol başında durup yolunu şaşıranlara yol göstermek lüzumu hâsıl oluyor / işte görüyorsunuz / birlikte yola çıktığımız kişi yoldan çıkarsa yol yakınken bir yolunu bulup ona yol vermek gerekiyor / evet / aşkın yoluna kurban olup nefisle yolları ayırmak icap ediyor / fakat asırlardır yolunu gözlediğimiz sevgiliyle aramıza girenlere de / yolun açık olsun demekten başka yol kalmıyor / biz bu yola baş koyarken bazıları taş koyuyor / biz bu yolda ölmeyi göze alırken bazıları kısa yoldan köşeyi dönmeyi planlıyor / işte görüyorsunuz üstadım / bir yolcu yolda yan yana omuz omuza yürüyecek bir kavi yoldaş bulamıyor / bir kavi yoldaş bulamıyor</span></p>
				<p class="normal">İçimden geçenleri mi anladı, yoksa başladığı sözü mü tamamladı bilmem,</p>
				<p class="normal">“Celalli…” dedi, “Yolcuya ne lazımdır bilir misin?”</p>
				<p class="normal">Yine sustum. Bir cevabı vardır elbet.</p>
				<p class="normal">“Yolcuya yol lazım.”</p>
				<p class="normal">Yani? İnşallah böyle muamma gibi bırakmaz, ötesini de söyler. Söyledi:</p>
				<p class="normal">“Bu yolda galibiyet de var, mağlubiyet de… Hepsi imtihan. Rabbim galibiyet verir; gevşeyecek miyiz, şımaracak mıyız, ona bakar. Mağlubiyet verir; çözülecek miyiz, yıkılacak mıyız, ona bakar. Yol odur ki doğru vara. Has yolcu zaferde de yürür, bozgunda da. Yolcunun en kavi yoldaşı, yolun kendisidir Celalli… Yolcunun en kavi yoldaşı, yolun kendisidir ki, ona istikamet derler.”</p>
  <p class="normal">Üstadlar boşuna üstad olmuyor diye düşündüm. Elini öpüp çıktım. Şimdi bir sigara… İçmiyorum ulan!</p>
  </body>
</html>