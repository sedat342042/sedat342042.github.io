<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter3">
<div class="chapter html5_article">
			<h1>KASIMPAŞA</h1>
			<p>İnsanın bu mahallede demir maskeyle gezmesi gerekir. Birisi sokağa girdiğinde, mahallenin kadınları, kızları pencere önlerine koşuşur.</p>
			<p>“Hanım, şu karşıdan geleni tanımıyor musunuz?”</p>
			<p>“Tanımıyorum, hiç görmüş değilim.”</p>
			<p>“Bu sokakta birini mi arıyor acaba?”</p>
			<p>“Kim bilir?”</p>
			<p>“Yakışıklı bir genç...”</p>
			<p>“Ne güzel saçları var.”</p>
			<p>“Saçlarının nesi güzel, şeytana benziyor.”</p>
			<p>“Salak salak bir bakışı var.”</p>
			<p>“Ayrıca yakasında iki parmak yağ var, gemide makineci mi ne?”</p>
			<p>“Ayağını öpeyim, o ne büyük ayak.”</p>
			<p>“Yavaş konuş, yaklaşıyor.”</p>
			<p>“Yaklaşsın.”</p>
			<p>“Gözleri de camlarda.”</p>
			<p>“Bu ne serseri adam.”</p>
			<p>Sokaktan çıktığında da merak devam eder, kadınlar mutlak ve mutlak bunun kim olduğunu öğrenmek isterler. Saçları neden düzgün değil, yakası neden yağlı? Öğreninceye kadar uyuyamazlar.</p>
			<p>Kadınları pencerenin önünde bırakıp işimize bakalım.</p>
			<p>Nasıl ki dikensiz gül olmaz, Kasımpaşa da lağımsız olmaz. Gülü sevenin dikeni de sevmesi gibi Kasımpaşa’da oturan da neden lağıma saygı göstermesin. Aynı lağım Paris’e taşındığında yılda bir milyon frank gelir getirir. Lağım Avrupa’da kâr getiren tükenmez bir kaynak... Ama Türkiye’de nasıl ki yetenek değer bulmaz, aynen gübrelik de kıymet bulmaz.</p>
			<p>Türkiye’de kâr kapıları kurumuştur desinler...</p>
			<p>Gel, şu dar sokaktan yukarı Yeniçeşme nam Ermeni mahallesine gidelim. Yüz elli yıl önce basılmış ama yeni baskı diye tanıtılan kitaplar gibi.</p>
			<p>Mahallede seksen beş Ermeni aile var ki dört yüz elli kişi yapar. İçlerinde hiç dindar yoktur. Kiliseye gittiğinde kimseyi bulamazsın, yalnız Hayrabed<a class="si-noteref epub-type_noteref" href="#f16" id="backref_16">16</a> Aziz Hagop Mıtspına.<a class="si-noteref epub-type_noteref" href="#f17" id="backref_17">17</a> Bu piskoposun yüzü hep asıktır. Sanırsın halka çok kızgındır.</p>
			<p>Kimileri mahallelinin demirbaşı haline gelmiş papazla araları iyi olmadığından ant içmişler, kiliseye ayak basmazlar. Şaşılacak şey, cemaatsever meyhaneciye kızdıklarında, oraya gitmemek için yemin etmiyorlar.</p>
			<p>Kilisenin karşısında Aziz Mesrobyan Okulu var. Aziz Mesrob oldukça ıstıraplı... Sabahtan akşama öğrencilere ararot<a class="si-noteref epub-type_noteref" href="#f18" id="backref_18">18</a> yedirir, yürümeyi öğretir. Onların donlarını çözüp bağlar. Zavallı Aziz Mesrob,<a class="si-noteref epub-type_noteref" href="#f19" id="backref_19">19</a> bir eve hizmetçi girseydi 400 kuruş aylık alırdı. Anneler çocuklarını doğar doğmaz Aziz Mesrob’a verir. Yöneticiler ilk yıl okulu iyi kötü düzelttiler. Gelecek yıl yine iyi çalışmak için bu yıl çabalayarak dinliyorlar. </p>
			<p>Burada B. H. Saraç yaşar, mahallelilere heveslenmeleri için makaleler yazar. <em>Hayrenik</em>’te köşesinin adını “Okul ve Özgürlük” olarak seçmiştir. Anlaşılan başlarında Pakos varsa bu yazılardan mahalleliler onur duyar. Bu delikanlı, kilisenin yanında bir müze kurmuş, arada girip mahallenin çocuklarının ilgilenmesi için umutla tozları alır. Saraç Bey bu hevesle beklesin. Mahallenin sokakları o kadar dardır ki insan geçerken korse giydiğini sanır, nefes almak bile zordur.</p>
			<p>Evler birbirleriyle o denli sevgiyle kucaklaşmış ki, sokaktan geçenleri ne güneş ne de yağmur etkiler.</p>
			<p>Mahallede kavga eksik olmaz. En büyük cesaret kavga çıkarıp hiçbir şey olmamış gibi geri çekilmektir.</p>
			<p>Yabancı birinin saldırısına karşı erkekler geri çekilir, meydanı güzel kadınlara bırakır. Genellikle bu kavgalar zararla sonuçlanır.</p>
			<p>Eğlenceye yer yoktur. Biraz uzakta Okmeydanı’nda çayırlık var, burada dolaşanlarda sevgi hüküm sürer.</p>
			<p>Dedikodu konusu olabileceğini bildiğinden sokaklardan sinek bile geçmez.</p>
			<p>Cinsilatif çalışkandır. Geceleri uykusuz kalarak çalışıp dikiş dikmeyi ve güzel giyinmeyi sever ama elbiseleri yakıştırmakta çok başarılı olamazlar.</p>
			<p>Burada bazıları erkeklerin sakalına güler çünkü çoğu berberdir. Kimileri hep hüzünlüdür, akşama kadar örs ve demirle çalışıp ince işlerle uğraşmak istemez.</p>
			<p>Konu tıraş ve çekiç olunca kadınlar da erkekler de çalışkan ve maharetlidir. Ama çocuklarının eğitimi üzerine laf açılınca kötürüm olur, kurtulma şansı istemezler.</p>
			<p>Kasımpaşa’nın havası doktorlar için çok iyidir. Şehirde kolera baş gösterdiğinde Kasımpaşa’da doğmuş, diğer mahallelerde ölmüştür. Lakin doktorları Kasımpaşa’nın havası sayesinde çok paralar kazanmıştır.</p>
			<p>Yazın buranın havası sorunları çözer. Türk-Rus savaşından önce elçiler doğu sorunu toplantılarını bu mahallenin kenarında yaptı. </p>
			<p>Bir kanun vardır burada. Fakirlerin hastalanması kesinlikle yasak, yalnız zenginlerin hastalanmaya hakkı vardır. Geçenlerde fakirin biri tesadüfen hastalandı ve kilise yönetimiyle mücadele edip Pırgiç Hastanesi’ne gitmek istedi. Yöneticiler bu fakirin kanuna karşı geldiğini tespit edip dilekçesini altı ay geç vererek onu cezalandırdı.</p>
			<p>Fakir, çaresizlikten bir yerlerden 10 kuruş bulup yöneticiye verdi ve Surp Pırgiç Hastanesi’ne gitmek için yazı aldı.</p>
			<p>Bu kanun çok adil...</p>
			<p>Yöneticiler yakında cesaret gösterip kanunları çiğneyen fakirlere ağır vergi koyacaklarmış. </p>
			<p>Bu mahallenin deresi lağımdır. Pera’dan akar, buradan geçerek denize dökülür. Buralılar hava alıp sigara ve nargileyle vakit geçirsin diye derenin kenarına gazinolar yapılmıştır.</p>
			<p>Bu derede sandallarla gezilebilir ama yolcular ya burunlarını kesmeli ya da burunları kesik yolcu bulunmalı.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f16"><a class="si-backref" href="#backref_16">16</a><span class="si-text">. Halkın sevgisini kazanmış ve halka dinî konularda önderlik yapmış kilise görevlilerine verilen unvan.</span></div>
				<div class="si-footnote html5_aside epub-type_footnote" id="f17"><a class="si-backref" href="#backref_17">17</a><span class="si-text">. Aziz Agop Mıtspına: Nusaybinlidir. Evrensel kilisenin sevilen ve ünlü azizlerindendir. Gerçekleştirdiği birçok mucize nedeniyle kendisine mucizeler yaratan denir, azizlik mertebesine çıkar.</span></div>
				<div class="si-footnote html5_aside epub-type_footnote" id="f18"><a class="si-backref" href="#backref_18">18</a><span class="si-text">. Sıcak iklimlerde yetişen maranta adlı kamıştan ve başka bitkilerin kökünden çıkarılan, çocuk maması yapmaya yarayan un.</span></div>
				<div class="si-footnote html5_aside epub-type_footnote" id="f19"><a class="si-backref" href="#backref_19">19</a><span class="si-text">. Mesrop-Mesrob Maşdots: 361 veya 362 yılında Muş-Daron taşrasında doğdu. Ermeni rahip ve dil uzmanıdır. 405 yılında Ermeni alfabesini icat etmesiyle tanınır. Maşdots Yunanca, Farsça, Süryanice ve Gürcüce dillerine hâkimdi. 440 yılında vefat etmiştir. Anıt Mezarı Ermenistan’daki Oşagan köyündedir.</span></div>
			</div>
  </body>
</html>