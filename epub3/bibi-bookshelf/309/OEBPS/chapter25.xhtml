<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter25">
<div class="chapter html5_article">
			<h1>BÜYÜKDERE</h1>
			<p>Çoğunlukla hava değişimine gidilen bir köydür ama koca değiştirmeye gidenler de eksik değil.</p>
			<p>Genelde en zenginler, buraya yazın gidenlerdir ve bunlar şaşaalı hayat yaşarlar. İçlerinden çoğu da zengin sayılmak için gider.</p>
			<p>Çok güzel evler var sahilde. Kadınlar evlerin kapılarını açık tutarak, kocalarının maddi ve manevi zenginliklerini sergiler gelip geçenlere.</p>
			<p>Geceleri meydan sevgililerle kalabalıklaşır, yeni aşklar doğar. Sözler, nişanlar ve düğünler olur. Neden olmasın, herkes oraya iyi vakit geçirmeye gider, değil mi, Marta Dudu?</p>
			<p>Gerçek milletsever azdır burada. Ahır gibi yere okul yapmışlar. Köyün çocukları okula kötü hava solumaya gider. Okul zavallı bir halde, köylü de ondan daha az zavallı değil gerçi. Gözleri var ve görmez, kulağı var ve duymaz, ağzı var ve yer. Haksızlık yapmayalım, gezilerimizde düzgün bir okul bulabilseydik, bu okula saldırabilirdik.</p>
			<p>Büyükdere’nin yerlisi kiliseye de gitmez. Hava değişimine gelenlerdir, pazardan pazara kiliseye gidip bağış yapanlar.</p>
			<p>Köydekilerin çoğunun işi, kahveye çekilip tavla ve kâğıt oynamaktır. Az bir kısmı da balık avlamakla uğraşır.</p>
			<p>Köyde en ünlü ve büyük şey, bir zenginin bahçesidir. Bahçenin kapıları bazen açılır, bazen kapanır.</p>
			<p>Bu köy, dünyaya yalnız eğlenmek için gelenlere uygundur. Her çeşit eğlence vardır. </p>
			<p>Büyükdere gerçi nemlidir ama köylülerin başları hep kurudur. Bilmiyorum, başlarını güneşte mi ısıtıyorlar, fırınlarda mı?</p>
			
			</div>
  </body>
</html>