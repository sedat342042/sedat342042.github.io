<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter27">
<div class="chapter html5_article">
			<h1>KARTAL</h1>
			<p>Birkaç gün önce Kartal’a gittik, mahalleliler hakkında haber toplamaya. Şükür ki kimseyi bulamadık meyhanecilerden başka. Her sorumuza karşılık, bize bilgi yerine şarap verdiler. İyi ki dedik ve haklıyız. Çünkü duyduk ki, Kartal’ın Ermenileri bağcı olduğundan, bağa çalışmaya gitmişler. Keşke bütün mahallelerin Ermenileri bağcı olsaydı, böylelikle zamanlarını kahvelerde oyun oynayarak geçirmezlerdi. İstanbul’a geri dönerek, Kartal’ı ve Kartal şarabını iyi bilen birinden haber topladık.</p>
			<p>“Kartallı,”dedi bu kişi, “hiç dert etmez, milli yönetim var mı? Yapılması zorunlu olan toplantı yapıldı mı? Mahallenin okulları hırs ateşine dönmüş vesaire... Zira meclis, meclis toplantısı, okul kelimeleri onlar için yabancıdır. Kartallı yabancıyı sever, bir kuruşluk şarabı sekiz kuruşa satar. Yönetim, toplantı, okul şarap almak için Kartal’a gitmiş değiller, bu yüzden bunlar Kartallıya yabancı olmuş.”</p>
			<p>Yabancı biri Kartal’a girdiği gibi, etrafını şarapçılar sarar, her biri kendi şarabını över, komşusununkini kötüler.</p>
			<p>“Hastalar için eski şarabım var, efendi,” der biri ve sağlam insana bile zararlı şarap verir.</p>
			<p>“Sofra şarabım var,” diye bağırır diğeri, şarabını göstererek. Ne sofra şarabı! Sandalye şarabı bile olamaz.</p>
			<p>Böylece konuşmalar ya bağ ya da şarap üzerinedir.</p>
			<p>Kartallı kiliseseverdir. Zangoç elinde sopayla her sabah kapıları çalıp uyandırarak duaya çağırır dindar halkı. Belli değildir kiliseye gidenlerin, sopadan mı, Allah’tan mı korktukları. Ne olursa olsun şu bellidir ki, kiliselerini severler. Diğer kilise yöneticileri de polis zoruyla halkı kiliseye getirtsinler!</p>
			<p>Mahalle okulu, yıllardır zavallı haldeydi öğretmeni olmadığından. Şimdi öğretmeni olduğu için daha da zavallı. Çünkü bir öğretmen okula girer girmez, ilk haftada sorunlar başlar mahalleliler arasında. Bu genel bir yasadır.</p>
			<p>Burada uysal bir papaz var, yıllardır koyunları güder ve yıllardır şarap satar. Gatoğigos,<a class="si-noteref epub-type_noteref" href="#f42" id="backref_42">42</a> Kartal’a gelse bir haftada şarap tüccarlığına başlar. Gurbetten gelen papaz da köyün papazına yardımcı olur hem kilisede hem şarap işinde. </p>
			<p>Kadınlar da erkekler gibi bağa gider çalışmaya. Bunlar, İstanbul’un diğer mahallelerindeki kusurlardan muaftır. Bağda çalıştıklarından zamanları yok. Sade, çalışkan, sadık ve iyi Hıristiyan kadınlar olmak zorundalar bu köyde.</p>
			<p>Burada bulunan bir misafir, kendi çocuklarını aç bırakarak başkalarının kadınlarına ve kardeşlerine yardım toplar. </p>
			<p>Mahallemde yüz yirmi Ermeni hane var. Yazın hava değişimi için gelir, humma kapıp geri dönerler.</p>
			<p>Köyümün humması çok baş ağrısı yapar, üç günde bir tutar. Benim gezim gibi tıpkı... Ben de yazılarımı üç günde bir yayımlarım.</p>
			<p>Çokları da buraya şarap almaya gelir ve sarhoş olmadan geri dönmez.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f42"><a class="si-backref" href="#backref_42">42</a><span class="si-text">. Ermeni kilise hiyerarşinde en büyük ve yüksek makam.</span></div>
			</div>
  </body>
</html>