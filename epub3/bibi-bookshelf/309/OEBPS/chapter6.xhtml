<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter6">
<div class="chapter html5_article">
			<h1>EYÜP </h1>
			<p>Eyüp’te iki aziz var, birbirlerinden yarım saat uzaklıkta. Bu azizlerden birinin adı Asdvadzadzin, diğeri Yeğya (İlyas). Bugün Aziz İlyas hakkında konuşacağız.</p>
			<p>Bu mahallede hiç şeytan yoktur, insanların çoğu güvercin gibi saftır. Halk muhafazakâr olduğundan Tanrı’nın yarattığı halden bir adım ileri gitmemiştir. Burada gezen kendini Âdem zamanında zanneder.</p>
			<p>Yüz on Ermeni hane var burada. Bir vakit iki okul vardı: biri kızlara, diğeri erkeklere... Günümüzde o okullar yandığından, çocukların bir kısmı evde, bir kısmı da sokaklarda oynar. Çalışan küçük bir kesim de okulları tekrar kurmaya çalışır.</p>
			<p>Halk, çocuklarının eğitimi için yürek tüketmez. Tanrı nasip ederse çocuklarının okula gitmeden de eğitimli olabileceklerini söylerler.</p>
			<p>Burada ne arkadaşlık var ne gençlik. Ama bencillik ve cehalet var. Herkes mecburdur evine çekilip oturmaya... Yoksa adaletsizlik olur, komşuya gidip bir iki saat oturarak zaman geçirmek. Bu mahallede zanaat daha beşiğinde. Eyüp esnafından bir kısmı çömlekçi... Topraktan çeşit çeşit kap ve adını bilmediğimiz, topraktan bir çeşit kâse yaparlar. Ama okura bir fikir vermek için ekleyelim. Bazı kadınlar günümüzde o toprak kâseleri samandan yapıp üstüne bir bez geçirir, çiçek ve kurdelelerle süsleyerek başlarına geçirir.</p>
			<p>Burada meyhane yoktur. Rakı satılması yasaktır. Ne bedbahtlık! Yerlisi genellikle geceleri İlimom İskelesi’ne uğrar ve orada birkaç kadeh rakı içip mahallesine döner. Evlerde gizli rakı satışları olur. Bazı aileler çocuklarını rakıdan kurtarmak için buraya gelir, ateşi olanların su içmek için Ortaköy’e gittiği gibi.</p>
			<p>Eyüp halkı kiliseyi sever ama vaiz istemez. Yılda bir-iki kez patrikhaneden gelen vaizi sevgiyle karşılarlar. Tabii vaazını verip mahalleden uzaklaşması şartıyla.</p>
			<p>Kadınları, arı gibi çalışkandır, bir dakika yerlerinde durmazlar. Entari, şalvar giyinip Feshane için fes örer, önünden lağım geçen kapılarının eşiğinde otururlar. Bari mahallenin çalışanlarına piyango düzenleyip hasılatıyla bu lağımı temizleselerdi. Çok içenler bazen içine düşer ama sakinlerin burunlarının bir kazancı varsa o da lağım kokusundandır. Ona diyeceğim yok.</p>
			<p>Kadınların yürekleri geniştir, bu yüzden uzun ömürlüdürler. En kısa ömürlü kadın doksan dokuz yaşındadır. yüz yaşında biri öldüğünde genç yaşta Hakk’ın rahmetine kavuşmuş sayılır, bir yaşında bir kız öldüğünde de düşük sayılır.</p>
			<p>Bazıları vardır ki bunlarla konuşmak için zırh kuşanmak gerekir, bu kadınlar ellerinde odunla konuşur, tedbirli olmazsan kafanı yararlar.</p>
			<p>Dedikodu burada umulandan fazladır. Eğer sınırlanırsa dedikodu entari şalvar üzerine olur.</p>
			<p>Mahallede tahtadan yapılmış çocuk oyuncakları üretilir. Bazen büyükler de bu oyuncaklardan kendilerine satın alır.</p>
			<p>Burada hava her ne kadar iyiyse de mahalledekilerin uyuşukluğuna bakılırsa galiba biraz uyuşturucu. Eyüplülerin kimileri yolda yürürken uyur ve güzel rüyalar görür.</p>
			</div>
  </body>
</html>