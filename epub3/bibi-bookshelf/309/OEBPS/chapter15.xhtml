<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter15">
<div class="chapter html5_article">
			<h1>İCADİYE</h1>
			<p>İnsan tavşan olsa ikamet etmek için kıymetli bir mahalle... Dağdan yukarı çıkma kolaylığına sahip olmak için...</p>
			<p>Ne mutlu onlara ki tavşan değiller ama bu mahalle geniş nefesi olanlar içindir. Nefesi kısa olanlara eyvah ki, onlar burada yükselmeye layık değildir. Onların nefesi yarı yolda tükenir, hele Kuzguncuk’tan yukarı çıkarlarsa.</p>
			<p>İcadiye’de yaşamak için geniş yürekli de olmalı insan, sakinlerinin gidişatına bakarken.</p>
			<p>Gel, önce on kadar milliyetçinin, günlük sorunlar hakkında konuştuğu, mahallenin deniz manzaralı gazinosuna girelim. Bunların hepsi emin kaynaklardan topladığı haberleri birbirlerine anlatır. Bugünün haberlerini duymayı arzu eder misin?</p>
			<p>“Çok meraklıyım yeni haberler duymaya.”</p>
			<p>“Gel, onlardan birkaç adım uzağa oturup yeni haberler duyalım.” İşte başladılar konuşmaya.</p>
			<p>“Kendisi istifa mektubu vermiş bugün.”</p>
			<p>“Evet, vermiş ama diğeri kabul etmemiş.”</p>
			<p>“Muşdag ısrar edermiş bu konuda.”</p>
			<p>“Uzlaşacaklarını zannetmiyorum, zira şeyi şey yaptıkları gibi, diğer taraf da şeyi şey yapacak.”</p>
			<p>“Şeyin yerinde ben de olsam öyle davranırım.”</p>
			<p>“Sen diğerini bilirsin, ne inatçıdır.”</p>
			<p>“Ama şeyin ne hakkı var şeye öyle bağırmaya?”</p>
			<p>“Şeyin de hakkı yoktu şeyi aşağılamaya.”</p>
			<p>“Anlaşacaklarını sanmıyorum, Muşdag, şeyin tarafında. Büyük de şey seviyor.” </p>
			<p>“Son haberi duydun mu? Büyük, bir konuşma yapacakmış.”</p>
			<p>“Küçük dün gitmiş.”</p>
			<p>“Böyle giderse bence şey bir yıldan evvel şey olur.”</p>
			<p>“Şey de şey olur.”</p>
			<p>“Ama Muşdag da diyecek ki, ‘Bana bakın, şey, şey olursa, ben de şeyi yapacağım, yoksa şey yapmam.’”</p>
			<p>“Haklısın, çok yaman. Şeyi şey yapana kadar kabul etmeyecek.”</p>
			<p>“Amir ne düşünüyor bu konuda?”</p>
			<p>“Amir ilk günden beri içeriden haber almıştır. Şey devam edecekmiş şey gelene kadar.”</p>
			<p>“Bir hayli bilgilendik bugünkü olaylar hakkında sanırım, artık gazete okumaya gerek kalmadı. Haydi, kalkalım biraz da okula gidelim.”</p>
			<p>“Şey kim, şey ne? Diğerini tanır mısın?”</p>
			<p>“Hiçbirini tanımam. İşte okulumuz...” </p>
			<p>“Okulun tabelasında Nersesyan yazıyor.”</p>
			<p>“Nersesyan’a bakma sen, milletin parasıyla yapılmıştır.” </p>
			<p>“Neden Nersesyan kendi adını koymuş?”</p>
			<p>“Çünkü Nersesyan, saray inşaatlarında çalışan işçilerin yevmiyesinde indirim yaparak topladıklarına mahallelinin verdiğini ekleyip bu kâgir okulu yaptı, ki düzenli...”</p>
			<p>“Ne haksızlık bu! Cebinden de vermiş olsa böyle yazmamalıydı. Alışıldığı gibi ‘Nersesyan okul yapımı için şu kadar lira bağışladı’ diye yazılmalıydı. Burada adam yok mu dostum?”</p>
			<p>“Olmalı... Birkaç sınıfı ve birkaç tuvaleti olan bu kâgir okulu yaptı. Tuvaletler, sınıflardan daima daha düzenli olmuştur. Zamanında bu okulda bir öğretmen bıçaklanmıştı, yakında sıra yöneticiyi dövmeye geldi.”</p>
			<p>“Acele edelim de şuradan çıkalım. Bizi de dövmesinler.”</p>
			<p>“Yapımı için verdikleri paralar yok sayılıp okulun adı Nersesyan olunca mahalleliler de okuldan soğdu.”</p>
			<p>“Kız okulu nasıl?”</p>
			<p>“Çok iyidir, kâgirdir. Burada mahallelinin kapatmak istediği, Mezburyan’ın açtığı bir kız okulu daha var. Bu okul günden güne ilerliyor.”</p>
			<p>“Mahalleliler ne diyor?”</p>
			<p>“Tavla, kâğıt ve ikiyüz oynarlar. Genellikle geniş yürekli olduklarından okulun kapanmasını önemsemezler. Kendi ceplerini doldurmaya çalışır, yalnız ekmek torbası taşır ve milli duygularını başka zamana bırakırlar. İstisnalar var ama onların da ses çıkarmaması kendi menfaatlerine.”</p>
			<p>“Bu ne acayip mahalle, kardeşim.”</p>
			<p>“Burada bir topluluk daha var ama ne yaptıklarını bilmiyorum. Sanırım yakında başka bir grup da kurulacak bu topluluğa destek için.” </p>
			<p>“Bu ne ilgisizlik!”</p>
			<p>“Zaten burası eski değil, birkaç yıllık bir mahalle... Diğer mahalleleri bırakanlar buraya geldi. Dolayısıyla İstanbul’un diğer mahallelerinin değişik kararlarını buraya taşımışlardır.”</p>
			<p>“Okuma hevesi nasıl hiç değilse?”</p>
			<p>“Ermenice gazete okumak yasaklanmıştır. Yasağa karşı gelenler ya 3 lira vergi verir veya on beş günden bir aya hapis cezası. Burada genellikle <em>Tercüman-ı Hakikat</em>, <em>Vakit</em> ve <em>Ceride-i Havadis</em> gazeteleri okunur.”</p>
			<p>“Gençlik yok mu?”</p>
			<p>“Yok. Bir dostum dedi ki, bu mahallenin iklimi gençlerin saçlarını çabuk beyazlatır ama sonra da çok yaşatır. O yüzden gençler saçları beyazlamadan başka mahalleye gidip orada beyazlattıkları saçlarıyla gelirlerse çok faydalı ve iyi olur.”</p>
			<p>“Anlaşılması zor...”</p>
			<p>“Büyük çoğunluğu rakı içmeden rahat edemez, genellikle çok sigara içer ve az yerler.”</p>
			<p>“Az yemek için mi çok sigara içerler yoksa çok içtikleri için mi az yerler?”</p>
			<p>“İhtimal birincisi... Çünkü burada Kayserililer var. Az yerler, güzel havayla beslenirler. Genellikle zayıftırlar. Mahallede dindar az olduğundan gereksiz masraf yapıp kilise yapmamışlar. Ahaliden birkaçı bazen Selamsız’daki, bazen de Kuzguncuk’taki kiliseye gider.”</p>
			<p>“Buranın kadınları nasıldır?”</p>
			<p>“Kadınları güzeldir, terbiyelidir. Anadillerini Selamsız’daki kadınlardan daha güzel konuşurlar. Bu mahallenin hamaratlığı Üsküdar’daki mahallelerin hiçbirinde görülmemiştir. Makyajlar biraz fazla ileri gitmekte... Yaşlı erkekler de bazen bu boyalardan kullanır. Moda konusunda Kadıköylüler kadar ileri değiller. Buradaki kadınların sesi güzeldir. Türkçe şarkılar söylerler, setrî<a class="si-noteref epub-type_noteref" href="#f38" id="backref_38">38</a> giyen kocaları gibi. Mahallede büyük fes kıymetlidir. Bazen içine dört okka üzüm konacak büyük fesler takarlar.”</p>
			<p>Hava serttir, sağlamlara dokunmaz, zayıfları öbür dünyaya gönderir.</p>
			<p>Ermeni sakinlerin evleri beş yüze yaklaşmak üzere. İkiyüz oynayanların sayısı da altı yüze.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f38"><a class="si-backref" href="#backref_38">38</a><span class="si-text">. Düz yakalı, önü tek ilikli, çuhadan yapılmış elbise.</span></div>
			</div>
  </body>
</html>