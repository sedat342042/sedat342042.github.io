<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter14">
<div class="chapter html5_article">
			<h1>BALAT</h1>
			<p>Başşehrimin birinci mahallesi sayılır, ucuz sebze satın almak söz konusu olunca.</p>
			<p>Şükür Musevi milletine. Sebze ve meyveler çok ucuz fiyata satılır burada. Ama yalnız Balatlılar faydalanabilir bu ucuzluktan. Çünkü Beyoğlulu veya Üsküdarlı, lahana veya elma almak için Balat’a gelemez. Benim gaz almak için Amerika’ya gidemeyeceğim gibi.</p>
			<p>Bu mahallede de büyük, kâgir bir kilise var. Bu kâgir kilisenin adı Hreşdagabed (Baş melek).<a class="si-noteref epub-type_noteref" href="#f37" id="backref_37">37</a> Adı gibi ölümlülerin canını alır ve doktorların başı sayılır. Bundan böyle artık şaşırma, çok adam öldüren doktorların daha ünlü olmasına. Çünkü onlar Hreşdagabed’in korumasında.</p>
			<p>Hreşdagabed’di, Tekirdağ’ın ruhani önderi Piskopos Tateos’un canını alan. Naaşı bu kilisede gömülü. Hreşdagabed’in basın özgürlüğüne saygılı olacağını bilseydik, seçiminde yanıldığını kendisine duyururduk. Zira Piskopos Tateos, milletine çok zararlı –hiç zararı dokunmayan yok– bir ruhani değildi. Hreşdagabed, bir ruhaninin canını almakta kararlı olduğunda öbür dünyaya gönderebileceği kırk kişi önerebilirdik.</p>
			<p>Bu kilisede zamanında on sekiz papaz yaşardı. Şimdi yalnızca beş papaz açlıktan ölüyor. Takdirinize bırakıyorum halkın kilise sevgisinin hesabını...</p>
			<p>Balat’ın yüz seksen erkek ve seksen kız öğrencisi olan okulları var. İki öğretmen, dokuz hoca, bir müdür ve kırk Osmanlı altını yönetir bu iki okulu. Kırk liranın yarısı kiliseden gelir, on ikisi öğrenci aylıklarından, kalan sekiz lira da okul adına düzenlenen piyango biletleriyle sürekli para toplayan yöneticilerden.</p>
			<p>Burada hep saçı sakalı beyazlamış kişilerden seçilir kilise yöneticileri. Siyah saçlı ve sakallı biri seçildiğinde seçim gayrimeşru sayılır. Bu alışkanlığın zararı olduğu kadar seçilecek kişilerin saç ve sakallarını boyatmaması gibi bir faydası da vardır.</p>
			<p>Zamanında Balat’ta Joğovurtaser (halksever) adında bir grup vardı. Sonradan adı Şahaser’e (para/kâr sever) dönüşen grubun birkaç yüz lirası milletseverlerin midesinde eridi. Şimdi fakirsever grup, Noel ve Paskalya’da mahallenin fakirlerine bir yıl biriktirilen paraları dağıtarak yılda hiç olmazsa iki gün onları sevindirir.</p>
			<p>Mahallede altı yüz yirmi dört Ermeni hane var.</p>
			<p>Mahallelinin çoğu zanaatkârdır. Her pazar sabahı önce hamama, oradan kiliseye, sonra da meyhaneye gitmeyi âdet edinmişlerdir. Duanın, görüldüğü gibi öncesinde temizlik, sonrasında rakı vardır. Zannederim ki mahalleli daha mantıklı davranmış olurdu, önce meyhane, sonra hamam, en son da kiliseye gitseydi. Mahallede on meyhane var. Mahalleli bin beş yüz meyhaneyi yaşatacak güçte. Meyhaneyi yaşatmak, okul yaşatmak kadar zor değil. Herkes, her gece en az kırk para öder meyhaneye.</p>
			<p>Balatlılar ne kadar az okulseverse aksine bir o kadar misafirperverdir. Misafirperverliklerinden doğmuştur şu deyim: “Bağdat’a giden dönmüş, Balat’a giden geri dönmemiş.”</p>
			<p>“Bir gece misafir olursan, seni mükemmel sarhoş ederler.”</p>
			<p>Buradaki halkın çoğu saftır. Büyü yapan, fal bakan kadınlar çok saygı görür. En ünlü büyücüler bu mahallede yaşar. Yalnızlığı severler. Birkaç dostla konuşmaktansa aylarca yalnız oturmayı tercih ederler.</p>
			<p>Söylemeyi unutmayalım ki, oburdurlar. Bu devirde Balatlı hizmetçisi olan biri, ekmekçinin hesaba bir ekmek yerine dört ekmek yazdığını sanarak ekmekçiyle her gün kavga edebilir.</p>
			<p>Alışılmışın dışında işsiz gevezeler vardır. Akılca kördürler, zihinlerini açmak için ilaç almaya da niyetleri yok.</p>
			<p>Mahallede alışkanlıktır, iki-üç lira kazanan dostlarına selamı keserler.</p>
			<p>Çok geç evlenirler burada. Ellisinden önce evlenmek akılsızlık sayılır. Ellisinde evlenen biri, herkesin gözünden düşer, ona müsrif gözüyle bakılır.</p>
			<p>Genç bir grup var ki her çabayı gösterir mahalleyi aydınlatmaya – sanmayın gazyağıyla. Bu gençler okula gitmekten çok tiyatro yaparlar. Olanak bulabilirlerse okulu da tiyatroya çevirir, kilisede gösteri yapmak için patrikhaneden izin almaya giderler.</p>
			<p>Balatlı kadınlar namus ve sadakatleriyle ünlüdür. Bunlar haftada üç kez tahta ovar ve üç kez çamaşır yıkar. Yeni moda elbiseler giymek için uykularını kaçırmazlar, sadeliği severler ve modayı daima sadelikte bulurlar.</p>
			<p>Mahallenin havası iyi değil ama ne önemi var ki iyi havanın, cebinde havadan başka bir şeyi olmayana.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f37"><a class="si-backref" href="#backref_37">37</a><span class="si-text">. Balat Surp Hreşdagabed Kilisesi’nin İstanbul’daki kiliseler arasında özel bir yeri vardır. Asırlarca mucizelerin gerçekleştiği, kötülükleri engelleyen (Çarkhapan) kutsal bir mekân olarak tanınmıştır. Kilisenin ayazmasında Aziz Şehit Artemios’un mucizevi relikleri bulunmaktadır. Daha sonra ise “Küçük Armaş” adıyla tanınan Karagümrük Surp Hovhan Vosgeperan Kilisesi’nin 1900 yılındaki yangında kül olmasından sonra, kilisenin ünlü Çarkhapan Surp Asdvadzadzin ikonu Balat Kilisesi’ne getirilmiştir.</span>
				<span class="si-text2">Önceleri Rumlara ait olan Aziz Eustratios Kilisesi (bazı kaynaklara göre Vaftizci Yahya) terk edilmiş ve kullanılamaz durumdaydı. Kilise, Kemahlı Krikor ve Harputlu Arisdages adlı rahipler vasıtasıyla 1627 yılında onarıldı. Bir yıl sonra yandı. Bu kez kilisenin onarımını Kemahlı Krikor Vartabed üstlendi.</span>
				<span class="si-text2">Kilise 28 Eylül 1692 ve 16 Temmuz 1729 tarihlerinde iki kez yandı. Bugünkü kilise binasının inşası 1834 yılında başladı. İnşaat esnasında Aziz Artemios’un relikleri bulundu ve kilisenin alt bölümüne gömüldü. Kilise 8 Eylül 1835 tarihinde ibadete açıldı.</span>
				<span class="si-text2">Kilisenin çevresinde Khorenyan Okulu faaliyet göstermiştir. 27 Haziran 1923’te ruhaniler hazırlamak üzere kilise bünyesinde bir ruhban okulu faaliyete geçmiştir. Okul, birkaç yıl sonra kapatılmıştır. Balat Kilisesi külliyesinde ayrıca bir de matbaa faaliyet göstermiştir. </span></div>
			</div>
  </body>
</html>