<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5">
<div class="chapter html5_article">
			<h1>KARAGÜMRÜK VE SALMATOMRUK (Birleşik mahalle)</h1>
			<p>Acele et dostum... Dostlarına tövbe de, git günah çıkar, dua et ve ailene selamını ver. Şayet sağ salim dönersek bir kaybımız olmaz. Ama ölsek de vicdan azabı çekmeyiz. Hıristiyanlık, aile ve dost mecburiyetidir. Dostlarla vedalaşmadan ölmek terbiyesizliktir.</p>
			<p>Bana sorarsan, ne gerek var bu hazırlıklara, savaşa mı gidiyoruz? Hayır, dostum, savaşa gitmiyoruz ama Hasköy’e çalışan bir gemiye bineceğiz.</p>
			<p>“Hayır, hayır, ben o gemilere girmem.”</p>
			<p>“Çocukluk yapma, korkma.”</p>
			<p>“Yemin ettim, gemiye binmem.”</p>
			<p>“Kadın olma, dünyada her şey bizim için. Cesur ol, gemiye at kendini... Ölümden korkan, insan denmeye layık değil. Haydi, gel cesur ol, haydi.</p>
			<p>İşte gemideyiz... Buraya otur... Güvenle otur... Dizlerini fazla açma, şu zavallı adam da otursun... Dizlerine mi oturdular? Zararı yok, sabret... Bak sırtıma da çıkıp otururlar. Önemli değil, su almaya başladı.”</p>
			<p>“Nefesim kesiliyor.”</p>
			<p>“Bir şey olmazsın, alışırsın.”</p>
			<p>“Gemi ne kadar yamuldu, su almaya başladı, boğulacağız.”</p>
			<p>“Önemli değil, her şeyi görme... İşte Balat’a geldik. Hazırlan, çıkıyoruz... Ama iskeleye dikkatli bas, yıkılmasın. Yahudilerin çarşısından geçeceğiz. Saatine ve kesene dikkat et. İşte Kesmekaya denen yokuş... Yokuşu tırmanmak için uzunca nefesler almalısın. Yokuşun başına geldik. Burası Salmatomruk... Büyük sokağın üstündeki gazino, Millet Gazinosu... Bak, taşların üstüne beş gazete konmuş, kimse yüzüne bakmaz. Bir müze de var, müzenin sahibi mahallenin edebiyatsever topluluğu... Müze altı yaşına geldiğinden diş çıkarma korkusunu üzerinden atarak günden güne büyüyor. Bu grubun amacı gazete, kitap ve pazar sohbetleriyle okuma aşılamak. Bu lokalde diplomatlar var; Legnün, Bismarck veya Gladstone’un dünya görüşünü eleştirirler. Karagümrük’e ilerleyelim. Bu şarap evleri birkaç ay önce kapandı, şimdi elçiler sayesinde yeniden açıldı. Mahalledekiler elçilere vermek için teşekkür bildirisi imzaladı; zira zavallılar içmek için geceleri Balat meyhanelerine gider, gecenin saat dördünde ancak eve dönebilirlerdi ve ailelerinden azar işitirlerdi. Şaibeler dolaşıyor. Mahalleli geceleri eve erken dönebilsin diye her evin bitişiğine bir meyhane açılması için ısrar ediyormuş. </p>
			<p>Bu mahallede otuz bin sokak var; ama öyle sokaklar var ki, geçmek için jimnastik öğrenmek gerekir. Bu işi bilmeden başını, kolunu, bacağını veya başka bir tarafını kırabilirsin. Öyle sokaklar var ki İstanbul’un fethinden beri tadilat görmemiş ve görmeye de niyeti yok.</p>
			<p>İşte Karagümrük Kilisesi... İsmi Surp Ohan Vosgeperan’dır.<a class="si-noteref epub-type_noteref" href="#f23" id="backref_23">23</a> Kilisede mucizeler yaratan Meryem Ana heykeli vardır. Adak yeridir. İnsanlar için mucizedir bu küçük kilise. Çocuğu olmayan kadın ve erkekler buraya adak adar. Çok çocuğu olanlar da adak adar. Boş gezenler, hastalıktan şifa bulanlar, işçilerini sömürenler, emanet olarak aldıkları mücevherleri satıp dulların paralarını yutanlar genellikle adak adarlar.</p>
			<p>Buranın papazları da az çok eğitimlidir. Zaman zaman mucizeler yaratabilir. Bir dindarın Meryem Ana resmine sunduğu saf altın kemer, iki günde altın kaplama bakıra dönüştü, diğer bir sunu olan has telpeçe<a class="si-noteref epub-type_noteref" href="#f24" id="backref_24">24</a> de simle değiştirildi.</p>
			<p>Bazen kendiliğinden böyle acayip değişiklikler olur bu kilisede. Acayiplikler kiliselerde de eksik değil. Kilisenin vaizi de ciddi bir adamdır, çok konuşmayı sevmez. Çoğu zaman resmî yazışmaları, bazen dinleyicilere fazla zahmet vermemek için İncil’i özetler ve okur. </p>
			<p>Kilise yönetim kurulu yakın zamanda kilisenin değerli eşyaları için resmî bir demirbaş defteri tutmaya karar alacak ki onlar mucize eseri değişmesin veya göğe yükselmesin.</p>
			<p>Çok dikkatli ve özenli olmak gerek o mahallelerde, zira mucizeler yaratılır. Birleşik mahalle olan Karagümrük, Salmatomruk, Sultanhamam, Büyük ve Küçük Malta’da beş yüz elli dört Ermeni hane, bir kilise, bir ilkokul, bir eğitim kurumu ve bir kız okulu var.</p>
			<p>Bu okullarda yüz otuz sekiz erkek, seksen dört kız öğrenci bulunur. Altı yaşından küçük öğrenci alınmaz. Öğrenciler bu yaşta Ermenice, Türkçe, Fransızca, İngilizce, Almanca, Slavca, İbranice, matematik, mantık, tarih, coğrafya, ilahiyat, resim, müzik, biyoloji, kimya, felsefe, jimnastik, psikoloji öğrenirler. Okumayı ise ana rahminde öğrenirler.</p>
			<p>Mahallenin sakinleri okulun bu başarılarını eğitim kurumuna borçludur. Gözleriyle görseler bile hiç ilgilenmezler. Bir kasap bile müdürlük veya yöneticilik yapabilir.</p>
			<p>Halkın çoğu cahildir. Cahilliği desteklemek günden güne artar. Bu okulda bilgi yerine cahillik öğretilirse birinci sınıf bir cahillik okulu olur.</p>
			<p>Tartıştıkları konular hakkında bir fikir vermek için iki kişi arasında geçen bir konuşmayı aktaralım.</p>
			<p>“Dostum, bu öğretmen çocuklarımızın geleceğini öldürüyor.”</p>
			<p>“Hayır, bu öğretmen çocuklarımızın geleceğini hazırlıyor, dün nalıncı Ahmet Ağa okulları ziyaret edip çok olumlu bulmuş durumu.”</p>
			<p>“Ama dün bozacı Dimitro, ısrarla o adam o görevin adamı değil, diyordu.”</p>
			<p>“Yalnız geceleri boza içmiyor diye bozacının hırsı var bizim hocaya.”</p>
			<p>“Toplantı yapıp şu hocayı değiştirelim. Yazık bizim çocuklara.”</p>
			<p>“Böyle şey olmaz, sen dükkânın kirasını ödeyemiyorsun ama çıkıp millet işlerine giriyorsun.”</p>
			<p>“Ben senin gibi başkalarının hakkını yemem. Bana iyi bak.”</p>
			<p>“Ağzını topla, şimdi sandalyeyi başına geçiririm, terbiyesiz!”</p>
			<p>“Sen de bundan sonra bir daha gel de bizim evden karın için şapka al.”</p>
			<p>“Geçen hafta pantolonumu alıp Karagümrük’e adağa gitmedin miydi?”</p>
			<p>“Senin ne adi olduğunu herkes bilir.”</p>
			<p>“Adi sensin.”</p>
			<p>(Kulağına doğru) “Sen o salağın lafını önemseme.”</p>
			<p>“O da bana terbiyesiz, dedi.”</p>
			<p>(Kulağına doğru) “Ayıptır, bu eşeğin laflarını önemsiyorsun.” (Bağırarak) “Barışın... Siz kardeşsiniz... Ama bu pantolon meselesi nereden çıktı?”</p>
			<p>“Okul konusundan söz açıldı.”</p>
			<p>“Okula mı pantolon giydireceksiniz? Ne yapmaktasınız?”</p>
			<p>“Hayır, öğretmen...”</p>
			<p>“Alalım abi, alalım. Öğretmene bir pantolon alalım. Ne olacak?”</p>
			<p>“Anlamadın mı kardeşim! Sorun okullardan... Münakaşanız okullar için mi?”</p>
			<p>“Evet.”</p>
			<p>“Siz ikiniz de avanak mısınız? Okul için kalp kırmaya değer mi? Ben de zannettim ki önemli bir şey için tartışıyorsunuz. Vay avanaklar!”</p>
			<p>Tartışmacılar bu müdahaleyi haklı bulup boş bir şey için birbirlerini kırdıklarına pişman olur, öpüşür, barışır ve bir daha okul meselesini konuşmamaya ant içerler.</p>
			<p>Yönetim kurulu kavgaları da eksik olmaz. Seçim zamanı, biri üç bin kişi içinden dokuz kişi bulmak için Diyojen’in lambasını alır ama yine başaramaz.</p>
			<p>Yönetim kuruluna giren de ya altı ayda istifa eder ya da yatağını oraya taşır.</p>
			<p>Salmatomruk’ta birkaç kişi var ki büyük iş yapıp ölümsüzleşmek için köpeğin kuyruğunu keserler.</p>
			<p>Yirmiye yakın zengin var, milletin işleri için keselerini açan. Bunlardan on sekizi, geçen yıl, Okulsever Batı Grubu’nun kendilerine balo bileti göndereceğini duydular, bunun üzerine hemen bir yere toplanıp balo bitene kadar mahalleye ayak basmama kararı aldılar.</p>
			<p>Birçok yerde olduğu gibi burada da birçok grup kurulmuş, dağılmıştır. A.B.C. Grubu’nun kurulduğu gün, ahali günden güne harflerin alfabetik sırasıyla ilerleyecektir. Bugün kurulan grupların isimleri bile unutuldu.</p>
			<p>Başka bazı gruplar da kuruldu ama bunlar da alfabenin son harflerinden başladığı için ömürleri çok kısa sürdü. Şimdi n, m, h harflerini kullanan grupların her ne kadar ünleri yoksa da yirmi bir tane demiryolları hissesinden, altmış altı tane üç çeyrek gümüş mecidiyeden, yirmi para ve on altından, iki buçuk ayağı olan bir koltuk ve içi boş bir mürekkep şişesinden oluşan sermayeleri var. Birkaç kişi bu sermayeyi, resmî ve gayri resmi her tür şahit ve sorumludan korur. Ahali utanır, gidip onlardan izin almaya.</p>
			<p>Bu köydeki kimileri de bazen sallanır. O zaman... Deprem olur. Çoğu yerinde sabit kaldığından aydınlanma sekteye uğrar.</p>
			<p>Kadınlar erkeklerden daha dürüsttür. İyi giyinmeye önem vermezler. Yılda bir kez güzel giyinir, diğer günlerde gecelikle pencere önüne oturup fes örerler. Bunlara bayram yoktur. Dört yılda bir burunlarının dibindeki kiliseye girerler. Halbuki burunları da uzun değil ki, kilisenin uzamasına sebep olsun. Bunlar dört yılda bir kiliseye gittiklerinde nalın giyerler. Bu mahallenin kadınlarının Ermeniceleri, diğer mahallelerdeki kadınlarınkinden şu noktada değişir: Diğer kadınlar Ermeniceye Türkçe kelimeler karıştırarak anadillerini geliştirirken buradakiler Türkçeye Ermenice karıştırarak yaparlar bunu. Bunlar <em>Mşag</em>’da Ermenice makaleler yazabilir.</p>
			<p>Sağlıklı havası olan mahallenin ahalisi, havasız bir yerde doğmak zorunda olsaydı ölü doğardı.</p>
			
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f23"><a class="si-backref" href="#backref_23">23</a><span class="si-text">. 7 Mayıs 1829’da ibadete açılan Vosgeperan Kilisesi’nin yanında bir de okul olduğu bilinmektedir. Küçük bir bina olan ahşap kilise, Kasım 1845’te çıkarılan fermanla genişletilerek yeniden yapılır ve 16 Eylül 1848’de ibadete açılır. 1900’de çıkan yangında kilise ve okul binaları tamamen yanar. Kiliseden kurtarılan eşyalar Balat Surp Hıreşdagabed Ermeni Kilisesi’ne verilir.</span></div>
				<div class="si-footnote html5_aside epub-type_footnote" id="f24"><a class="si-backref" href="#backref_24">24</a><span class="si-text">. Gelinlerin ellerinde taşıdığı simli uzun teller.</span></div>
			</div>
  </body>
</html>