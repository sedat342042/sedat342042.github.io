<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter21">
<div class="chapter html5_article">
			<h1>BOYACIKÖY</h1>
			<p>Zamanında bu köyde insanlar o kadar uyurdu ki, doktorlar uykusuzluk çeken hastalarını buraya gönderirdi. Kimileri de Yebimenites’in bu köyde doğduğunu iddia ederdi. İnanılmayacak bir şey değil. Kilise yönetim kurulunda hiç kavga çıkmaması, çok uyumalarının en önemli ispatıdır. Uyumasalardı mümkün müydü hiç kavga çıkarmamaları ve gürültülerinin gazete sayfalarından duyulmaması.</p>
			<p>Ama son zamanlarda gençler sayesinde uyandı bu köy. Gençler, okulu ilerletmek için bir dernek kurdu, bütçelerini bile ilan ettiler.</p>
			<p>Köyümün Ermenilerinin midesi çok sağlamdır. Bir davette bir koyun yiyebilirler. Lezzetli yemekleri, konuşmaya ve dinlemeye tercih ederler.</p>
			<p>Boyacıköylüler çok sever isimlerini değiştirmeyi. Orada Garabet, Carlo olur, Mıgırdiç ise Batist. Bir hafta sonra yine değişir. Jean veya Paul olur. İnsan, her hafta başı dostunu gördüğünde mecburen sormak zorunda kalır.</p>
			<p>“Bugünkü ismin ne?”</p>
			<p>“Jozef. Seninki?”</p>
			<p>“Marten.”</p>
			<p>Eğlenceyi çok severler. Bir ay aralıksız hiç rahatsız olmadan yiyip içip eğlenebilirler.</p>
			<p>Buranın şu iyiliği vardır: birbirlerinin etini yemez, birbirlerini çok severler. Ara sıra anlaşmazlık olduğunda bir çeyrekten fazla sürmez, kendi aralarında meseleyi halleder, dışarıdan müdahale kabul etmez, özgürlüklerini korurlar.</p>
			<p>Bunlar genellikle birbirlerinin burnuna girerek konuşur, dışarıdan gören biri, burunları hakkında konuştuklarını zanneder.</p>
			<p>Kadınlardan çoğu isimlerini değil, görüntülerini değiştirir. Sabah gördüğün bir kadını gündüz tanımayabilirsin, gündüz gördüğün bir kızı akşam tanıyamazsın. Yeknesaklık bu köyde bıkkınlık yaratır. Şaşırıyoruz, Boyacıköylüler nasıl sabredip her hafta ev değiştirmez. Tanrı’dan dileriz ki bu alışkanlık kilise ve okul yönetenlere uygulanmasın.</p>
			<p>Kadınlar zevkli giyinmeyi ve zevkli dedikoduyu çok sever.</p>
			<p>Buraya, çeşitli yerlerden yazlığa gelirler. Zamanında adak için giderlerdi, şimdi yalnız hava değişimine gidiyorlar.</p>
			<p>Köyün Ermeni hane sayısı kesin bilinmiyor ama altmış-yetmiş civarında olduğu tahmin ediliyor.</p>
			<p>Havası serttir ama sakinleri ılımlıdır.</p>
			<p>Köyümün adından tahmin edileceği üzere zamanında kadınlar boya imal edip yüzlerine, saçlarına ve gözlerine sürermiş. Ben rivayetle başkasının günahını almaktan korkarım.</p>
			
			</div>
  </body>
</html>