<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter16">
<div class="chapter html5_article">
			<h1>SAMATYA</h1>
			<p>Rakı içmeyenler ayrılsın... Onların hakkı yok bu mahalleye girmeye.</p>
			<p>Bir de “Kölenim,” diyenler ayrılsın. Burada herkes efendi... Burada herkes çalışarak ve zanaatıyla geçinir, dolayısıyla beylerin, efendilerin ayaklarını yalama mecburiyeti yok.</p>
			<p>Bir de nesirle küfretmesini bilenler gelmesin. Onlarla burada alay ederler çünkü Samatyalılar genellikle şiir gibi küfreder.</p>
			<p>Asla burada gezmesinler, yüzlerinde kırmızı eksik olmayan kadınlar. Samatyalılar kırmızıyı yalnız Paskalya yumurtasında görmek ister.</p>
			<p>Kesinlikle burada işleri yoktur, her adımda kâğıt bebekler gibi belini kırıtan kadınların. Samatyalılar onlara güler.</p>
			<p>Bu mahalleye yaklaşmamalılar, o gençler ki çok hafif veya çok ağırdırlar.</p>
			<p>“Demek ki kimse gitmemeli.”</p>
			<p>“Neden? Herkes mecbur mu kötü huylara sahip olmaya. Gel, seninle gidelim... Öyle bir sokaktan gidelim ki bizi kimse görmesin. Bizi gördükleri gibi yakamızdan tutar, meyhaneye götürürler. Göründük. İşte birkaç genç şu sokaktan çıktı ve gülerek bize yaklaşıyor. Yaklaştılar.”</p>
			<p>“Oooo, hoş gelmişiniz.”</p>
			<p>“Teşekkür ederiz.”</p>
			<p>“Gelin bakalım, gelin. Ermeni lokaline gidelim ve birkaç tek atalım.”</p>
			<p>“Ermeni derneği, rakı içmek için mi kurulmuştur?”</p>
			<p>“Amaç o değil. Ama hangi dernek amacına hizmet etmiştir.”</p>
			<p>“Bari adını değiştirsinler.”</p>
			<p>“Neden? İyi biliyor musun? Hayg<a class="si-noteref epub-type_noteref" href="#f39" id="backref_39">39</a> içki içmez miydi?”</p>
			<p>“Bedre, Ermeni derneğinde rakı hem iyi değil ve hem de pahalı. Ormanoği’ye götürelim dostlarımızı.”</p>
			<p>“Onunki de otuz derece, kardeşim. Geçen hafta bir okka düz içtim, dokundu bana.”</p>
			<p>“Bana sorulsaydı, ben Gümüş Halkalı’ya götürürdüm dostlarımı.”</p>
			<p>“Kardeşim o da rakıyla yalnız bir parça peynir veriyor.”</p>
			<p>“Altın Oluk’a gidelim.”</p>
			<p>“Dostlar, biz biraz dolaşacağız.”</p>
			<p>“Kimseyi bulamazsınız, herkes meyhanede.”</p>
			<p>“Hacı’ya gidelim. Adam Ermeni ve iyi rakısı var.”</p>
			<p>“Tamam, Hacı’ya gidelim.”</p>
			<p>“Peki... Gidelim...”</p>
			<p>Birkaç sokak dönerek Hacı’nın meyhanesine girdik. Masada on tane iriyarı balıkçı oturmuş, içiyordu.</p>
			<p>“Aman, aman, efendim.”</p>
			<p>“Taralala, taratillam...”</p>
			<p>“<em>Bini var.</em>”</p>
			<p>“Taralala, taratillam...”</p>
			<p>“<em>Senin gibi maniciler defterimde... Bini var.</em>”</p>
			<p>“Bu, dostum...”</p>
			<p>“Taralala, tarilalalalila, taralalalilamşa, ooh...”</p>
			<p>“Bu dos...”</p>
			<p>“<em>Aman aman aman yer beni...</em>”</p>
			<p>“Al bakalım dayı, devir,” dedi onlardan biri ve yumruğuyla yanındakinin göğsüne vurdu.</p>
			<p>Bu yumruk onların arasında samimiyet işaretiyken bizde mezarlık işaretidir.</p>
			<p>“<em>Bir güzele mail oldum, yer beni...</em>”</p>
			<p>“Taralala, tarilalalam...”</p>
			<p>“<em>Yer beni... İçime bir kurt düşmüş gece gündüz...</em>”</p>
			<p>“Ah... Taralalalim...”</p>
			<p>“Buraya bakın dayılar, maniyi bırakın ve dökülün, okulun kumbarasına...”</p>
			<p>“Arkadaşlar, okulun tabağı... İçelim ama okulumuzu da unutmayalım.”</p>
			<p>“Al, ustam.”</p>
			<p>“Tut, ustam.”</p>
			<p>“Al...”</p>
			<p>“Neşeli kalın...”</p>
			<p>“<em>Vereyim aman...</em>”</p>
			<p>“Biz paraları verelim, kilise yönetimi yesin.”</p>
			<p>“Oğlum, niye böyle şeyler söylüyorsun?”</p>
			<p>“Sana ne be, vay geçmişi kınalı!”</p>
			<p>“Şimdi ölülerinin yattığı yerden başlarım ha...”</p>
			<p>“Gidelim... Affedersiniz ağalar, size zahmet verdik.”</p>
			<p>“Yok, yok.”</p>
			<p>“Konuşun bakalım dostlar, biraz da mahalleniz hakkında konuşalım.”</p>
			<p>“Dostlar, halkımızın kimi delegelerini gördünüz işte. Bunlar balıkçılar... Nafakalarını çıkardıkları gibi meyhanelere gelip içer, gördüğünüz gibi okulları için para verirler. Okullarını severler. Biz, zanaatkârlar, diğer kesimin temsilcileri de sayılırız. Burada aristokrasi yoktur. Bayrağımız özgürlük, eşitlik, kardeşlik... Bayrakta boş yer kalsa düz kelimesini ilave ederiz. Burada efendi yok, ithal edilmiş birkaç efendi bulunur sadece.”</p>
			<p>“Düzgün kilise yönetiminiz var mı?”</p>
			<p>“Kilise yönetimine girmek zordur. Seçilip kavgasız bir yıl geçirmek mucize sayılır. İkinci dönem seçilse mutlaka ihraç edilir. Burası her yerden daha faaldir. İki-üç ay önce yirmi-otuz delikanlı, yönetim kurulu toplantısına girdi ve yöneticilerin kollarından tutup dışarı buyur ettiler.”</p>
			<p>“Neden?”</p>
			<p>“Çünkü okula iyi bakmadılar. Patrikhane de bize geçici bir yönetim verdi.”</p>
			<p>“Yeni seçim ne zaman olacak?”</p>
			<p>“Suçlu delikanlılar, dışarı attıkları yöneticilerden af dilediğinde...”</p>
			<p>“Dilemezlerse?”</p>
			<p>“Seçime katılamayacaklar.”</p>
			<p>“Okullar nasıl?”</p>
			<p>“İki yıldır düzeltmeye çalışıyorlar. Genel kanıya göre, on yılda ancak toparlanacak. Eskiden okul için çok çalışan minekâr Antranik burada doğmuştur. İngilizce konuşan ilk Ermeni Samatya’dan çıkmıştır. Bugün tulumbacılardan bile İngilizce konuşan var.”</p>
			<p>“Şimdi okullarla kim ilgileniyor?”</p>
			<p>“Yani kim ilgilenmez demek istiyorsun?”</p>
			<p>“Şimdi kimdir, okullarla ilgilenmeyen?”</p>
			<p>“Ara sıra kadın yöneticilerle erkek yöneticiler arasında anlaşmazlık çıktığından erkeklerin okullarla ilgilenmemesi yönünde karar alındı. Şimdiki yöneticiler kanuni davranıyor. Savcılık sistemi kurulduğundan beri yönetim kurulunda da her gün yüzden fazla özel savcı bulunuyor.”</p>
			<p>“Burada ayrı Ermeni grupları yok mu?”</p>
			<p>“Çok topluluk vardı eskiden, şimdi yok. Yalnız basitseverler grubu var. Onlar kadınlara basit giyinmeyi öğretecek. Sanırım onun da sadece adı var.”</p>
			<p>“Halk kiliseye meraklı mı?”</p>
			<p>“Evet, her mahalledekinden fazla... Halk, milletini ve kilisesini eşit oranda sever. Zannetmeyin ki rakıyı daha az sever. İkindiden gece bir buçuğa kadar içerler. Gece bir buçuktan önce meyhaneden çıkanlar hakkında dedikodu yapılır. Bir buçuğa kadar meyhanede oturup çatlayıncaya kadar içenlerse sempati kazanır, değerli insanlardır. Kilisenin halıları, sürekli öpülmekten her ay yırtılır. Yöneticiler bu durumu dikkate alarak, bir türlü dayandıramadıkları halıları kaldırdı. Halk şimdi toprağın üstünde durup toprağı öpüyor. Bırak ki toprak da yıpranmıştır o öpmelerden.”</p>
			<p>Samatyalı alçak sesle konuşmayı bilmez. Gerçi sır verdiklerinde kulağına doğru konuşur ama o da Yenikapı’dan duyulur.</p>
			<p>Yukarıda dediğimiz üzere Samatyalı yaltaklanmayı sevmez, ikiyüzlülükten kaçar, milli bir sorun olduğunda da canla başla atılır. Münakaşasız yaşamak onlar için mümkün değil.</p>
			<p>Samatyalıların bir kısmı kuyumcudur. Bu yeterlidir anlatmaya, yemek konusundaki titizliklerini. En iyi et, balık, tereyağı, peynir, pastırma ve meyve Samatyalıya gider. Burada mideye çok önem verilir, hiçbir şeyden kaçınılmaz. Burada göbek gösterişlidir.</p>
			<p>Samatyalılar mahallede Ermenice, çarşıda Türkçe konuşur.</p>
			<p>Dönelim cins-i latife... Gerçekten güzeldirler, sade ve çalışkan. Samatyalı kadınlar eğitimin gerekliliğinin farkındalar ve çalışırlar. Kızlarının eğitim almasını isterler. Oysa diğer mahallenin kadınları, kızlarının pirinç tozu ve kırmızı boya almalarını ister. Mahallemin kadınları birçok mahallenin erkeklerinden daha çok sever milletini. Anayasayı kutlayan ilk kadın Samatyalıdır.</p>
			<p>İstanbul halkı Samatyalıları takip ederse kısa zamanda hissedilir şekilde değişime uğrayabilir ama rakının da fiyatı yükselir.</p>
			<p>Mahallenin havası iyi değildir, havayı iyiye tahvil etmek içindir ki rakıyı çok içerler.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f39"><a class="si-backref" href="#backref_39">39</a><span class="si-text">. Tarihte Ermeni kavmini kurduğuna inanılan tarihî kişilik. Ermenilerin “atası” kabul edilir. Ermeni demek olan “hay” kelimesi de bu tarihî kişilikten gelir.</span></div>
			</div>
  </body>
</html>