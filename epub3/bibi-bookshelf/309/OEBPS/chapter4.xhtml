<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4">
<div class="chapter html5_article">
			<h1>BEŞİKTAŞ</h1>
			<p>Şşşt... Ses çıkarma... Paltonu ilikle... Ellerini ölü gibi göğsüne koy, selama dur... Sağına bakma, soluna da... Başını yukarı kaldırma, aşağıda tutma... Arkana bakma, önüne de. İşte, benim tavsiyelerim bunlar Beşiktaş’ta yürümen için. Bu mahallenin sokaklarında yürüme yasasının maddeleri bunlardır. Anayasa maddeleri tamamlanana kadar hiç olmazsa sokaklarda uygulanmalıdır. Şayet anayasa gibi çevreni dar bulup da biraz dışarı çıkmak istersen, patriklerin anayasa çevresinden çıktığı gibi, direnmene ve düşmemen için önüne bakmana izin veririm. Zira düşersen iki ayağın kırılır, kimse elini tutmaz, yardıma gelmez. “Kendi kendine yardım et, Tanrı sana yardım etsin,” der bu mahallenin beyleri. Seni o halde bırakırlar ki, Tanrı yanına gelsin, elini tutsun, ayaklarını bağlamak için Vezir Hanı’na götürsün. Zamanında kendi kendine yardım etmek kelimesi yoktu bizim millette. Anlaşılan kendi kendine yardım etmenin mucidi Beşiktaş’ta yaşamış olmalı ki burada böyle bir kitap hazırlama ihtiyacı hissetmiş.</p>
			<p>Şimdi önüne bak... Düşmeyesin... Sağlam çıkalım bu mahalleden.</p>
			<p>Şu dar sokaktan yukarı çıkıp kiliseye girelim. Birçok yerde kiliseye gitmek için mutlaka dar bir sokaktan geçmeli. Gerçek olmayan dar sokaklar cennete götürür.</p>
			<p>Bir zamanlar burada insanlar kalpaklarının içinde çok dindardı. Kalpaklar kaldırıldı, dindarlık da kalktı. Din heyeti, çocukça işlerle uğraşıp çocukça kararlar vereceğine halkı kiliseye alıştırmak için onun başına kalpak geçirmeye mecburdur.</p>
			<p>Gör ki şu kilise ne görkemli yapılmıştır. Ne yazık ki içinde halktan çok toz var. Tozlardan kurtulmak için kapının yanında fırça bile yok. Yöneticiler nerede? Papazlar ne yapar, vaiz nerde? Hiç sorma... Papazlar vaizle haftada beş kez tartışır, altı kez barışır. Mahalle halkı papazın taraftarı... Aristokrat sınıfı da vaizin... Nedir acaba bunların tartışma nedeni, ne olabilir din adamlarının kavgası? Ya bekledikleri kadar cenaze olmaz ya da düğün yahut vaftiz töreni... Bu nedenle bütçelerini dengeleyemezler. Yani bunların bütçelerini dengelemek için her gün ölmeli, her gün yeni bir eş almalı ve her gün çocuk doğurmalı. Evet, ama bunlar imkânsız... Almanya’dan bir maliyeci getirmeli ki bunların bütçesi düzenlensin.</p>
			<p>Bu mahallede de iki okul var. Eğer Beşiktaşlılar eğitim kurumunu o güne dek yaşatmayı başarabilirse torunlarımızın torunları burada okuyacak.<a class="si-noteref epub-type_noteref" href="#f20" id="backref_20">20</a></p>
			<p>Beşiktaşlılar okulların seviyesini yükseltmek amacıyla yirmi yıldır öğretmen değiştirir, yönetici değiştirir, sıraları değiştirir, hademe değiştirir, kalem değiştirir, idareci değiştirir, kitap değiştirir ve yine de başaramaz. Bir kez de öğrencileri değiştirsin bakalım, nasıl olacak? Yine umduklarını bulamazlarsa ahaliyi değiştirmeli... Kendilerini... Kendilerini... Elbiselerini... Hayır, en iyisi kafalarını değiştirmeli.</p>
			<p>Beşiktaş’ta <em>Masis</em>’in yayın yönetmeni Ütücüyan yaşar, okul müdürlüğü yapabilecek güçtedir. Mahalleli çocukları eğitilebilir ama korkar garip. Bu görevi üstlenince birkaç ayda evini taşlarlar. Beşiktaşlı maalesef bu deneyimi yaşamıştır. Ütücüyan bu taşlamalardan korkmazdı, gazeteden kazancı iyi olsaydı rahatlıkla değiştirebilirdi evinin kırık camlarını.</p>
			<p>Özel bir okul da var, öğrencilere Ermeni tarihi okutulur. Bir kitap iki kez okutulur. Öğrenci bu kitabı bitirdiği gibi Papazyan’ın <em>Ermeni Tarihi</em> okutulur. Bunlardan sonra diğer Ermeni tarihleri, üçer kez arka arkaya okutulur. Tanrı bize kırk çeşit Ermeni tarihi vermiştir. Zavallı öğrenciler daha hepsini okuyup bitiremediler ki biz de göremedik. Peki, Ermeni tarihinden sonra hangi ders kitapları verilecek öğrencilere? Derler ki bu öğretmen, yalnızca birkaç zengin veliyi sınava davet edermiş.</p>
			<p>Beşiktaş’ta kimileri tüccarlık veya zanaatla geçinir, kimileri borç yığarak yaşar, kimileri de haftalık veya aylıkla yaşar ki bunlar çoğunluktur. Alışkanlıktır yerlere eğilmek... Bir şey almak... Hayır, yanlış anlaşılmasın, yerden selam alıp vermek için eğilmek... Böylece ağzından hiç eksik olmaz, ne sigara ne de “kulun olayım” lafı... Bir günde yüz kez, “Kölen olayım,” demezse ertesi gün görevinden atılır. Bu garipler, işlerinden olmamak için bestecinin birine, “kölenim” nakaratlı bir şarkı besteletip her gece sofraya oturmadan evvel bu şarkıyı söylerler. Şirket-i Hayriye’ de çalışan Ortaköylü gençler de bu şarkıyı söyler.</p>
			<p>Bu mahalleye giren herkes leke çıkarma tozu taşımalı, zira o kadar az insan var ki buraya girip lekelenmeyen... Burada leke boldur.</p>
			<p>Geçen yüzyıldan kalan avukatlar var, bunlar Allah’a dair mahkemelere bakar. Bu kişiler halktan onaylıdır, hatip sayılırlar.</p>
			<p>Ağlamaya, sızlanmaya o denli alışmışlar ki zavallı halleriyle karşına çıktıklarında mecburen ya bir iş ya da kendi cüzdanını vermelisin.</p>
			<p>Bir şey isterken gözlerinden yaş da akıtırlar.</p>
			<p>Burada gençlik yok. Milli bir sorun olduğunda danışmak için Samatya’dan veya başka bir mahalleden birileri çağrılır. Mahalleyi alıp götürseler halkın sesi çıkmaz. O denli barışseverdirler.</p>
			<p>Kendini asil zanneden zümre meyhaneye, bakkala uğramadan evlerine girer. Diğerleriyse meyhaneye gider. Pazar günleri akşama kadar tavla veya kâğıt oynarlar. </p>
			<p>Bunlar sokakta akrabalarını görmezlikten gelir, selam vermeye, yirmi paraya kahve ısmarlamaya korkarlar.</p>
			<p>Dostlukları o denli ileridir ki iki komşu birbirini tanımaz, yan komşularının kim olduğunu Ortaköylülere sorarlar.</p>
			<p>Beşiktaşlı o derece cesurdur ki, dört Beşiktaşlı bir fareye karşı mücadele eder. <em>La belle Eleni</em> gösterisi her yapıldığında Ajax rolü için Beşiktaşlı artistler aranır.</p>
			<p>Erkekler haftada iki kez gömlek değiştirir. Milliyetçilik söz konusu olduğunda önce hamam, sonra millet... Genellikle saatlerce berberde oturup tıraştan önce üç saat bıyıklarını süslerler.</p>
			<p>Gelelim dişilere.</p>
			<p>Cinsi latifler yolda yere değil göğe bakar, sanırım kolyelerini göstermektir amaçları. Kadınlar burada kocalarını çok etkiler, kocalar hep kadınlarının arkasından yürür, İncil’deki “Adam, annesini babasını bırakıp karısına bağlanacak,”<a class="si-noteref epub-type_noteref" href="#f21" id="backref_21">21</a> ayetine istinaden. Kadınlar kocalarına itaat edeceğine erkekler eşlerine itaat eder. Beşiktaşlı kadınlar güzeldir, hamarat ve evcimen. Pirinç tozu kıymetli değildir, sadeliğin değeri yoktur. Beşiktaş, Pera’ya yakın olduğundan kadınlar en az haftada bir Pera’ya gidip yeni modayı kapıp gelir.</p>
			<p>Bu semtin kadınları erkeklerden daha milletseverdir. Ama çoğunluğu günün büyük kısmını kıyafet dikmeye ayırdığından, kız okuluna gidip orayı denetlemeye vakitleri yoktur.</p>
			<p>Küçük kızlara gelince... Sokaktan geçenlere görünmeden, pencere önlerinde oturup geleni gideni ayağından tepeye inceler, analarına yetiştirirler. “Şu boyda, bu renkte, şu endamda biri geldi yan komşuya.” Anneler minnettar, çocukları tekrar yerlerine gönderip daha dikkatli tespitlerle kendilerine dönmelerini ister.</p>
			<p>Beşiktaşlı baharda Fulyalık denen alana, yazın da Ihlamur bölgesine gider. Pazar günleri hokkabaz gelir, ahlaksız sözlerle ahlak vaazları verir seyircilere. Şerefli kadınların, erkeklerin yanından altı yedi yaşlarında çocuklar da eksik olmaz.</p>
			<p>Kışın, isim günleri<a class="si-noteref epub-type_noteref" href="#f22" id="backref_22">22</a> başlayana kadar evlerine kapanıp otururlar. İsim kutlamaları başladığında da evde oturmak yasak. Her gece bir isme gidip sabaha kadar bir okka rakı, beş okka şarap içerek yüreklerini ferahlatırlar.</p>
			<p>Mahallenin havası ne hafif ne ağırdır. Ne sevinç ne de hüzün verir. Sadece kayıtsızlık yaratır.</p>
			<p>Burada üç yüz elliye yakın Ermeni hane vardır, evde kaç kişi olduklarını kilise yönetiminden öğrenmeliyiz. Mahallede epeyce baş bulunur. Doğramacı başı, keresteci başı, çamaşırcı başı, hamamcı başı... Bu başlar saray işlerinde kullanılır. Koyun başı da meşhurdur.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f20"><a class="si-backref" href="#backref_20">20</a><span class="si-text">. Beşiktaş’taki son Ermeni okulu 1983 yılında kapanmıştır.</span></div>
				<div class="si-footnote html5_aside epub-type_footnote" id="f21"><a class="si-backref" href="#backref_21">21</a><span class="si-text">. Eski Ahit, “Yaratılış”, 2:24.</span></div>
				<div class="si-footnote html5_aside epub-type_footnote" id="f22"><a class="si-backref" href="#backref_22">22</a><span class="si-text">. İsa’nın havarilerinin veya azizlerin isimlerini taşıyanların isimlerinin kutlandığı gün.</span></div>
			</div>
  </body>
</html>