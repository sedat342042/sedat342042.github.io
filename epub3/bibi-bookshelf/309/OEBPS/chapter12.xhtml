<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter12">
<div class="chapter html5_article">
			<h1>ÜSKÜDAR YENİMAHALLE</h1>
			<p>Tabii ki duydunuz, bana dokunma adında bir hastalık var. Ama bu hastalığın bu mahallede doğduğunu duymuş olamazsınız.</p>
			<p>Şimdi artık anladınız, orayı daha kötüleştirmek istemiyorsanız, buraya parmak basmayın. Bizim dikkatimizden kaçmamalı ki, bu mahallenin ağalarına dokunulmazsa buranın tüm haklarını yabancılara satarlar ama dokunulursa milletin haklarını yabancıya verirler. İşte dokunma, dokunmama farkı.</p>
			<p>Küçük bir hikâye anlatalım. Yıllar önce, yerli Rumlar, mezarları olmadığından ölülerini gömmek için ucuz bir yer almak isterler. Mahallenin birkaç Ermeni ağası, bu haberi duyarak onlarla görüşür.</p>
			<p>“Duyduk ki ölülerinizi gömmek için mahallemizde bir yer arıyorsunuz.”</p>
			<p>“Evet, öyle bir fikrimiz var.”</p>
			<p>“Bu konuda elimizden gelen hizmeti esirgemeyiz, iki kilise zaten kardeştir, birbirlerine benzer, ikizdirler sanki...”</p>
			<p>“Teşekkür ederiz.”</p>
			<p>“Kardeş kardeşinin üstüne delirir.”</p>
			<p>“Sağ olsun.”</p>
			<p>“Şimdi bize söyleyin, siz hangi taraftan yer istersiniz?”</p>
			<p>“Biz isteriz ki, sizin mezarlığın yarısı bizim olsun.”</p>
			<p>“O olacak iş değil. Lafını bile etmeyin...”</p>
			<p>“Neden? Kardeş kardeşine bu hizmeti yapamaz mı?” “Neden imkânsız olsun? Bundan kolay ne var?”</p>
			<p>“Bizim mezarlık nasıl sizin olabilir?”</p>
			<p>“Bir gece, bizim Balıklı Mezarlığı’ndan mezar taşlarını getirir, koyar, ertesi gün de Rumların bizim mezarlıkta yerleri varmış dersiniz.”</p>
			<p>“Öyle bir şey yapabilir miyiz?”</p>
			<p>“Mümkündür, siz mahallenin ileri gelenlerisiniz, büyüklerisiniz, siz bütün mahalleyi satabilirsiniz.”</p>
			<p>“Ama vicdanımız?”</p>
			<p>“Vicdanın böyle işlere girmeye hakkı yok. Vicdana bir tokat atıp dışarı kovarsınız veya vicdanınıza birkaç kuruş verirsiniz.”</p>
			<p>“Haklısınız, vicdani bir durum yok. Yaptığımız hırsızlık değil, cinayet değil. Kardeş kardeşinden yer ister, kardeşi de verir. Buna kim ne diyebilir?”</p>
			<p>“Vicdana ait bir sorun değil bu... Allah’a şükür, bizim yaptığımız hırsızlık değil, milletin bir mülkünden bize de pay çıkaracaksınız. İncil’de iki gömleği olanın birini arkadaşına vermeli denir. Çünkü sizin burada bir mezarlığınız var, yarısını bize vermelisiniz. Allah’ın takdir edeceği bir iştir bu.”</p>
			<p>“Biz de böyle düşünüyoruz.”</p>
			<p>“Sizin bu davranışınız mükâfatlandırılacaktır.”</p>
			<p>“Hayır, hayır biz rüşvetle iş yapmayız.”</p>
			<p>“Rüşvet? Tanrı korusun.”</p>
			<p>“Ağalar, rüşvet alıp milletin mülkünü sattılar dedirtmeyiz.”</p>
			<p>“Biz de istemeyiz.”</p>
			<p>“Niye dedikodu olsun?”</p>
			<p>“Niye konuşulsun? Ben mükâfat derken Allah tarafından mükâfatlandıracağınızı anlatmaya çalıştım.”</p>
			<p>“Buna söylenecek söz yok ama rüşvet kabul etmeyiz. Siz bizim yaptığımız işten memnun kalıp teşekkür amacıyla para verirseniz başka bir şey. Bak, buna bir sözüm yok, hediye kabul ederiz ama rüşvet başka... Namusumuza dokunur.”</p>
			<p>“Peki. Allahaısmarladık.”</p>
			<p>“Güle güle.”</p>
			<p>“Birkaç gün sonra görüşürüz.”</p>
			<p>Birkaç gün sonra bizim mezarlıkta, Rum mezar taşları görülür. Halk birbirine geçer.</p>
			<p>“Duydun mu Garabet Bey?”</p>
			<p>“Duymadım, ne oldu?”</p>
			<p>“Bizim mezarlıkta Rum mezar taşları var.”</p>
			<p>“İmkânsız!”</p>
			<p>“Ben gördüm.”</p>
			<p>“Belki bizim taşları Rumcaya tercüme etmişlerdir.”</p>
			<p>Halk ağalara müracaat eder.</p>
			<p>“Ağalar, neden oturuyorsunuz?”</p>
			<p>“Ne yapalım?”</p>
			<p>“Mezarlık elden gidiyor.”</p>
			<p>“Nereye?”</p>
			<p>“Nereye bilmeyiz... Mezarlıkta Rum taşları var.”</p>
			<p>“Önceden yok muydu o taşlar?”</p>
			<p>“Yoktu.”</p>
			<p>“Bildiğimiz kadarıyla o taşlar önceden vardı. Rumların da hakkı var o topraklarda.”</p>
			<p>Halk üzülür, mezarlıkta kavga başlar. Elliden fazla Ermeni genç hapse girer. Millet büyük mücadelelerle neredeyse hepsine sahip olmaya çalışanlardan, mezarlığın yarısını geri almayı başarır. Burada biter büyük üzüntü yaratan küçük hikâye.</p>
			<p>Kilise yönetimi birkaç kişinin tekelinde. Yirmi yıldan beri kendilerini seçtirirler, her yıl istifa eder, yine seçilirler. Tekrar istifa eder, tekrar seçilirler. Bunlarınki monarşi rejimi. Zavallı anayasa kendi kendini parçalar ama sesini duyurmayı beceremez. Kilise yönetimi, okulu istediği gibi idare eder. Cemaran Okulu,<a class="si-noteref epub-type_noteref" href="#f33" id="backref_33">33</a> en hafif rüzgârda bile secde edecek kadar yıprandı. Kilise, okulun giderlerini karşılayabilecek kadar zengin... Tanrı nasip etseydi. Mahalleli bu konuya kayıtsız. “Benim neyime gerek, kilise yönetimi haklı,” der. Aristokrat kesim, yönetimle her konuda hemfikir... Ayin sırasında iki kez çıkıp yönetim odasında sigara, kahve içerler. Bazen onlardan biri gecikse zangoç, kilise içerisine gönderilip kahvenin hazır olduğu hatırlatılır, davet edilir.</p>
			<p>Onlar için kilisenin en önemli ihtiyacı, gür sesli <em>tıbir</em><a class="si-noteref epub-type_noteref" href="#f34" id="backref_34">34</a> olması. Ses Kadıköy’den duyulmalı ki oradan da kendi kiliselerine gelinsin.</p>
			<p>Yenimahalle ikiye bölünmüştür. Yukarı ve aşağı Yenimahalle – yeni mahalle olarak adlandırılmasının nedeni mahallenin eski olmasıdır.</p>
			<p>Yukarı Yenimahalleliler aristokrattır, herkesle görüşmeye tenezzül etmez. Olympos tanrılarıyla görüşmeye layık görürler kendilerini. Dediğimiz gibi, bu zümre fikirlerini kilise yönetimine devretmiştir, hiçbir şeye karışmazlar. Sadece iyi et, tereyağı, sebze, rakı ve şarap konularına karışırlar. Yani neticede göbeği şişirme sanatıyla ilgili konular. İşte yukarı mahalle sakininin Selamsızlıyla konuşması:</p>
			<p>“Efendi, bugün toplantıya gittin mi?”</p>
			<p>“Gitmeye niyetim yoktu ama bu taraftan et almam gerektiğinden biraz içeri baktım.”</p>
			<p>“Ne vardı?”</p>
			<p>“Köpoğlu köpekler, muhteşem et kesiyorlar.”</p>
			<p>“Millet meclisi için dedim.”</p>
			<p>“Altı buçuk okka aldım, böyle kaliteli et...”</p>
			<p>“Yöneticilerin hepsi gelmiş miydi?”</p>
			<p>“Paşalimanı şarabıyla ne güzel gider, bilir misin?”</p>
			<p>“Kardeşim, toplantıda ne konuştular bugün?”</p>
			<p>“Ne bileyim kardeşim! Denediniz mi? Koyun etinden biftek yapılır mı?”</p>
			<p>“Benim soruma cevap ver.”</p>
			<p>“Ne cevabı vereyim? Ben biliyor muyum ne konuştuklarını? Yöneticilerden biri dışarı çıkmış, bağırıyordu. ‘Ben, senin gibi milletin paralarını yemiş değilim, senden iyi bilirim kanunları...’ Kanunları iyi bilmek para etmez, sana maryanı<a class="si-noteref epub-type_noteref" href="#f35" id="backref_35">35</a> öyle bir yuttururlar ki... Bugün niye kefal yoktu?”</p>
			<p>“İyi günler.”</p>
			<p>“Güle güle, akşam gel tavla oynayalım.”</p>
			<p>“Yerim uzak, allahaısmarladık.”</p>
			<p>Yukarı mahallenin kadınları güzeldir ama erkekleri bu güzellikten mahrumdur. Kadınlar arasında dedikodu o kadar fazladır ki, oturduklarında bir haftada zor bitirirler. Burada kadınlar pencerenin önüne oturup sokaktan geçenlerin boyunu, burnunu, sakalını, elbisesini çekiştirir. Kadınlar iki şapkayla kiliseye gider ama bir başları var. Şapkanın biri başlarındadır, diğerini arkalarındaki hizmetçi taşır. Kilisede şapkalarını değiştirirler. Kadınların kafaları küçüktür. Eğer dört-beş kafaya bir şapka koymak alışkanlık olsaydı şimdiki şapkalar dört kadının başını örtmeye yeterdi. Burada modaya tapılır. Yenimahalleli, Selamsız’a gidip oradan yeni elbise modelleri çalar.</p>
			<p>Aşağı mahalle cumhuriyetçidir. Gençler arasında bazen hareketlenme olur ama hepsi neticesiz kalır. Zira tek erklilik izin vermez gençlerin çalışmasına.</p>
			<p>Bu mahallede de topluluklar kurulmuş ve dağılmıştır. Gerçi şimdi ne durumda olduklarını bilmiyoruz. Tahmin etmek kolay aslında. Ya topluluk kuruyorlar ya da dağıtıyorlar.</p>
			<p>Gençlikte bir grup da var ki, kendini hanendeliğe vermiş; bağırarak güzel şarkılar söylemek arzusundadırlar. Bu konudaki görüşlere göre, güzel sesle şarkı söylemek ilerlemeye katkı sağlar. Şarkılar, biraz da rakı veya şarap içerek söylense milletin bütün sorunları çözülmüş sayılır.</p>
			<p>Milletin dili genellikle Türkçedir, fakirlerinki Ermenice-Türkçe karışıktır.</p>
			<p>Meyhaneye gidenlerin çoğu fakir ve müpteladır. Saat dörtte eve dönmektir alışkanlıkları. Zenginler meyhaneye gitmez, gitmemelerinin nedeni de var. Meyhaneleri kendi evlerine taşımışlardır. Bu mahallenin fakiri de, zengini de yemek, içmek, yatmak ve uyumak için dünyaya geldiğini düşünür.</p>
			<p>Burada yaşar Bay Haçadur Misakyan. Millet hâlâ bekler yazılarının yayımlanmasını. Burada yaşar <em>Punç</em> gazetesinin başyazarı Bay Hamparsum Alacacıyan. Gazetesini haftada iki gün yayımlamayı millet için büyük özveri sayar. Bu mahalle yüzyıl önce ne halde idiyse bugün de aynı. Gençler el atmazsa iki asır daha böyle gider. Selamsızlılara düşer haftada bir ayin yapmak, komşusu için.</p>
			<p>Çoğunluk iddia eder ki, Yenimahalleli, birkaç hafta hava değişimine başka bir yere taşınsa mahallenin havası değişir ve mahalle de fikirlerini değiştirip uykusundan biraz uyanır.</p>
			<p>Zamanında mahallenin vaizi Mateos İzmirliyan’ın, piskopos rütbesine erişmesi için Galata ocağı aracı olmuştur. Ellerinden tutup yürüten <em>hayrig</em>’i devirmek için çalışmıştır gece gündüz... Yalnız kendi çıkarları için çalışan bu gruba dahil olmasaydı belki bir gün adil olabilirdi bu adam. Acaba patrik olabilmek için kim gammazlayacak bu ruhaniyi?</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f33"><a class="si-backref" href="#backref_33">33</a><span class="si-text">. Bu okul Kalfayan Okulu’yla birleşmiştir.</span></div>
				<div class="si-footnote html5_aside epub-type_footnote" id="f34"><a class="si-backref" href="#backref_34">34</a><span class="si-text">. Kilisede papazlara yardımcı olan ve ilahi ve dua okuyan kişi.</span></div>
				<div class="si-footnote html5_aside epub-type_footnote" id="f35"><a class="si-backref" href="#backref_35">35</a><span class="si-text">. Marya: Yunanca <em>margia</em>’dan. Ağdan çıkarılıp denize atılan veya tayfaya bırakılan karışık türde ufak balık.</span></div>
			</div>
  </body>
</html>