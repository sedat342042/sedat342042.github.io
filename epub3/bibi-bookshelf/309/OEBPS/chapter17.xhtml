<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter17">
<div class="chapter html5_article">
			<h1>KUZGUNCUK</h1>
			<p>Kuzguncuk İskelesi’ne yanaşmak için, kaptan, gemisini Beylerbeyi’ne yönlendirmek zorundadır. Boğaz akıntısı böyle ister. Kuzguncuk yönüne ilerlerse kendini Üsküdar’da bulur. Kuzguncuklu bu yoldan gitmeyi alışkanlık edinmiştir. Kiliseye gitmek için de Beylerbeyi meyhanelerine yöneltir yolunu, zira adımları kendiliğinden meyhaneleri bulur. Kararların da kendi akıntıları var. </p>
			<p>Bu mahalle resmen İcadiye’yle birleşmiştir ama gayri resmi olarak hiçbir mahalleyle birleşmemiştir.</p>
			<p>Tanrı kutsasın, hiç kavga olmaz okul için.</p>
			<p>“Çok şükür, nihayet okulunda kavga olmayan bir mahalle gördük. Yaşasın Kuzguncuklu! Kuzguncukluya bir rakı gönder benden...”</p>
			<p>Evet, Kuzguncuk’ta hiç kavga olmaz okul için... Nedenini tahmin edebilirsiniz. Size nasıl söylesem ki... Kuzguncukta okul yok.</p>
			<p>“Şimdi anlaşıldı, semt okullarıymış kavga nedenleri.”</p>
			<p>Gerçi küçük bir bina var, minik çocukların uyumaya gittiği. Mahalleli bir kez okula kırıldığından, bir kuruş bile vermemeye ant içmiştir. Şimdi bu yeminini bozmamak için keselerinin ağzını açmamaya mecburdur.</p>
			<p>Bugüne kadar, mahalle mütevellilerinin de kavgası görülmemiştir. Bunun da sebebi şudur. Bu mahallede...</p>
			<p>“Mahalle yok, değil mi?”</p>
			<p>Bu mahallede, yanlışlıkla biri siyaha beyaz dese karşısında, “Hayır, bu siyahtır, beyaz değil,” diyen birini bulmaz. Böylelikle hiç kargaşa olmaz, kafaları eskisi gibi sabit kalır, yalnız iki senede bir feslerini değiştirirler.</p>
			<p>Bunlar yılda iki yüz elli gün kutlama yapar ve dinlenir. Kimse para dizme, şükür kazanma ve şöhret heveslisi değildir. Herkes balık yığmayı, balık kazanmayı ve balık tutmayı arzu eder. Mideleri hassastır. Koyun veya dana eti onlara dokunur. Yüreklerinde biraz okul hevesi varsa bile balıkla içtikleri şarap sayesinde söner. Heveslerine dökülür şarap. Belki rakı içselerdi, hevesleri coşardı. Bunlar diğer mahalledekiler gibi gecelerini meyhanelerde geçirmez, birkaç kadeh içip evlerine dönerler.</p>
			<p>Kuzguncukluların alışkanlığıdır, her gece, her pazar veya bayram günlerinde evlerde toplanıp eğlenmek. Konuştukları konular genellikle tavla veya kâğıt oynamak hakkındadır. Bazen de iskele kahvesinde Yahudilerle tavla oynayıp şakalaşma dersleri alırlar, Ani şivesiyle. Tavla veya kâğıt oyununda kaybeden, istediği ve yapabildiği kadar küfretmeye hak kazanır. Kazanan kesinlikle sessiz kalır ve burnunun ucundan gülüp rakibini daha fazla kızdırır. Küfür konusunda muhafazakâr partiye bağlıdırlar.</p>
			<p>Burada yaşardı saygıdeğer ve yüce insan Isdepan Aslanyan Paşa. Bu paşa, Kudüs’ün hesaplarını alicenaplıkla denetledi ve iki yüz Osmanlı altını aldı. </p>
			<p>Burada düzgün bir kilise var, düzgün ve güzel sesli papazlar var ama düzenli dindarlar yok.</p>
			<p>Kadınlar da genellikler erkekler gibi hayat sürdürür. Kadınlar araştırma fikrine sahip olmaya hazır değil daha. Erkeklerin gönderdiği balıkları kızartarak geçirirler günün yarısını. Kuzguncuk’ta erkekler daha saygıdeğerdir kadınlardan. Kadınlar erkeklerin arkasından gider. Oysa Beyoğlu’nda bunun tersi. Erkek kadının arkasından gider. İncil’de dendiği gibi, “Adam, annesini babasını bırakıp karısına bağlanacak.”<a class="si-noteref epub-type_noteref" href="#f40" id="backref_40">40</a></p>
			<p>Kuzguncuk’un kadınları çalışkandır, İcadiye’den alırlar moda derslerini.</p>
			<p>Dedikoduya çok niyetli değildirler ama giyim konusunda dedikodu yapmaya yeteneklidirler.</p>
			<p>Kuzguncuk’un havası balık kokar, gelenler ağzını burnunu buruşturur. Kuzguncukluların buruşuk yüzlü olmasının sebebi mahallenin havasıdır.</p>
			
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f40"><a class="si-backref" href="#backref_40">40</a><span class="si-text">. Yeni Ahit, “Matta”, 19:4.</span></div>
			</div>
  </body>
</html>