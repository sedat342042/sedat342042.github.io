<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter8">
<div class="chapter html5_article">
			<h1>RUMELİHİSARI</h1>
			<p>“Buyurun ağa, muhteşem ıstakoz... Ucuza vereceğim.”</p>
			<p>“Çekme kardeşim, yakamı bırak.”</p>
			<p>“Istakoz muhteşem, rakıyla iyi gider.”</p>
			<p>“Bırak... İstemiyoruz.”</p>
			<p>“Bana bak sen ağa, gel sana güzel kefal vereyim, onlara bakma sen.”</p>
			<p>“Bu tarafa gel dostum, onlar sahtekâr... Bir okka balık sakladım, sana vereyim, rakıyla iyi yenir, bu sabah yakaladım dostlar için.”</p>
			<p>“İstemem.”</p>
			<p>“Gel sana bir rakı ısmarlayayım.”</p>
			<p>“Teşekkürler, ben gezmeye geldim, rakı içmeye değil.”</p>
			<p>“Bu köyde rakı içilir dostum, rakı içmeden gezmek imkânsız.”</p>
			<p>“Alışkanlığım yok.”</p>
			<p>“Bari şu harikaları al, ucuza vereceğim.”</p>
			<p>“İstemem.”</p>
			<p>“Ne istiyorsunuz adamdan! Bırakın... Bırakın, işine gitsin. Niye yakasına yapıştınız?”</p>
			<p>“İnsanlığınız için teşekkür.”</p>
			<p>“Bunlar öyle insanlardır ki, iskelede birini gördüklerinde dört tarafını sararlar.”</p>
			<p>“Evet.”</p>
			<p>“Zorla balık vermek isterler.”</p>
			<p>“Doğru.”</p>
			<p>“Kaç kez söyledim kendilerine bu huylarını bırakmalarını.”</p>
			<p>“Çok iyi birisiniz. Allahaısmarladık... Biraz çevreyi gezeceğim.”</p>
			<p>“Bin kez tembihledim, köye gelenleri bıktırmayın; ama kime söylersin.”</p>
			<p>“Teşekkür ederim, allahaısmarladık.”</p>
			<p>“Bunlar böyle insanlar... Kafalarına koyduklarını yaparlar.”</p>
			<p>“Teşekkür ederim.”</p>
			<p>“Köyün okulu için birkaç kuruş bağışlar mısınız? Okulun müdürlüğünü üstüme aldım ve idare ediyorum.”</p>
			<p>“Sakini ne yapar?”</p>
			<p>“Onlar balık tutar.”</p>
			<p>“Okulun geliri var mı?”</p>
			<p>“Hayır, okulun geliri yok... Geliri olmasa da iyi yönetilemiyor. Çok şükür Allah’a, bizim gelire ihtiyacımız yok.”</p>
			<p>“Parasız nasıl yönetilir?”</p>
			<p>“Öğretmenlere aylık vermem.”</p>
			<p>“İyi.”</p>
			<p>“Hademeye de aylık vermem. Kâğıda, kalem ve mürekkebe de para vermem.”</p>
			<p>“Yaşa.”</p>
			<p>“Odun, kömür için de bir şey ödemem.”</p>
			<p>“Harika... Bari bütün okul müdürlüklerini sen üstlenseydin.”</p>
			<p>“Şimdi, bana sor ki nasıl yönetirim.”</p>
			<p>“Sordum.”</p>
			<p>“Sordum demekle olmaz, sor.”</p>
			<p>“Peki, nasıl idare ediyorsun?”</p>
			<p>“Robert Kolej’deki Ermeni öğrencilerden birkaçı gelip bedava ders verir. ‘Eee,’ de.”</p>
			<p>“Eee...”</p>
			<p>“Hademeye ihtiyacım yok, öğrenciler yiyeceklerini içeceklerini kendileri getirir. ‘Eee,’ de.”</p>
			<p>“Eee...”</p>
			<p>“Kâğıdı, kalemi, mürekkebi oradan buradan toplarım. ‘Eee,’ de.”</p>
			<p>“Eee...”</p>
			<p>“Odun kömüre ihtiyacım yok, zira bizim öğrencilerin üşüme huyu yoktur. İşte böyle yürütürüm. Sonra da hakkımda dedikodu yaparlar.”</p>
			<p>“Ne derler?”</p>
			<p>“Derler ki ara sıra arkadaşlarımla yukarıdaki bağa gidip rakı içer, okul öğrencilerine şarkı söyletirmişim. Derler ki balıkçılara rakı içirterek onlara kendimi sevdirip genel görüşleri değiştirirmişim. Geçenlerde bir sorun yaşandı. Bir eğiticinin işten ayrılmasını istiyordum. Köyün tüm balıkçıları toplanıp bir ağızdan öğretmeni istemiyoruz diye bağırdı. Birkaç aydın nedenini sorguladı. ‘Bir hatası varsa bilelim. Ona göre biz de sizle beraber oluruz.’ Balıkçılar iyi insanlar... Tekrar bağırdılar: ‘İstemiyoruz.’ ‘Neden istemiyorsunuz?’ ‘Biz bilmeyiz. Parnig Ağa’ya sorun.’ ‘Ama öğretmenin hatası yok.’ ‘Hatası olmadığından istemiyoruz.’ dediler ve sorun halledildi. Hallolmasaydı balıkçılar döverdi aydınları.”</p>
			<p>“Okul şimdi ne durumda?”</p>
			<p>“İyidir, benim işim yok... Sabahtan akşama kadar okul için çalışırım, istediğim zaman da milli temsil diyerek gazeteye ilan verir, birkaç yüz de oradan koparırım.”</p>
			<p>“Ne temsilidir bu? Meşrutiyetin kutlaması mı? Kilisenin isim günü mü? Yoksa okulun?..”</p>
			<p>“Doğrusu, önemsemedim bir isim vermeyi. Gel gör ki soran da yok ama gelecek yıl bir isim vereceğim.”</p>
			<p>“Kaç Ermeni hane var?”</p>
			<p>“Yazın seksen hane, sonbaharda yetmiş beş, kışın altmış, baharda da altmış beş...”</p>
			<p>“Mahallelinin mesleği ne?”</p>
			<p>“Bir kısmı gemici, bir kısmı balıkçı... Hepsi iyi kalpli ve iyi rakı içicidir ama çok sağlıklıdırlar. Normal konuşmalarında bile sesleri Tarabya’dan duyulur. İriyarıdırlar. Çok yaşar, tatlı tatlı küfrederler.”</p>
			<p>“Sağ olsunlar. Kadınların yaşamı nasıl?”</p>
			<p>“Yazma yapıp satar, kocalarına bakarlar. Diğer mahallelerde işini sıraya koyanlar evlenir. Burada tam tersi, yaşamını kazanamayan evlenir, ‘karısı’ ona baksın diye. Burada dedikodu, şatafat, müsriflik, tiyatrolar, gazinolar yok. Burada hayat basit.”</p>
			<p>“Verdiğin bilgiler için çok teşekkür ederim.”</p>
			<p>“Havası çok sağlıklı... İki okka rakı da içsen sabah çok hafif uyanırsın. Sanki gece hiçbir şey içmemiş gibi... Pek çok insan buraya içmeye gelir.”</p>
			<p>“Teşekkür ederim.”</p>
			<p>“Okul için bir bağış yaparsan ben de teşekkür ederim.”</p>
			<p>“Gel şu balığı kaçırma ağa.”</p>
			<p>“Şu ıstakozu al, rakına meze yap ağam.”</p>
			<p>“Şu kefali alsana.”</p>
			<p>“İhtiyacım yok,” dedim ve kendimi sandala attım.</p>
			</div>
  </body>
</html>