<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter13">
<div class="chapter html5_article">
			<h1>PERA (BEYOĞLU)</h1>
			<p>Pera’nın sınırları; doğuda kumarbazlık, batıda gösteriş, güneyde müsriflik ve kuzeyde sahtekârlıktır.</p>
			<p>Artık böyle sınırdaşların olduktan sonra, rahat yürekle hayatını yaşa.</p>
			<p>Bu mahalle İstanbul’un Paris’i... Tabii Paris kendini aşağılanmış saymazsa adının Beyoğlu’yla özdeşleşmesine.</p>
			<p>Cennet sayılabilecek parkları ünlüdür. Bilge ağaçları var iyiye ve kötüye. İyi ağaçlara daha çok meyve yüklenmiş; oysa kötü ağaçların üstünde ne meyve ne de yaprak bulmak mümkün. </p>
			<p>Sokakları oldukça geniştir. Yalnız sabahları sokaklardan geçmemeli, zira her sabah sokaklar süpürülür ve tozlar her tarafı sarar.</p>
			<p>İyi mekânlarda çeşitli konularda sabaha kadar nağmeli konuşan güzel kızlar var. Üniversiteleri de var. Orada iyi kâğıt oynamak, rakibini kolaylıkla soymak öğretilir.</p>
			<p>Genellikle evler kâgirdir. Evler çok cesurdur, yangından korkmaz ama yanar.</p>
			<p>Elişleri mükemmelliğe ulaşmıştır. Cins-i latifler hırsız olabilirdi erkek doğsalardı. Burada dükkân açmış bizim kız ve kadınlarımızın ceplerinden her gün, her saat, her dakika, her saniye para çekerler.</p>
			<p>Küçük bir şapka için iki lira isterler. Düzeltmek için, yani üstüne bir çiçek bağlamak için de bir lira alırlar.</p>
			<p>Paris’ten gelmiş fikirlere uygun gömlekler dikerler. Düğmeleri ilk iliklendiğinde kopar, biraz derin nefes aldığında dikişleri sökülür. Anlayın artık bütün elbiselerin halini. Buradan gömlek veya elbise alanlar dikkatli ve ölçülü nefes almalıdırlar.</p>
			<p>Kışın Taksim’den Galatasaray’a doğru oluşan gölü ünlüdür. Şirketlerden biri bu gölde gemi çalıştırmak istedi ama izin alamadı. İzin alabilseydi büyük paralar kazanabilirdi. Bazı kadınlar buna muhalefet etti. Onlar için büyük şans sayılıyordu bu gölet, kendi bacaklarını etrafa göstermek için. Bu göletten geçerken eteklerini dizlerine kadar çekerlerdi. İnce bacaklı kadınlara gelince... Onlar çok gayret gösterdi izin verilmesine. Böylelikle kendileri de kışın dışarı çıkma özgürlüğünü yaşayabilecekti. Zira onlar kaçınır, zayıf bacaklarını etrafa göstermeye. Her zaman olduğu üzere gerçek şudur ki, kadınlar çirkin yönlerini kapatmak için büyük fedakârlık gösterir.</p>
			<p>Bu mahallenin milliyetçileri hakkında tam bilgi verebilmemiz için, onları kısımlara ayırmak zorundayız.</p>
			<p>Bir kısmı Beyoğlu’nun yerlisi değildir. Ya Hasköylü ya Yenikapılıdır. Zamanında zengin olduklarından buraya taşınmış ve iflas etmişler, sanki Hasköy’de veya Yenikapı’da iflas etmenin zorlukları vardı. Şimdi iflas etmiş bütün amiralar burada oturuyor. Burası, ödemeleri kesinlikle durdurmuş kişilere kolaylık yaratır. İflas etmeyi arzu eden tüm tüccarlar buraya gelir. Çoğu da tanıdıklarıyla karşılaşmamak için iflas ettikten sonra buraya taşınır. Zamanında, iflas etmek çok ayıp olduğundan iflas eden birisi, yeni papaz olmuş gibi kırk gün pişmanlık çeker, evden dışarı çıkmazdı. Şimdiyse şükürler olsun, iflas etmek olağan sayılıyor.</p>
			<p>Yine de başkasının hakkını yemeyi aşağılanmak ve ayıp sayan karanlık kişiler var. İşte bu kararmışlardır Beyoğlu’na taşınan. Aydınlıklar dileriz kendilerine. Kötü düşünceleri bir tarafa bırakıp sakin vicdanla iflas etsinler, başkalarının parasını yemeyi büyük şeref sayarak. Zaten zengin olmanın en kestirme yoludur bu. Görmek istemememize rağmen gördüğümüz bütün zenginler bu yollarla ulaşmışlardır limana. İşte bir adam ki hayatında hiç tüccarlık yapmamış ama bugün, Boğaz’ın iki yakasında yükselmiş muhteşem binalara sahip. Bunlara nasıl sahip olmuş? Sorma... Kaparak inşa ettirmiş. Öbür tarafa döndüğünde öyle kişiler görürsün ki hayatını ancak idame edecek kadar para kazanmıştır. O kişiler bilmem hangi adada büyük topraklar sahiplenmiş, Nuh Peygamber’den beri parça parça satmış? Bu arazileri bitmez, bırakın bitmesini, satıldıkça daha genişler. Nasıl? Sorma... Zira cevabı hırsızlıktır. Bu hırsızlar toplumda saygı görür, onlar için derler ki:</p>
			<p>“Çok akıllı, çok becerikli insanlar, erkenden geleceklerini hazırlamışlar.” </p>
			<p>Bu insanlar başka topraklarda yaşasaydı, müebbet hapse mahkûm olacaktı. </p>
			<p>Bir başka zümrenin, ne işi var ne geliri ne de dertleri yaşamak için. Bu insanlara göz attığınızda şaşırırsınız nasıl yaşayıp açlıktan ölmediklerine. Gidişatlarını incelediğinde de şaşırırsın ki neden milyonlara sahip olmamışlar. Bu konudaki tüm sermayeleri, dostlarından borç alıp borçlarını ödemeyerek elde ettikleri üzerlerindeki giysilerdir. Tüm zenginliklerini üzerlerinde taşırlar, Bias’ın öğrencilerindendir. Bu elbiselere sahip olduktan sonra arkadaşlarından birkaç kuruş bulup mahallenin en şık mekânına gidip otururlar. Gözü kapıda, yabancı birisinin girmesini bekler, oltasını denize bırakıp balığın gelmesini bekleyen balıkçı gibi. Yabancı biri geldi mi hemen yanına gider, dost olur, başlar konuşmaya. Sorar ona:</p>
			<p>“Ne zaman geldiniz?”</p>
			<p>“Dün gece geldim.”</p>
			<p>“Ben sizi bir yerde gördüm, sizi tanıyacağım. Ama hafızam biraz zayıf ve...”</p>
			<p>“Olabilir.”</p>
			<p>“Mardiros Ağa’nın yeğeni misiniz?”</p>
			<p>“Hangi Mardiros Ağa’nın?”</p>
			<p>“Bir Mardiros Ağa vardı... Şu kendisi... Şu Mardiros Ağa, sonra... Sonra bir şey oldu.”</p>
			<p>“Sonu mu oldu?”</p>
			<p>“Sonu oldu dediler, o zamanlar.”</p>
			<p>“Mardiros adında dayım yok benim.”</p>
			<p>“Yok mu?”</p>
			<p>“Yok.”</p>
			<p>“Mardiros adında dayısı olan kim peki? Sonra bir şey oldu. Affedersiniz, şimdi hatırladım. Siz değildiniz. Sizi başka birine benzettim. Garabed’di o, sizden iyi olmasın, dostumdu. Mardiros Ağa’nın da yeğeni... Saygıdeğer bir gençti ama altı yıldır kendisini görmedim. Mardiros Ağa da iyi bir insandı. Sonra... Sonra... Ne oldu bu adam sonra? Ha! Sonra çok fakir oldu. Zira bütün varlığını konsolite<a class="si-noteref epub-type_noteref" href="#f36" id="backref_36">36</a> gömdü. Zavallı Mardiros Ağa... Ama ben sizi de mutlaka bir yerde gördüm, simanız tanıdık.”</p>
			<p>“Muhtemelen Yenikapı’da gördünüz.”</p>
			<p>“Doğru Yenikapı, doğru... Ah kardeşim rica ederim konsolit oynamayın, konsolit insanı mahveder. Bazen de insan mahveder konsoliti.”</p>
			<p>“Ben oynamam.”</p>
			<p>“Yaşa, şimdi sevdim seni... Affedersiniz lafa daldık, ne içeceğinizi sormaya unuttum, ne alırdınız? Kahve mi? Rakı mı?”</p>
			<p>“Rakıyı ağzıma koymam.”</p>
			<p>“Tekrar yaşa, tekrar seveyim seni... Kimlere nasihat etmedim içkiden uzak durmalarını ama anlatamadım. Bir kahve getir. Evdekiler nasıllar, iyiler mi? Annen nasıl?”</p>
			<p>“Annem yok.”</p>
			<p>“Siz sağ olun... Sorması ayıp neyle uğraşırsınız?”</p>
			<p>“Ufak bir ticaret... Keten işi...”</p>
			<p>“Çok iyi... Keten işi iyidir. Bir amca oğlum var, keten işi yapmasını telkin ettim ama lafımı dinlemedi.”</p>
			<p>“Efendimiz ne işle uğraşır?”</p>
			<p>“Gerçeği söylemek gerekirse şimdilik benim işim yok. Babamızdan kalan birkaç ev var, onların geliriyle yaşarız. Bir iş yapmak istiyorum ama karar veremiyorum.”</p>
			<p>O anda ev hizmetlisi tipinde biri içeri girer, lafını keserek kulağına bir şeyler fısıldar.</p>
			<p>“Daha erken neden haber vermediniz?”</p>
			<p>“Kendisi 20 lira istemişti, biz de sizden o kadar istedik.”</p>
			<p>“Allah Allah! Şimdi ne yapmalı? Galata’ya git, odayı aç...”</p>
			<p>“Adam şimdi istiyor, aşağı inmeden burada birine verecekmiş.”</p>
			<p>“İnsanı çatlatacaklar.”</p>
			<p>“Ne oldu?” diye sorar yabancı.</p>
			<p>“Önemli değil, 20 liralık bir ayna sipariş etmiştim. Adam 30 liralık getirmiş, şimdi 10 lira daha istiyor. Beklemiyor da, hizmetli Galata’ya gidip getirsin... Bu Avrupalılar şaşılacak insanlar.”</p>
			<p>“Kabul ederseniz, ben vereyim, bir saatte iade edersiniz.”</p>
			<p>“Hayır, hayır ne demek? Ayıptır. Ben özellikle sevmem borç almayı.”</p>
			<p>“Önemli değil, bir saatlik borcun lafı mı olur. Gel... Al...”</p>
			<p>“Bu şimdi büyük ayıp oldu.”</p>
			<p>“Önemli değil.”</p>
			<p>“Minas, acele et, Galata’dan 10 lira getir.”</p>
			<p>“Peki.”</p>
			<p>Hizmetli uçarak uzaklaşır.</p>
			<p>“Özür dilerim dostum.”</p>
			<p>“Önemli değil.”</p>
			<p>“Ne konudaydı sohbetimiz?”</p>
			<p>“İş konusunda.”</p>
			<p>“Evet, bir işe başlamak istiyorum ama sermayemi kaybetmekten korkuyorum. Zira zamane işleri çok iyi değil. Benim gidişatım daha kârlı...”</p>
			<p>“Haklısınız... İş kurmanın zamanı değil.”</p>
			<p>Bir saate yakın işler konusunda sohbet ederler. Koşarak kahvenin önünden geçen hizmetliyi içeri çağırır.</p>
			<p>“Para nerde?”</p>
			<p>“Anahtarı yanlış almışım, değiştirmeye gidiyorum.”</p>
			<p>“Salak, acele et... Aptal hizmetliler çekilecek şeyler değil doğrusu. Kırk hizmetli değiştirdim, bu kırk birinci olacak. Aklı başında birini tanıyor musunuz?”</p>
			<p>“Öyle birini tanımam.”</p>
			<p>Bu konuşmalar sırasında dostumuz aniden kahveden dışarı fırlar ve otuz yaşlarında birinin boynuna sarılıp onu öper. Öpüşme merasiminden sonra, ikisi de kapıya gelir ve yabancıya:</p>
			<p>“Kardeşim Marsilya’dan geldi. Eve gideyim, çeyrek saatte dönerim. Binlerce özür dilerim, milyonlarca özür...”</p>
			<p>Yabancı adam, bugüne kadar o kahvede, anahtarı bulamayan hizmetliyi, kardeşini eve götüren dostunu, geri dönmeye niyeti olmayan 10 lirayı bekler. İşte bu zümrenin bir işi... Gözümle görme şerefine nail oldum. Şüphe yok ki bu tarz işler bugün tüccarlıktan daha kârlı, her gün yaşanırsa.</p>
			<p>Diğer bir kesim tüm zamanını kumar oynayarak geçirir. Kendi sanatı olan tavla, iskambil veya farklı bir oyun. Bununla ailesini geçindirir veya açlıktan öldürür. Bu kumarbazlar da ikiye ayrılır. Zenginler altınla, fakirler gümüşle oynar.</p>
			<p>Bir kısım da ya eve ya evliliğe ya da ikisine birden arabuluculuk yaparak para kazanır.</p>
			<p>Unutmayalım, hatırlayalım, bir hafta aç gezip yine de eski elbiselerle dolaşmamak genel kuraldır. Yirmi parası olmayan bile Rotschild’in oğlu gibi giyinir. Bundandır Pera’nın zengin mahalle zannedilmesi.</p>
			<p>Burada yaşar milletimin en ünlü zenginleri... Son yıllarda keselerini hayırsever işler için açmışlardır. Yalnız adları gazetelerde yayımlanacak hayırseverliklere. Kendilerine faydası olmayacak, millete şeref getirecek işler için bir kuruş vermezler. Zira o kuruşlar gazetelerde okunmaz. Büyük aptallıktır doğrusu biri millete iki kuruş versin ve adı gazetelerde yayımlanmasın. İstisnalar unutulmamalı tabii.</p>
			<p>Gençlik beş yılda bir uyanır. Topluluk yoksa kurmayı, varsa yıkmayı düşünürler. Eskiden Hamagam topluluğu vardı, şimdi yok. Fakir hastalara, doktor ve ilaç ulaştırmak amacıyla Ojantag adında bir grup kurulmuştu. Epey para topladılar ama sonra fakir birkaç üye de hastalandı. Bunlar ağır hasta olduğundan kuruluşun parasıyla kendilerini tedavi ettirdiler. Böylece kuruluş amacına ulaşmış oldu.</p>
			<p>Milletin en tanınmış doktorları, bu mahallede ikamet eder. Genellikle buradadır milletin en meşhur hastalıkları, yani mülkler idaresi sorunları, Hasunyan problemi vesaire.</p>
			<p>Mahalleli burada da kilise yöneticilerinden asla memnun değildir, bu yüzden kavgalar eksik olmaz.</p>
			<p>Karagözyan kardeşlerin yaptığı okul, bu mahallenin mezarlığında yükselecek. Eğer konsolitler lütfedip yükselirse. </p>
			<p>Nezleye tutulmuş Naregyan nam semt okulu, diğer okullarla kıyaslandığında çok zavallıdır. Oysa diğerleri ateşten kıvranıyor.</p>
			<p>Mahallemde dört kilise var: Surp Yerrortutyun, Hor Virab, Vosgeperan ve Surp Harutyun. Bu dört kilisede dört dindar Hıristiyan yok.</p>
			<p>Buralılar eğlenmeyi çok sever. Yazın parklara, açık alanlara; kışları tiyatrolara, balolara ve değişik eğlencelere giderler.</p>
			<p>Kadın kısmı kendilerini tamamen aynalara vermiş. Saatlerce, günlerce, haftalarca, aylarca, yıllarca ve asırlarca aynalar önünde güzelleşmeye çalışırlar. Kadınların çoğu dışarı çıkarken veya misafir kabul ederken giyinir. Gereklilik olmasa evde gecelikle dolaşırlar. Acaba elbiselerle yatağa da girerler mi?</p>
			<p>Kadınların dedikodusu azdır. Dedikodu yapmak gerektiğinde çok nazik davranırlar.</p>
			<p>“Madam K., duydum ki P.nin karısı, Z.nin kocasını severmiş, aman rica edeyim bu söz gizli kalsın.”</p>
			<p>“Emin ol, kimseye söylemem.”</p>
			<p>Haber getiren kadın gider. Madam K. komşusunun kapısını çalar, hizmetli kapıyı açar.</p>
			<p>“Hanımını aşağı çağır, Minas.”</p>
			<p>“Hanımım dört saattir giyinmek için odaya girdi ve daha çıkmadı.”</p>
			<p>“Çabuk git ve de ki Madam K. geldi, önemli bir haber getirmiş.”</p>
			<p>Hizmetli yukarı koşar, hanımına haber verir. O da giyinmiş halde aşağı iner.</p>
			<p>“Yukarı buyurun Madam K.”</p>
			<p>“Gelemem Madam Ş., sözümü söyleyip gitmem gerek, işlerim var.”</p>
			<p>“Hayırdır?”</p>
			<p>“Nasıl hayır? P.nin karısı, Z.nin kocasını severmiş. Aman ayağını öpeyim başkasına söyleme, sırrımı sakla... Allahaısmarladık.”</p>
			<p>“Böyle şey başkasına söylenir mi? Merak etme.”</p>
			<p>Madam K. gider, Madam Ş., hizmetlisine, “Şu şemsiyemi ver bana...” der.</p>
			<p>Şemsiye gelir, Madam Ş. sol koldaki sokağa girer, bir kapının zilini çalar. Kapı açılır, yukarı çıkar, iriyarı bir kadınla karşılaşır.</p>
			<p>“Buyurun Madam Ş.,” der ev sahibi, “siz de buraya gelir miydiniz, hangi rüzgâr attı böyle?”</p>
			<p>“Şöyle... Nasılsınız? İyi misiniz? Eşiniz nasıl? P.nin karısı, Z.nin kocasını severmiş. Şimdi duydum ve çok üzüldüm. Ayağını öpeyim sakın başkasına söyleme, bana söyleyen kimseye söylemememi tembihledi.”</p>
			<p>“Merak etme,” der ve Madam Ş. gider gitmez, hemen sokağa koşar, ahbaplarına müjdeyi vermeye.</p>
			<p>Acaba gerçek mi P.nin karısının Z.nin kocasını sevdiği? Tanrı korusun büyük yalan... Zaten P.nin karısı, kendi kocasını bile sevmez. Bir gün P.nin karısı, bu haberleri uyduran kadının elbisesine basıp biraz yırtmıştı. O kadın da P.nin karısından intikam almak için iftira atarak üste çıktı.</p>
			<p>Beyoğlu’nun güzel kadınları hakkında fazla konuşmayı abartı sayarız. Dediğimiz gibi aynanın önünde geçirirler ömürlerini... Bu kadarı yeterli, bu kadarı çok bile...</p>
			<p>Yaz mevsiminde burada su bulunmaz ve mahalleli yazı mecburen susuz geçirir. Kendi rakısını da susuz içer.</p>
			<p>Hava iyidir ama anlaşılan yazın bozulur, zira zenginler yazlığa giderler hava almaya.</p>
			<p>Beyoğlu’nda kaç Ermeni hane var? Bu soruya kesin cevap almak için sayım yapılması gerekir. Bu yapılmadan önce ne söylersek meşru sayılacak. Bu konuda fikirler farklı. Zannedilir ki Beyoğlu’nda iki bin beş yüz hane var, kimilerine göre bin beş yüz. Abartı... Abartı... Abartı... Kanımca ancak üç Ermeni hane var Beyoğlu’nda.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f36"><a class="si-backref" href="#backref_36">36</a><span class="si-text">. Anaparasının ödeme tarihi belirsiz olan ve sadece faizi ödenen devlet tahvili; Osmanlı Devleti’nin son dönemlerinde devlet borçlarına karşılık çıkarılan hisse senetleri ve tahviller.</span></div>
			</div>
  </body>
</html>