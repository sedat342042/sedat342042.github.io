<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter26">
<div class="chapter html5_article">
			<h1>YENİKAPI</h1>
			<p>Şahane havası vardır.</p>
			<p>Yenikapılılar sabah uyandığında, başlarının omuzları üstünde olduğunu hisseder. Belli ki hırsızlar kesmemiş; ama başını kaldırmak istediğinde ümitsizliğe kapılır. Başı o kadar ağırdır ki kaldıramaz.</p>
			<p>Acaba bu kafalar çok mu ağır? O yüzden mi kaldıramazlar? Sanmam. Acaba o kafalar çok mu dolu? Ve bu yüzden mi çok ağır? Bilmez misiniz? Yenikapı’da boş kafalar da hafif olmalı ama ağırdır – hafif gençler için kıymetli bir mahalle. Yenikapılıya, yataktan kalkması için birinin yardım etmesi gerekir. Başını kaldırmaya, ayağa kaldırmaya... Aksi halde haftalarca yatar. Yenikapılının başının ağırlığı hırsızlık vakasının ispatıdır. Şöyle ki, Yenikapılı bir genç, nişanlısından öpücük çalmak için onun evine gider. Kızın muhafazakâr babası, müstakbel damadını düğünden önce evinde görmek istemez. Duyar ki damat yavaşça kapıdan girmiş. Damadı azarlamaya gider. Damat, kayınpederi gördüğü gibi kendini aşağı atar, başının üstüne düşer ve birkaç dakika öyle kalır. İşte bundan denmiştir, Yenikapılının başı tüm bedeninden ağırdır.</p>
			<p>Bu mahallenin, biri erkekler ve diğeri kızlar için iki okulu vardır. </p>
			<p>Şimdi bu okullar Kumkapı’daki okullarla birleştirilmiştir. Okul yönetimi üzerine düşen vazifeyi yapmaya korktuğundan, gelecekte de bu okulların iyi bir durumda olmayacağı fikrindeyiz.</p>
			<p>Büyük milli davalar söz konusu olduğunda, mahalle savaş meydanına döner. Burada anayasa münakaşaları ve diğer önemli sorunlar hakkında büyük kavgalar olmuştur. Bir keresinde kavga o kadar büyük boyutlara ulaştı ki, Yenikapılıların başı daha ağırlaştı ve kilisede yirmi kişiden fazla genç yaralandı.</p>
			<p>Geçen dönem, okulu restore etmek amacıyla yönetim kurulu seçilmişti. Kurul, kilisenin yan sokağını restore edip eğlence için hiçbir fedakârlıktan kaçınmadı. Bu sayede kilisenin bitişiğindeki meydan ağaçlandırıldı ve şimdi, bundan, yaz gecelerinde toplanıp mahzun eğlencelerle vakit geçiren bayanlar ve baylar şeref duyar. Kilise yönetim kurulu çalışmalarının meyvesini görüp ağzının sularını akıtır. Yöneticiler meyve görürler ama toplayanlar, gençlerdir.</p>
			<p>Mahalle halkı ikiye ayrılır: zanaatkârlar ve rahat yaşayanlar.</p>
			<p>Zanaatkâr kısmı, kahvede tavla ve ikiyüz oynayarak zamanını öldürür. Burada genellikle ikiyüz oynanır. Bu oyunda çok meşhurdurlar. Başka yerlerde bu konuda sorun çıkarsa mahkeme olarak buraya danışılır.</p>
			<p>Sarhoşluk konusunda o denli ünlü değildirler –yarım okka rakı içtikten sonra fark ederler ki aslında bir bardak içmişler– ve asla sınırdaş beyliklerle yarışamazlar! Pardon, mahallelerle diyecektim...</p>
			<p>Rahat yaşayanlar, dışarıdan rahat görünürler ama mahallede bir sorun çıkarsa hemen ileri atılırlar.</p>
			<p>Mahallemin kadınları namuslu ve çalışkandır. İşte onların haftalık programı:</p>
			<p>Pazartesi: çamaşır yıkayıp akşam kocalarına ellerini göstermek.</p>
			<p>Salı: tahta ovmak.</p>
			<p>Çarşamba: pencere temizlemek.</p>
			<p>Perşembe: gıtgıtlama ve burnunun dibinden mırıldanma.</p>
			<p>Cuma: çamaşırları düzenlemek.</p>
			<p>Cumartesi: mutfak işlerini yapıp hamama gitmek.</p>
			<p>Pazar: kiliseye gitmek ve sonra dedikodu.</p>
			<p>Mahallemde iki yüz altmışa yakın Ermeni evi var.</p>
			<p>Burada bay yerine efendi kullanırlar ama efendinin yerine bir şey bulamadılar.</p>
			</div>
  </body>
</html>