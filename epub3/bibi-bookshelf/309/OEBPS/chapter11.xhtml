<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter11">
<div class="chapter html5_article">
			<h1>GEDİKPAŞA</h1>
			<p>Bu mahallenin ahalisi birbirlerinin sözünü anlamaz, dilleri karışmıştır. Son yangından beri İstanbul’un bütün mahallelerinden ve Anadolu’dan gelen göçmenler yerleşti buraya. </p>
			<p>Nasıl ki kuleyi yapanlar, anlaşamadıklarından kuleyi bitiremedi, öyle olduğu gibi bunlar da daha başaramadı okul inşaatını bitirmeyi.</p>
			<p>Yedi-sekiz aydan beri masrafları temin etmeden okul inşaatına giriştiler. Başlangıçta sanmışlar ki temel atılınca başka bir şey yapmaya gerek kalmaz, sabah akşam temele biraz su verilince, bitki gibi büyür. Temel atılınca halk sevindi, zannettiler ki okul sorunu çözüldü ve okul binası kendiliğinden yükselecek. Ahali baktı ki görüşlerinde yanılmış, sağa sola koşmaya başladılar para bulmaya. Çok ağır yükseldi bu bina. Yarım arşın yükselince iki ay dinlenip beklerler yeniden para bulmak için... İki arşın yükselince dört ay beklerlerdi. Şimdi inşaat epey yükseldi, yine bekliyorlar ki pencereler için cam bulunsun ve getirsinler. Bu gidişle ümit ederiz ki bir-iki yılda okula öğrenciler alınabilir.</p>
			<p>Kiliseden biraz ileride, kahvenin karşısında bir kulübe var. Burada öğretim görür mahallenin yirmi beş-otuz kadar çocuğu. Okulda da buna müteakip dersler okuturlar.</p>
			<p>Sabahtan öğlene kadar kilise ilahileri öğretilir. Öğleden sonra gramer, Saghmos,<a class="si-noteref epub-type_noteref" href="#f30" id="backref_30">30</a> Nareg,<a class="si-noteref epub-type_noteref" href="#f31" id="backref_31">31</a> biraz da tahta üstüne güzel yazı.</p>
			<p>Bununla beraber, muallim bir cenaze haberi alınca dersler bırakılır, cenazeye gidilir, dönüşte de öğrencileri dövmeye teşebbüs edilir. Dayak dersi haftada üç gündür. O da akşamüstleri...</p>
			<p>Surp Hovhannes Avedaraniç adında bir kilise var burada. Kilise vaizinin tek düşüncesi nasıl olur da birkaç ayda piskoposluğa yükseleceğidir. Her pazar, İncil’den bir meselle başlar, Doğu sorunlarıyla vaazını bitirir.</p>
			<p>Burada da kilise yönetimi, başka mahallelerdeki yöneticiler gibi okulu önemsemez. Bakarlar ki zengin biri ölsün ve cenaze sahiplerinden üç yüz-dört yüz para koparıp cenazeyi kilise avlusuna gömsünler.</p>
			<p>Bazen yöneticilerden biriyle zengin bir dostu arasında şu muhabbetin geçmesine inanmak güç değildir:</p>
			<p>“Dostum senin için güzel bir yer var.”</p>
			<p>“Nerede? Boğaz’da mı?”</p>
			<p>“Hayır, Gedikpaşa tarafında... Deniz manzaralı bir yer...”</p>
			<p>“İstemem.”</p>
			<p>“Şahane bir yer... Dün birkaç arkadaş konuştuk. Hepimiz de sana layık gördük orasını. Param olsaydı ben alırdım.”</p>
			<p>“Alıp ne yapayım?”</p>
			<p>“Ölürsen bana haber ver ki, orasını sana verelim.”</p>
			<p>“Öldükten sonra yeri ne yapayım?”</p>
			<p>“Gömülmek için, kardeşim.”</p>
			<p>“Şimdi anladım niyetini. Ama benim daha ölmeye niyetim yok.”</p>
			<p>“Ben de şimdi ölmeni istemem. Allah korusun. Ama pazarlığı bitirelim şimdi, yalnız parasını peşin ver ki okulumuzu yapıp bitirelim.”</p>
			<p>Yüksek ve gür sesli zangoçlar muteberdir burada.</p>
			<p>Gedikpaşa’da, çoğunluğu Kayserili olan üç yüz Ermeni hanesi var. Halkın bir kısmı sarraflıkla uğraşır, bir kısmı da zanaatkârdır.</p>
			<p>Çalışkan ve hamarat birini görürsen anla ki Anadolu Ermeni’sidir, yerlisi bir iş beceremez.</p>
			<p>Mahalleli her konuya karşı kayıtsızlığıyla ünlüdür. Birinin sırtından elbisesini alırsan “Bana ne!” der. Bırakır elbiseyi, alıp götürülsün diye.</p>
			<p>Burada zengin ve tok kimse pek yoktur, fakir ve ayyaş pek çoktur.</p>
			<p>Burada açıkgöz biri çıkarsa bütün mahalleyi parmağında aylarca, yıllarca oynatır.</p>
			<p>Mahalleliler o kadar korkak ki, biraz yüksek ses çıkarsan dehşete düşüp kaçar.</p>
			<p>Burada sosyal hayat yoktur. En büyük eğlenceleri kahveye gidip ikiyüz oynamak.</p>
			<p>Kadın kısmının ne işi var ne de sanatı. Hayatlarını uyuyarak veya pencerelerin önünde oturarak geçirirler. Genç kızlar ve erkekler geceleri sokaklarda dolaşıp mahzun aşklar yaşar.</p>
			<p>Bu mahallede yaşar, <em>Manzume</em>’nin başyazarı Panosyan ama bilinmez mahalle okuluyla neden ilgilenmediği. Birkaç doktor da yaşar burada. Geçenlerde bir doktor, fakir bir hastaya bakmak için parasını almadan evinden çıkmadı. Burada zenginler de mecburdur, önce doktorun parasını göndermeye, daha sonra da yalvarmaya... Doktor lütfedip gelsin ve hastalarını... Öldürsün diye... O zaman doktor koşarak gider.</p>
			<p>Gedikpaşa’dadır Vartovyan Tiyatrosu.<a class="si-noteref epub-type_noteref" href="#f32" id="backref_32">32</a> Kış mevsiminde gösterileriyle halkı eğitir. Son zamanlarda Bâbıâli tarafından Ermenice temsiller yasaklandığından yalnız Türkçe temsiller verilir. Mahalleli de korkusundan Ermenice konuşmaz ki buradan bir ihtar gelmesin kendilerine.</p>
			<p>Bu tiyatrodan faydalanmak isteyen birkaç düzenbaz dört arşın uzunluğunda, bir buçuk arşın genişliğinde ilanlar yayımlar. “Şahane temsil”, “çok şık gösteri”, “olağandışı gösteri”, “olağan içi gösteri” vesaire diyerek zavallı halkı burnundan tutup acayip gösterilerle ceplerini boşaltırlar. Burada tiyatronun kapıcısı yazar olup trajediler kaleme alır sabah cebinde para bulamayınca. Vartovyan’ın çok çalışması sayesinde tiyatroda muhteşem gösteriler yapılmıştır ama tiyatro dışında, localarda da gösteriler eksik olmamıştır. Azdır tiyatroda oyun izleyen, çoğu localara bakar aradıkları kişileri bulmak için.</p>
			<p>Perde açıldığında seyirciler kuvvetli alkışlarla selamlar artistleri ve yüzlerini localara çevirir. Zaman zaman gereksiz bir alkış duyulur, hiç zamanı değilken.</p>
			<p>Seyircilerden kimileri, “Ne terbiyesiz insanlar var, şimdi alkışlanacak ne var?” der.</p>
			<p>Zavallılar bilmez ki, alkışlayanlar oyunu değil de sevgilisinden bir tebessüm, bir işaret aldığından alkışlar.</p>
			<p>Genellikle başka mahallelerden yöneticiler gelir tiyatroya. Gedikpaşalılar yılda bir kez bile tiyatroya gitmeyi müsriflik sayar. Zaten burada oturanların çoğunun taptıkları tek şey altındır. Birkaç kişi yılda bir kez tiyatroya girebilir, biletçiye mağşuş altınları yutturabilirse. Biletçi fark edip itiraz ederse şu cevabı alır:</p>
			<p>“Bizim altın mağşuşsa sizin gösterdiğiniz oyun da tam değil.”</p>
			<p>Diğerleri de tasarruf için aileleriyle sokakta sahnenin arkasında durup dinler gösteriyi. Bir kısmı da bir görevliyle anlaşıp biletsiz girer içeri. Vartovyan da zanneder ki bu işleri halledince para kazanacak.</p>
			<p>Gedikpaşa’nın rakımı yüksek, havası fena değildir. Yalnız, insan evinden çarşıya gidene kadar, bin bir renk tozda yüzer, yüzme bilmiyorsa boğulur.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f30"><a class="si-backref" href="#backref_30">30</a><span class="si-text">. Zebur.</span></div>
				<div class="si-footnote html5_aside epub-type_footnote" id="f31"><a class="si-backref" href="#backref_31">31</a><span class="si-text">. Krikor Naregatsi’nin yazdığı bir din kitabı.</span></div>
				<div class="si-footnote html5_aside epub-type_footnote" id="f32"><a class="si-backref" href="#backref_32">32</a><span class="si-text">. Hagop Vartovyan. Nam-ı diğer Güllü Agop.</span></div>
			</div>
  </body>
</html>