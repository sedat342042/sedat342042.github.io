<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter20">
<div class="chapter html5_article">
			<h1>KINALIADA</h1>
			<p>Öncelikle söyleyelim, birçoğunun gözleriyle tanık olduğu adadaki mucizeyi. Bu mucize hakkında konuşmaktaki amacımız adada yer isteyenlere hizmet etmektir.</p>
			<p>Bilinmesi gerekir ki, adada yerler hareket eder ve yürür.</p>
			<p>“Biz inanmayız bu hikmete.”</p>
			<p>“İnançsızsınız o halde.”</p>
			<p>“Bunu kabul etmem.”</p>
			<p>Boş konuşacak zamanım yok. Anlattıklarımı canlı tanıklarla ispat edebilirim. Evet, topraklar yürür. Adanın güney tarafından toprak sahibi olmak isteyen, kuzey tarafından satın almak zorundadır. Birkaç günde oralar güneye doğru kayar. Deniz kenarından yer almak isteyenler, denizin içinde birkaç bin arşın yer almalıdır. Birkaç hafta sonra da orası sahile yerleşir. Unutmaman gerekir, aldığın yerin çevresini duvarlarla örmelisin. Bunu yapmazsan, arazin Kartal’a gidebilir, hatta o kadar yürür ki görünmez olabilir.</p>
			<p>“Ama bu yerler nasıl yürür, inanmıyorum.”</p>
			<p>“İnanmıyorsan, denemelisin.”</p>
			<p>“Bu yerleri yürütenler mi var?”</p>
			<p>“Bilmem ama bir dostumun dediğine göre, adanın toprakları tekerlekler üzerine yerleşmiş. İstediğin yere götürebilirsin.”</p>
			<p>“Acaba bu tekerlekleri çeviren mi var?”</p>
			<p>“Tabii.”</p>
			<p>“Çevireni bana tanıtabilir misin?”</p>
			<p>“Ne yapacaksın?”</p>
			<p>“Büyükdere’de değersiz bir yerde evim var. Tekerlekleri çeviren o adama, evimi sahile taşıyabilirse bin lira verebilirim. Yürütür mü?”</p>
			<p>“Adada yalnız yürümez, koşabilir ama bilemem ki Büyükdere’de de yürüyebilir mi?”</p>
			<p>“Çok tuhaf! Yerin yürüdüğünü hiç duymamıştım. Demek ki adalılar hiç kımıldamaz; yatar ve uyurlar.”</p>
			<p>“Neden?”</p>
			<p>“Çünkü bu diyarda yer yürürse, insanlar mecburdur durmaya.”</p>
			<p>Bırakalım bu yürüme işini ve adaya dönelim. Bu adayı size tanıtmak için, bir doktorun Kınalıada vapurunda anlattıklarını hatırlatayım.</p>
			<p>Doktor, “Şaşırıyorum, bu adaya neden bu kadar önem veriyorlar,” dedi. Bir çınar ve Asaba Efendi’den başka bir şey yok. Asaba Efendi, milletin efendisi ve adanın reisi... Ağrısı, sorunu olan ona müracaat eder. O da nasihatleriyle sorunları halleder. Adanın eski sakinlerinden ve misafirperver yaşlı kilise yöneticisi de herkesten saygı görür. </p>
			<p>“Asaba Efendi’nin de yerleri yürür mü?”</p>
			<p>“Hayır, onun yerleri tembeldir. Durdukları yerde kalırlar.”</p>
			<p>“Kışın kırk hane, yazın altmış-yetmiş hane olan adalılar pazar sabahları çınarın altına gider. Kışın burada otuz kadar Ermeni hane var. Geçenlerde adalılar ve kilise yönetim kurulu arasında anlaşmazlık doğdu ama uzlaşmayla sonuçlandı. Otuz öğrenci için iki okul var. Biri milli, diğeri özel... İyi kalpli bir papaz hem kilisede görevli hem de milli okulu yönetir. Öğretmen de kilise görevlilerinden... Bu okulda şair Yeğişei tercüme eden öğrenciler, İncil’i yorumlayan kızlar var. Özel okulun öğretmen ve müdürü mütevazı iki kardeştir. Milli okulla yarışırlar. Otuz öğrenci için iki okul... </p>
			<p>Ada sakinleri kiliseye gitmez. Onların düşüncesi on paralık malı kırk paraya satmaktır. Yazlıkçılar nasıl olup da ada esnafıyla alışveriş yapmayacaklarını düşünür. Onlar etlerini, yağlarını, peynirlerini, ekmeklerini ve sularını İstanbul’dan getirir.</p>
			<p>Burada hiç köpek yoktur, sokaklarda kediler dolaşır, evlerde de fareler. Adada bolca inek, bir hayli de eşek ve keçi var. Bu hayvanlar adada ot bırakmaz. Ay çıkmadığı günlerde adada dolaşırsan saçlarını ot zannedip yolarlar. Bir tarafta sen yürürken diğer tarafta inek saçlarını yolar. İnek anlamaz insan olduğunu.</p>
			<p>“Gece nasıl anlayacak?”</p>
			<p>“Yürümenden anlamaz mı?”</p>
			<p>“Sanırım senin hafızan zayıf. Biraz önce sana demedik mi burada yerler yürür.” </p>
			<p>Adanın yerli kadınları köylü hayatı yaşar. Ne gösteriş bilirler ne dedikodu ne de ada dışında gezmeyi. </p>
			<p>Tebdilihava için diğer mahallelerden gelenlerinse sahilde yürümekten ve ayakkabı eskitmekten başka işleri yoktur.</p>
			<p>Deniz kenarı cumartesi ve pazar geceleri kalabalık olur. Buranın meydanı diğer köylerin meydanından daha namusludur.</p>
			<p>Adanın havası o kadar temiz ve sağlıklıdır ki, doktor iki günde ölür: Açlıktan.</p>
			
			</div>
  </body>
</html>