<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter9">
<div class="chapter html5_article">
			<h1>SELAMSIZ </h1>
			<p>İşte tartışmaya, küfre, kafa kırmaya uygun bir mahalle. Adam bir dakika bile kalsa kendini meclis toplantısında sanıp dışarı çıkmanın yolunu arar. Mahalleliye sorsan bu sonsuz tartışmanın sebebi nedir? Emin ol şu cevabı alırsın:</p>
			<p>“Anayasa uygulamaları.”</p>
			<p>Mahalleye girer girmez meyhaneden şu sözleri duyarsın:</p>
			<p>“Bu hafta kesinlikle değişmeli.”</p>
			<p>“Evet, aynı görüşteyim. Bunları indirip yerine başka birilerini koymalı. Yönetim kurullarına seçilenler iş yapmalı.”</p>
			<p>“Böyle yönetim olmaz.”</p>
			<p>“Kusura bakma dostum ama yönetim kurulu göreve başlayalı daha iki gün oldu. Bekleyin bakalım, ne yapacaklar...”</p>
			<p>“Kaç gün olursa olsun, çek vermiyoruz ki sabredelim.”</p>
			<p>“Ben daha bir şey görmedim ki.”</p>
			<p>“Gördün mü akıllı sözü... Bir iş yapmadığı için düşmeli. Biz yönetim kurulunu seçtik ki okulları düzenlesin, buranın işlerini idare etsin, bir-iki veznedarda kalan paraları geri istesin...”</p>
			<p>“İki günde ne yapabilirler kardeşim.”</p>
			<p>“İki günde ne yapılabilir? İki günde başkanın biri, yönetimin tüm paralarını boşalttı. Bir şişe rakı getir oğlum...”</p>
			<p>“Beni kızdırma Allah’ını seversen... Biraz da bize getir.”</p>
			<p>“Ben de hemfikirim dostum, bir şişe de bana gönder Agopig.”</p>
			<p>“Mahallede huzur olsun, okullar düzelsin dedikçe hep bir şeyler oluyor. Milletimiz bu yüzden geri geri gidiyor da...”</p>
			<p>“Bir okka da beyaz şarap gönder usta.”</p>
			<p>“Sevgi beraberlik olsa kötü mü olur? Şarapla biraz da balık gönder...”</p>
			<p>“Kime ne anlatacaksın! Herkes bir tarafa çekiyor. Sağlığınıza... Ne muhteşem şarap... Değiştirelim kardeşim, değiştirelim şu yönetim kurulunu ve yerine bizim tanıdıklardan birkaç kişi alalım.”</p>
			<p>“Şu D. Ağa’yı koyalım, çok dürüst. Son zamanlarda evine bin okka kömür alacak parası yok. O da bizden... Birkaç kuruş da o kazansın.”</p>
			<p>“Şu şişeyi doldur... D. Ağa kazanmasın demiyorum ama... Bizim durumumuz da iyi değil kardeşim... İşler çok durdu.”</p>
			<p>“Ben de düşünüyorum, bari anayasadan bizim odun kömür paramızı çıkaralım. Ama anayasa da uygulanmalı... Yasalara karşı çıkan da benim düşmanım... Yazık yasalara... D. Ağa’ya da yazık.”</p>
			<p>“Kalkın, Milli Eczane’ye gidip sorunları orada çözelim.”</p>
			<p>“Çok iyi.”</p>
			
			<hr/>

			<p>Milli Eczane’de manzara:</p>
			<p>“Selam efendi.”</p>
			<p>“Selam.”</p>
			<p>“İyi akşamlar. Selamünaleyküm.”</p>
			<p>“Aleykümselam.”</p>
			<p>“Dostlarla size zahmet vermeye geldik.”</p>
			<p>“Zahmetine müteşekkirim... Hasta kim?”</p>
			<p>“Yönetim kurulu hasta.”</p>
			<p>“Anladım. Ama daha iki gün oldu göreve başlayalı.”</p>
			<p>“İyi ya... Devirene kadar iki hafta geçer.”</p>
			<p>“Ne suç bulacağız devirmek için?”</p>
			<p>“Kardeşim, önce devirme hakkında düşünelim, sonra bir suç buluruz tabii... Suçlara kıran girmedi ya Allah’a şükür.” </p>
			<p>“Biliyorsunuz, ben sizi hep desteklerim ama bu sorunda bir nokta var, buna karşıyım ben.”</p>
			<p>“Ne sorunu?”</p>
			<p>“Yönetim... Suçu yok daha, bekleyin birkaç gün, yanlış bir iş yapsın, o zaman haklı olarak ortaya çıkarız.”</p>
			<p>“Bizle hemfikir misin?”</p>
			<p>“Bu konuda asla.”</p>
			<p>“Bizden ayrılmayacaksın.”</p>
			<p>“Vicdanıma dokunuyor.”</p>
			<p>“Bir içki verir misin bana.”</p>
			<p>“Baş üstüne.”</p>
			<p>“Bana da bir şişe Bordeaux şarabı verin.”</p>
			<p>“Çok iyi. Anlamayın ki ben yönetimi devirmeme taraftarıyım. Ben de devrilmelerini isterim ama...”</p>
			<p>“Uzatma, bir okka balık yağı ver bari.”</p>
			<p>“Sizin de kalbinizi kırmak istemem, bu gece iyi ve seçkin bir suç bulmaya çalışırım. Sağlam bir suçlamayla deviririz, yalnız bir şartım var.”</p>
			<p>“Yani kimseye bir şey söylemeyelim.”</p>
			<p>“Hayır... Şu şartla ki bundan sonra hastalanıp ilaç almaya mecbur olsanız benim eczaneye buyurun.”</p>
			<p>“Borcumuzdur kardeşim, bu geceden tüm dostlarımıza söyleriz, yarından itibaren hastalansınlar ve gelip ilaç alsınlar. Hasta olmasalar da gelip alsınlar efendim, ne olacakmış... Boş yere para harcıyorlar.”</p>
			<p>“Teşekkür ederim.”</p>
			<p>“Allahaısmarladık.”</p>
			<p>“Güle güle.”</p>
			<p>Ertesi gün mahallede kavga kopar. Buralılardan bir grup şerefli milletsever, odunlarla donanmış halde idareye saldırıp birinin ayağından, birinin sakalından, birinin kulağından çekerek odadan dışarı çıkar. Patrikhane haberi alır ve bir emir gönderir, olayı dikkate alarak yönetimi lağveder.</p>
			<p>Burada anlattıklarımız yılda beş altı kez tekrarlanır. Anayasanın onanmasından beri hiçbir yönetim, süresini dolduramadı.</p>
			<p>Bazen geçici bir yönetim birkaç yıl görev başında kalabilir ve hiçbir yönetim düzenli hesap verememiştir burada.</p>
			<p>Mahalledekiler de seçimden başlarına kaldıramadığından hesap sormaya vakitleri olmaz. Beş yüz yirmi beş Ermeni hane var burada, altı yüz otuz seçmen ve iki bine yakın insan yaşar ama kilise yönetimi için oy vermek gerektiğinde seçmenlerin sayısı altı bini geçer. Anlayın artık, bin kişi kaç oy atar burada. Selamsızlılar oy konusunda çok bonkördür.</p>
			<p>Üç parti var: Merkez, sağcılar ve solcular.</p>
			<p>Merkezdir yönetimi deviren; sağcılar papazları alet eden iftiracılardır; solcularsa ilgisizler, tedbir sayarlar susmayı.</p>
			<p>Gelelim mahallenin dindarlığına... Bu hemen anlaşılabilir. Pazar günleri kilisede iki yüz kişiden fazla olur. Bağış toplamak için kumbara dolaştırıldığında ancak yetmiş beş para toplanır. Bu kilisede on papaz var. Tanrı hepsini korusun ve Selamsızlıya sunsun. Kilisenin kutsal suyu iki çeşittir. Biri saf su, diğeri hileli. Saf suyun fiyatı biraz pahalı... Diğeri bedava... İstediğin kadar içebilirsin. Saf su isteyenler görevliye müracaat eder, o da hemen gidip sakladığı yerden getirir. İkisini birden içmek isteyenler kilisede suyun çıktığı yerdeki maşrapaya uzanıp istediği kadar içer. Bu su iştah açarmış.</p>
			<p>Burada da mahalle okulu, geri gitmek için diğer mahalledeki okullarla yarışır, çoğunluk sanır ki birinciliği buradakiler kazanacak. </p>
			<p>Birkaç yıl öncesine kadar burada bir gelenek vardı: Günde üç topluluk kurmak... Bir yıl içinde bin grup kuruldu. Okulları onarma grubu, okumayı sevdirme grubu, sigarayı bıraktırma grubu, afyon yutma grubu, arkadaşlık kurma grubu, kitap okumama grubu... Hangi birini sayayım. Ama bunların hepsi ot gibi, geçip yok oldular. Şimdi yalnız bir tane kaldı: maarifperver grubu. Ama daha teferruatı bilemiyoruz ve bilmememiz mazur görülebilir, zira grup daha yeni, daha çocuk... Allah bilir ya, büyüyeceği de yok. Dileğimiz o ki bari bu grup diğerlerine benzemesin.</p>
			<p>Üsküdarlı nerede olsa hemen tanınır. Elinde dolu beyaz bir torba gördüğün birisi bil ki Üsküdar’dan değilse bile yakında mutlaka Üsküdarlı olacak.</p>
			<p>Üsküdarlı, hayatında asla herhangi bir dostuna veya akrabasına, “Bu gece bize buyur, beraber yiyelim yemeğimizi,” demez. Ama hayatında yüzünü bir gün bile görmediği birine “Gece bir ziyafet yap da bizi davet et ne olur kardeş, biz yabancı değiliz,” der. Burada meyhaneler o kadar sempati ve cesaret bulmuşlardır ki kilisenin burnunun dibine girmeye cüret etmiş, o denli yaklaşmışlardır. Meyhanenin müşterileri Aramya’nın evlatlarıdır. Gecenin üçünde eve dönerler. Zira söylemiştik ya... Milli meseleleri meyhanelerde tartışırlar. O da gece ikiden sonra... Bundan önce tartışmak yasak... İki saat hiç durmaksızın tartışırlar ve sonra başkan –meyhaneci– zili çaldırarak divan kurulunu açar ve gündemi belirlerler.</p>
			<p>Ticarette Üsküdarlıların benzeri yoktur. İstanbul tarafında (Avrupa yakası) on paraya satılan domatesi Üsküdar’da iki kuruş aşağı vermezler.</p>
			<p>Selamsızlılar kömür konusunda çok bilgili ve kömüre tamamıyla vâkıftır. Kışın kömür almaya gittiğinizde yanınıza bir Selamsızlıyı alın ve bırakın o seçsin. Kömürü aldın mı vedalaş ve işine bak.</p>
			<p>Selamsız halkı genellikle yüksek sesle konuşur ve küfreder, bunu da samimiyet ve delikanlılık sayar.</p>
			<p>Eskilerin içinde ünlüdür, Tüysüz’ün Kahvesi ve onun oturakları. Herkes bu kahvede öğrenir odunun, kömürün, etin fiyatını, kimin kızı kiminle nişanlanacak. Çiftlik denen gazinoda her konuda eğlence var. Giriş serbesttir, çıkmak için de para ödemeye gerek yok. Burada da bazen milli konular tartışılır. Milli meseleler tartışılmaz, tartışılması gereken yerlerde.</p>
			<p>Kadın nesli de erkekler gibi tartışmayı çok sever. Birkaç kez yardımlaşma grupları kuruldu ve dağıldı, kız okullarını düzenlemek için... Başaramadılar düzenlemeyi... Öncelikle kendilerini de düzenleyemediler.</p>
			<p>Buranın kadınları güzeldir, fakiri severler, eğlenceyi de. Moda derslerini Kadıköy’den öğrenirler.</p>
			<p>Bakla atan, kâğıt açan kadınlar vardır burada. Her şeyi anlatabilirler sana, her sırrı bulurlar. Kadınlardan çok inananlar olur bunlara, unutmayalım ki Selamsız erkeklerinin çeyreği kadınlardan sayılır.</p>
			<p>Burada herkes Leblebici Horhor’dan<a class="si-noteref epub-type_noteref" href="#f27" id="backref_27">27</a> parçalar söyler. Bütün bir gün Selamsız’da gezsen Leblebici Horhor operasının tamamını dinlemiş olursun.</p>
			<p>Bugüne kadar milli şarkılar evlerden içeri giremedi.</p>
			<p>Sevgililer için burada özel bir yer yok, onlar, Kalfa’ nın Dağı’na, İcadiye’ye gider ve orada söz, nişan yaparlar. Kadınlar oraya eldiven atar, kendilerine saygısızlık yapan kadınları düelloya davet ederler. Daha geçen gün iki kadın küfredip birbirlerinin şapkalarını yırttı. Kafalarını da yırtabilirlerdi polis müdahale etmeseydi.</p>
			<p>Öğrencilerin büyük kısmı sokaklarda Ermenice konuşmaz ama küfretmek gerektiğinde anadillerini kullanır. Bu konuda Samatyalıların ardından ikinci gelirler.</p>
			<p>Selamsızlılar, komşuları Yenimahallelilerle çok muhabbetlidir. Geçenlerde okulları birleştirme kararında da az kaldı, iki mahalle birbirini devirmeye kadar gidecekti. Selamsızlılar komşusuyla cehenneme bile gitmek istemez, Yenimahalleliler de onlarla cennete... Selamsızlılar şimdi o kadar ayrılmıştır ki Yenimahallelilerden, onları farklı bir millet kabul eder.</p>
			<p>Birbirlerinin papazlarından kutsanmaz, birbirlerinin kilisesine gitmezler. Papazlar da halkına ayak uydurmuştur. </p>
			<p>Yenimahalle okulunda kavga çıkaran çocuğa, “Anlaşılan seni Selamsız’ın papazı vaftiz etmiş,” derler.</p>
			<p>Üsküdar’ın havası serttir, zayıfları hemen alır, öbür dünyaya götürür. </p>
			<p>İstifa etmiş patrikler, kendilerine verilen evlerde kira vermeden oturur. Gerçi çoğu patrik kira vermeden oturacak bir evleri olmasına rağmen istifasını vermek istemez.</p>
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f27"><a class="si-backref" href="#backref_27">27</a><span class="si-text">. Dikran Çuhacıyan’ın her dönemde en çok sevilen opereti. Oyunun librettosu Takvor Nalyan tarafından yazılmıştır. Eser ilk kez Beyoğlu’ndaki Fransız Tiyatrosu’nda Osmanlı Operet Kumpanyası tarafından 1876 Ocak’ında sahnelendi. Operet Türkçe, Ermenice, Yunanca, Almanca, Fransızca ve Rusçaya çevrildi ve bu dillerde sahnelendi.</span>
				<span class="si-text2">Üç perdelik komik opera, Yeniçeri Ocağı’nın kaldırıldığı dönemde ve İstanbul’da geçer. Birinci perde Kâğıthane’de başlar. Mirasyedi Hurşit Bey, dört dalkavuğu, Sansar, Cingöz, Canyakan, Cımbız Şakir, Fitne Kutusu, Hayrat Yıkan ve Çingene kızlarla eğlenmektedir. “Hep beraber eğlenelim, kaderi defedelim” şarkısını söylerler. Ancak Hurşit düşüncelidir. Şile’ye eğlenmeye gittiğinde İstanbul’da leblebicilik yapan Horhor’un kızı Fadime’ye âşık olmuştur. Fadime de ona tutulmuştur. Hurşit, Sansar’ın yardımıyla Fadime’yi İstanbul’a getirmeyi başarır. Bir bahar günü Fadime Kâğıthane’ye Hurşit’le buluşmaya gelir. Fadime şarkı söyler: “Bahar geldi, oh oldu yaz.” Bu esnada Horhor Ağa çıkagelir: “Leblebici Horhor derler, memlekette hep bilirler.” Babasının gelişiyle Fadime saklanır, Hurşit de babayı konağına götürür. </span>
				<span class="si-text2">İkinci perde de konakta başlar. Horhor, konakta kızına kavuşur ve köydeki Muhsin Pehlivan’la evlendirmek için onu götürmeye çalışır. Kızını konaktan kaçırmak için kadın kılığına giren Horhor, Sansar tarafından dayak yer. Kurtulmak için üç kere horoz gibi öter. Sansar kaçar ancak Horhor alaylara uğrar. Sivrisinekler, “Sivrisinek saz mı geldi, davul zurna az mı geldi?”, Zanzanlar da, “Zan zan eder tamburumuz, dan dan eder davulumuz,” demeye başlar. Horhor yediği dayak ve bu alaylar üzerine İstanbul’un bütün leblebicilerini yardıma çağırmaya karar verir.</span>
				<span class="si-text2">Üçüncü perdede leblebiciler, Hurşit’in konağı önünde toplanır. Leblebiciler, konaktakiler ve konağı koruyan Yeniçeriler kavgaya tutuşur. Bostancıbaşı gelir, kavgayı yatıştırır ve bu patırtının nedenini öğrenmek ister. Sonunda Leblebici Horhor, kızının Hurşit’le evlenmesine razı olur. Müzik başlar: “Çalalım dümtek, davul, zurna, dümbelek.” Perde kapanır.</span>
				<span class="si-text2">Dikran Çuhacıyan, 1836 ile 1840 yılları arasında İstanbul’da doğmuş, 25 Şubat 1898’de İzmir’de ölmüştür.</span></div>
			</div>
  </body>
</html>