<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter24">
<div class="chapter html5_article">
			<h1>EYÜP – SURP ASDVADZADZİN </h1>
			<p>İlyas Peygamber’in Eyüp’ünü gezdik. Biraz da Surp Asdvadzadzin’in Eyüp’ünü gezelim.</p>
			<p>Bu mahalle elini eteğini dünyadan çekmiştir. Bir adım öne gitmeye de istekli değil. Yanılmıyorsak, dünyaya geldiğine de pişman olmuş. Mümkün olaydı, isyan ederlerdi dünyaya gönderildiklerine.</p>
			<p>Mahalleliler son derece dindardır; az yer, çok dua ederler.</p>
			<p>Eğitimi sevmez, dolayısıyla okula önem vermezler. Buna rağmen, gençlerin bazıları eğitim sevgisini aşılamaya çalışıyor. </p>
			<p>Kadınlar ve erkekler eziktir. Genellikle başları eğik, sanki cezalılar...</p>
			<p>Bilinmelidir ki, bunlar tembel değildir, makine gibi çalışırlar ama neredeyseler orada kalırlar.</p>
			<p>Allah’a yakın, şeytana uzaklardır. O denli dindarlardır ki, diğer mahalleden Yusuf Peygamber, demir çubuğunu biraz kuvvetli sallarsa fare gibi delikten deliğe kaçarlar.</p>
			<p>İçlerinde şişman yoktur, genellikle zayıf ama sağlamdırlar.</p>
			<p>Sarhoşlukları yoktur, yalnız su içerler.</p>
			<p>İyi rüya yorumlarlar. Bu mahallede, her gece birkaç yüz rüya görmeyen yoktur. Bir gün yaşlılardan biri dedi ki:</p>
			<p>“Bu gece sabaha kadar gözlerimi yummadım ama bir o kadar da rüya gördüm.”</p>
			<p>Anlaşılan bunlar, uyanıkken de rüya görür. Bundan böyle şaşırmayacağım rüya görmediğime, zira Eyüplüler görür benim göreceğim rüyaları. O kadar çok rüya görürler ki, bize görülecek rüya kalmaz.</p>
			<p>Çoğu evde bakırdan dünya, rüya tabirleri ve fal kitapları bulunur ama Hamburg piyangosuna katılmazlar.</p>
			<p>Patrik Hagop döneminden beri kıyafet konusunda hiç değişiklik yapmamışlardır.</p>
			<p>Buna rağmen kadınlar çalışkan ve sadıktır, dedikodu yapmakta da tembel değiller.</p>
			<p>Buranın havası hafiftir, bu hafiflik de burada görülen milyonlarca rüyadan ileri gelmiştir.</p>
			
			</div>
  </body>
</html>