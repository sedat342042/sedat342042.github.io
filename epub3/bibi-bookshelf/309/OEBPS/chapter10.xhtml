<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter10">
<div class="chapter html5_article">
			<h1>TOPKAPI</h1>
			<p>“Rica ederim, bu mahallenin adını anma kardeş.”</p>
			<p>“Neden?”</p>
			<p>“Çünkü buranın adı bana acı hatıralar anımsatır. İki yaşında oğlumu buraya kurban verdim.”</p>
			<p>“Hava o kadar kötü değil?”</p>
			<p>“Hayır.”</p>
			<p>“Gerçeği söyle, kötüyse biz de gitmeyelim.”</p>
			<p>“Hayır, dostum, hava muhteşem.”</p>
			<p>“Nasıl oldu da oğlun burada öldü?”</p>
			<p>“Bir pazar sabahı, oğlumu alıp kiliseye gittim. Ben de herkes gibi duamı ediyordum. Birden öyle bir ses çıktı ki... Ah, bugüne değin o ses kulağımdan çıkmaz. Ah, dostum, öyle bir ses çıktı ki oğlum korktu düştü, bayıldı, düştü.”</p>
			<p>“Allah Allah... Gürleme miydi?”</p>
			<p>“Keşke gürleme olsaydı. Anlatılmaz bir ses...”</p>
			<p>“Bomba mıydı?”</p>
			<p>“Keşke bomba olsaydı. Anlatılmaz bir ses...”</p>
			<p>“Neydi peki?”</p>
			<p>“Kilisedeki görevlinin sesiymiş. Hemen oğlumu kucaklayıp doktora koştum. ‘Ümit yok, ödü kopmuş,’ dediler ve oğlum öldü.”</p>
			<p>“Evet, beyin anlattıkları yalan değil. Eşim de bir gün, aynı sesten korkup üç aylık bebeğini düşürdü.”</p>
			<p>“Bir gün de ben ödüm koparak kiliseden dışarı fırladım.”</p>
			<p>Bu açıklamaları okuduktan sonra, doğal olarak okuyucularımız Topkapı kilisesine gitmek istemez. Tıpkı mahallelinin de bu kiliseye gitmeyi sevmediği gibi.</p>
			<p>Kilisenin çan kulesi olmamasının, mahallelinin kiliseye gitmeme nedeni olduğunu söylerler.</p>
			<p>İki yıl önce Piskopos Ghırimyan vaaz verirken kilise boştu. O da kilise heyetine:</p>
			<p>“Boş yere masraf yapıyorsunuz bu halka çan kulesi yaptırmak için... Benim gördüğüm ve anladığım kadarıyla bomba da atsanız burada kimse kiliseye gelmeyecek.”</p>
			<p>Dindarların cevabıysa:</p>
			<p>“Aslında onlar her gün kiliseye gitmek ister ama kilise görevlisinin sesinden korkup hastalanırlar.”</p>
			<p>O vakit biz de kilisenin kapısında toplanalım, zira doktorlara dağıtacak paramız yok. </p>
			<p>Bu kilisenin yan tarafında mahallenin okulu var. Allah nasip ederse erkek çocuklar eğitilecek bir gün. Zamanında okulun üstünde Levonyan Okulu yazan bir tabela vardı. Şimdi o yazı kalkmış ve yeri boş. İki yüze yakın öğrenci var bu okulda. Okuldan çıkışları gidişleri altı yıllık bir serüven...<a class="si-noteref epub-type_noteref" href="#f28" id="backref_28">28</a> Öğrenci altıncı sınıfı bitirdiğinde okuldan çıkar. Babası oğlunu kâtipliğe vermek için bir tüccar arar. Kâtiplik yaptıracak kimseyi bulamadığında da pişman olur oğlunu okula gönderdiğine.</p>
			<p>“Garabet Ağa, oğluna bir yer buldun mu?”</p>
			<p>“Eğitim de boş şeymiş dostum... Oğlumu on altı yıl okuttum. Eğitim alıp okulu bitirdikten sonra bir tüccar yanına girsin de adam olsun istedim. Oğlum her şeyi bilir. Ateş gibi... Kaleminden kan damlar ama ne fayda.”</p>
			<p>“Bir tüccar bulamadın mı?”</p>
			<p>“Birkaç tüccarla tanıştırdım ama onlar cahil olduğundan oğlumun kıymetini bilemediler. Diğer oğlumu okuldan çıkarıp bir sanata göndereceğim.”</p>
			<p>“Çok iyi edersin.”</p>
			<p>Kız okulu kilisenin diğer tarafında. Zamanında tabelasında Koharigyan Okulu yazılıydı. Okulun eğitimi de iyiceydi. Oysa şimdi Koharigyan Okulu’nun adı ve eğitimi kaldırılmış gereksiz addedilip. Yalnız altmış kız gidip geliyor, yediklerini hazmedip yürümeyi öğrenmek için. Sonuncusu faydalı sayılır zira çoğu kız yürümeyi de bilmez.</p>
			<p>Mahallemin mütevellisi hiç değişmez. Bir taraftan istifa dilekçesi verirler, diğer taraftan patrikhaneden tamim gelir, eski yöneticiler yeniden seçilip ihtişamla iş başına geçer ve başlarlar çalışmaya.</p>
			<p>Münakaşa sırasında yöneticilerin konuşması şöyle:</p>
			<p>“Köpoğlu köpek, ben sana demedim mi ki o meblağı hesaba geçirme.”</p>
			<p>“Odun parçası... Niye geçirmeyecekmişim?”</p>
			<p>“Neden birbirinizle böyle konuşuyorsunuz eşekler? Utanmıyor musunuz? Biz kilise heyetiyiz, herkese iyi örnek olmamız gerekir. Birbirinize aptal gibi davranıp ayı gibi konuşuyorsunuz.”</p>
			<p>“Şimdi babanın yattığı yerden başlarım ha! Sana ne oluyor? Biz ikimiz bir hesap hakkında adam gibi konuşuyoruz.”</p>
			<p>“Şu sandalyeyi tuttuğum gibi kafana geçiririm ha, eşek sıpası! Birbirinizle terbiyeli konuşun dedim. Aptal, öküz... Kötü mü dedim?”</p>
			<p>Yönetimde yalnız bir kişi bulunurdu ki Paskalya ve Noel’de kiliseye ait ödemeleri kendi cebinden yapardı. Diğerleri de eskiden sabahtan ödeme yapardı kilisenin bütçesinden. Oysa şimdi, hangi mahallede duyulmuştur kilise kasasından ödeme yapmak... Paskalya ve Noel’de yöneticiler erkenden çıkıp gider, ceplerinden ödeme yapmamak için.</p>
			<p>Sorulsa ki kilise yönetimi ne iş yapar? Cevap: Onların baş işi, dört akaretten gelen paraları toplayıp bir kilise görevlisi ve iki zangocun maaşlarını ödemek.</p>
			<p>Şayet görevlilere aylıklarını gidip akaretlerdeki kiracılardan almaları talimatı verilse yöneticilere hiçbir iş kalmaz. Söylemeyi unutmayalım ki yöneticiler iki aydan beri okul yönetimini de üstlenmişler. Tanrı kabul etsin... Ayrılan yöneticiler sağ olsun der. Okulları epey yıpratıp, çekip gittiler. Bu adamlar, iki yıl önce Istepan İsim Günü<a class="si-noteref epub-type_noteref" href="#f29" id="backref_29">29</a> kutlamalarında dört fıçı rakı ve sekiz fıçı şarap getirterek sofralar kurdu. Akşama kadar o kadar içtiler ki yürümeye mecalleri kalmayıp fıçı gibi yuvarlanarak evlerine gidebildiler. Okuldaki öğrenciler de büyüklerinden görerek, kendilerini meyhaneye atıp isim günü şerefine birer tek attılar. </p>
			<p>Kilisenin, ilgi alanları sadece düğün, vaftiz ve cenaze olan üç papazı var. Diğer konular söz konusu olduğunda uyurlar.</p>
			<p>Mahalleli de umursamaz okul ve kiliseyi. Beraber rakı içmektir tek düşünceleri. Topkapılı sabaha kadar kalır meyhanede. Önlerinde biraz fasulye pilaki, biraz meyve... Ta ki gece saat üçte polisler gelip onları meyhaneden çıkarsın. Konuşmaları nağmelidir: Ya şarkı çağırırlar ya da mâni. Milli konularda bir şey sorma... O konularla ilgilenme alışkanlıkları yok. Gladstone, Beaconsfield, Grandville isimlerinden birini ağzından kaçırsan, Fransızca küfrettiğini sanıp tokadı yapıştırırlar. Sesi bozuk kilise görevlisini meyhaneye getirmeli, o sesiyle bağırıp korkutsun onları ki bir daha meyhaneye gitmesinler.</p>
			<p>Diğer bir meyhanede mahallenin daha aristokratları var. Bunlar aralıklı oturur, önlerinde birer şişe düz. Birbirleriyle hiç konuşmazlar, sanki küsmüşler gibi. Yüzleri asık, sessiz sedasız, şişeyi boşaltıp tekrar doldurtmaya bakarlar. Öyle içerler ki, sanki mecburlar rakı içmeye ve cezalanırlar şişede bir damla kalırsa. Düzenli bir sessizlik vardır. Hiçbirisi gözlerini kaldırıp yanındakinin şişesine bakmaz. Sadece, “İyi akşamlar,” “Bunu doldur,” “İyi geceler,” sesleri duyulur. Konuşmaya alışık meclis üyeleri, çatlar bunların içinde oturunca.</p>
			<p>Doğaldır kadınların dedikoduyu sevmesi ama çalışkanlıkları, hal ve gidişleri övgüye layıktır. Bu kadınlar, ev ev dolaşıp laf toplayan, sokakları ölçenlerden değiller. Gösterişleri yoktur, sade giyinir, kocalarına saygı gösterirler. Birçok erkek kendi kadınlarına, babalar kızlarına, oğlanlar analarına yüktürler, onların kazandıklarıyla geçinirler. Yaşasın erkeklerin onuru...</p>
			<p>Mahallemde her birinde ikişer ailenin yaşadığı, dört yüz Ermeni hanesi var.</p>
			<p>Topkapı’nın havası çok sağlıklıdır. Böyle giderse papazlar istifa edecek, zira hiç cenaze çıkmazmış.</p>
			
			</div>
			<div class="si-footnotes html5_section epub-type_footnotes">
				<div class="si-footnote html5_aside epub-type_footnote" id="f28"><a class="si-backref" href="#backref_28">28</a><span class="si-text">. Baronyan, burada, altı yılı Ermenice kelime çekime uyarlamıştır. Bu bölüm, Türkçeye tam olarak çevrilemeyeceği için çıkartılmıştır.</span></div>
				<div class="si-footnote html5_aside epub-type_footnote" id="f29"><a class="si-backref" href="#backref_29">29</a><span class="si-text">. Bu adı taşıyanlar aralık ayının son haftasında isim günü kutlaması yapar.</span></div>
			</div>
  </body>
</html>