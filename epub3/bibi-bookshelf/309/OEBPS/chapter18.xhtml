<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>İstanbul Mahallelerinde Bir Gezinti</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter18">
<div class="chapter html5_article">
			<h1>DIŞ KUMKAPI</h1>
			<p>Dış Kumkapı tamamen farklıdır İç Kumkapı’dan. Tıpkı herkesin içiyle dışının farklı olması gibi... Kumkapı’nın içi yılandır, dışı güvercin.</p>
			<p>Kumkapı’nın içindeki, yabancıdan kaçar oysa dışındaki yapışır. Örneğin, iskelede bulunursan bütün sandalcılar etrafını sarıp elbiselerini çekiştirir.</p>
			<p>“Samatya’ya gidecek misin? Ağa gel götüreyim.”</p>
			<p>“Gel gidelim beyim.”</p>
			<p>(Kulağına doğru) “Nereye gideceksin, dostum?”</p>
			<p>“Sen ona kulak asma... Onun sandalı delik, alttan su alır.”</p>
			<p>“Gir ağa gir, bir kişi gerek, gel çabuk gidelim.”</p>
			<p>Allah’a şükret, elbiselerini yırtmadan, bir tarafını kırmadan kendini bir sandala attın. Ya tersi olup sandala girmeden geri dönmeye karar verseydin, kulaklarını aç ve dinle arkandan söylenenleri.</p>
			<p>“Bırak be, parası yok.”</p>
			<p>“Niye olmasın... Tasarruf devri şimdi, tabana kuvvet daha çabuk gider.”</p>
			<p>“Ağa, ayakkabılarını kolunun altına al, eskimesin.”</p>
			<p>Mahalleliler genellikle ya balıkçıdır, ya sandalcı ya da tulumbacı... Bazen üçü birden...</p>
			<p>Diğer mahalleliler gibi değiller. Siyasi konuları çözdüğünü zannederek Kral Bismarck’ın gelip ekmek parası vereceğini sanmaz. Siyasi konular konuşarak vakit geçirmezler. Evin kadını hastalandığında iç işler, Ampagum Abi güçsüz kalıp işe gidemediğinde dış işler bozulur. Ampagum Abi için sandalının küreği kırılsa sandal gösterisi işaretidir, sandal bozulduğunda da dış müdahaledir. Yaramazın biri, karısının kalbini çalmayı denerse savaş ilan eder ve bırakmaz bir başkasının kendi ülkesinden bir parça gasp etmesini kan dökmeden.</p>
			<p>Mahalleli cesurdur. Arkandan söylemez, yüzüne karşı söylemeyeceği sözleri. Sözlerine sadıktırlar. Yüzüne bir tokat atmaya söz verdilerse hemen gerçekleştirirler.</p>
			<p>Bunlar okullarını da, kiliselerini de sever. Eğitilmemiş olmalarına rağmen eğitime saygı duyarlar ve evlatlarının eğitimi için öderler istenen parayı. Kiliselerinin yaşaması için de paralarını esirgemezler.</p>
			<p>Ne tavla oynarlar ne kâğıt. Geceleri eğlenmek ve spor için karılarını döverler.</p>
			<p>İçerek rakı içerler.</p>
			<p>Kadınlar da aynı erkekler gibidir – çalışkan ve dürüst. Bunların içleri namusludur; oysa acayip kıyafetlerle dolaştıklarından dışları zıt görüntü verir. Gerçi kollarını, göğüslerini, bacaklarını açarak çamaşır sererler ama yine de kapalı kollarla, kapalı göğüslerle, kapalı bacaklarla evde çamaşır asan kadınlardan daha namusludur. Bu kadınlar çoğu zaman birbirleriyle dövüşür ve barışırlar.</p>
			<p>Bu kadınların diğer kadınlardan üstünlükleri vardır. Milleti çoğaltmak için fedakârlık yaparlar. Her bir kadın en az on altı çocuk anası olma onuruna sahiptir.</p>
			<p>İki yüze yakın Ermeni hanesi vardır. Bu rakamı on sekizle çarparsak üç bin altı yüz kişi olur. Allah geliştirsin ve çoğaltsın.</p>
			<p>Seçkin küfürler ihraç ederler.</p>
			
			</div>
  </body>
</html>