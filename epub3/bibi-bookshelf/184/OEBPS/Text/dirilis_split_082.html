<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_80">XVIII</h2>

  <p class="normal">Ertesi gün Nehlüdov tam giyinmiş aşağı inmeye hazırlanıyordu ki uşak Moskovalı avukatın kartvizitini getirdi. Avukat bazı özel işleri için gelmişti ve bir amacı da yakın bir zamanda görülmesi halinde Maslova davasının Senato’daki oturumuna katılmaktı. Nehlüdov’un gönderdiği telgraf avukatın eline geçmemişti. Maslova davasının ne zaman görüleceğini ve senatörlerin kimler olduğunu Nehlüdov’dan öğrenince gülümsedi.</p>

  <p class="normal">“Üç tip senatörün üçü de var demek,” dedi. “Volf Petersburg’lu memur, Skovorodnikov hukuk bilgini ve Be de pratik çözümler bulan bir hukukçudur, bu yüzden de hepsinden daha canlıdır,” dedi avukat. “En çok ona umut bağlanabilir. Dilekçe komisyonunda işler nasıl?”</p>

  <p class="normal">“Tam da şimdi Baron Vorobyev’e gidiyordum, dün görüşememiştim de.”</p>

  <p class="normal">Avukat, Nehlüdov’un bu yabancı unvanı böyle Rusça bir soyadıyla birlikte söylerken kullandığı biraz komik tonlamaya karşılık olarak:</p>

  <p class="normal">“Vorobyev’in nasıl baron olduğunu biliyor musunuz?” diye sordu. “Galiba baş uşak olan dedesi yaptığı bir işten dolayı Pavel tarafından bu unvanla ödüllendirilmiş. Herhalde onu çok memnun etmiş ki baron yapmış. Onun baron yapılması bana ters gelmiyor. Böylece Baron Vorobyev olmuş. Bundan çok gurur duyar. Ama büyük bir dolandırıcıdır.”</p>

  <p class="normal">“Ona gideceğim bugün,” dedi Nehlüdov.</p>

  <p class="normal">“Tamam, çok güzel, birlikte gidelim. Ben sizi götüreyim.”</p>

  <p class="normal">Nehlüdov, tam kapıdan çıkarken antrede Mariette’den ona bir pusula getiren uşakla karşılaştı. Pusulada şöyle yazıyordu:</p>

  <p class="normal">“Pour vous faire plaisir, j’ai agi tout à fait contre mes principes, et j’ai intercedé auprès de mon mari pour votre protégée. Il se trouve que cette personne peut être relachée immédiatement. Mon mari a ecrit au commandant. Venez donc öylesine. Je vous attend. M.”<sup class="calibre2"><a class="footnote-link" href="../Text/dirilis_split_203.html#footnote-600-68" id="footnote-600-68-backlink">[68]</a></sup></p>

  <p class="normal">“Nasıl yani?” dedi Nehlüdov avukata. “Bu ne korkunç şey! Yedi aydır hücre hapsinde tutulan bir kadının hiçbir suçu olmadığı anlaşılıyor ve onu hapisten çıkarmak için bir tek sözcük yetiyor.”</p>

  <p class="normal">“Hep öyledir. Olsun, en azından siz istediğinizi elde ettiniz.”</p>

  <p class="normal">“Evet ama bu başarı üzüyor beni. Bu durumda ne yapıyor oradakiler? Neden tuttular onu bu kadar zamandır?”</p>

  <p class="normal">“Neyse, en iyisi fazla üstünde durmamak. Hadi sizi götüreyim,” dedi avukat. Bu sırada kapının önüne çıkmışlardı ve avukatın tuttuğu çok güzel araba kapıya yanaşıyordu. “Baron Vorobyev’e gidiyordunuz, değil mi?”</p>

  <p class="normal">Avukat arabacıya gidecekleri yeri söyledi ve güzel atlar Nehlüdov’u baronun oturduğu eve götürdü. Baron evdeydi. Birinci odada aşırı derecede uzun boyunlu ve gırtlak kemiği dışarı fırlamış, adımları olağanüstü hafif, üniformalı genç bir memur ve iki hanım vardı. Gırtlak kemiği çıkık genç memur, olağanüstü hafif ve zarif adımlarla hanımların yanından Nehlüdov’a doğru gelirken:</p>

  <p class="normal">“Adınız neydi?” diye sordu.</p>

  <p class="normal">Nehlüdov adını söyledi.</p>

  <p class="normal">“Baron sizden söz etmişti. Bir dakika lütfen.”</p>

  <p class="normal">Genç memur kapalı bir kapıyı açıp içeri girdi ve buradan yas giysileri içinde, gözleri yaşlı bir kadınla birlikte çıktı. Kadın daha önce yukarı kaldırmış olduğu tülü gözyaşlarını gizlemek için kemikli parmaklarıyla aşağı indirdi.</p>

  <p class="normal">Genç memur hafif adımlarla çalışma odasının kapısına yaklaştıktan sonra kapıyı açıp durarak Nehlüdov’a:</p>

  <p class="normal">“Buyurun,” dedi.</p>

  <p class="normal">Nehlüdov odaya girince kendisini orta boylu, tıknaz, saçları kısa kesilmiş, sırtında redingotuyla büyük bir yazı masasının arkasındaki koltuğa gömülmüş, neşeyle önüne bakan bir adamın karşısında buldu. Ak bıyıkların ve sakalların arasında kırmızı rengiyle iyice göze çarpan iyilik dolu yüzünde Nehlüdov’u görünce tatlı bir gülümseme belirdi.</p>

  <p class="normal">“Sizi gördüğüme çok sevindim. Annenizle eski dostuz. Sizi küçük bir çocukken, daha sonra da subayken görmüştüm. Buyurun oturun, size nasıl yardımcı olabilirim? Evet, evet,” diyordu, Nehlüdov, Fedosya’nın hikâyesini anlattığı sırada ak saçlı kafasını sallayarak. “Anlatın, anlatın, hepsini anladım; evet, evet, gerçekten de acıklı bir durum. Dilekçe verdiniz mi peki?”</p>

  <p class="normal">“Bir dilekçe hazırladım,” dedi Nehlüdov cebinden dilekçeyi çıkararak. “Ama bir de sizden rica etmek istedim, siz söylerseniz bu davaya özel bir önem vereceklerini umuyorum.”</p>

  <p class="normal">“İyi yapmışsınız. Konuyu mutlaka kendim ileteceğim,” dedi baron neşeli yüzüne hiç uymayan bir merhamet ifadesi takınarak. “Çok acıklı. Demek ki çocukmuş kızcağız, kocası ona kaba davranmış, bu da kızı kocasından soğutmuş, sonra zamanı gelince birbirlerini sevmişler... Tamam, ileteceğim.”</p>

  <p class="normal">“Kont İvan Mihayloviç, bu konuda imparatoriçeden de ricada bulunmak istediğini söyledi.”</p>

  <p class="normal">Nehlüdov daha bu sözleri söyleyip bitirmemişti ki baronun yüz ifadesi değişti.</p>

  <p class="normal">“Bununla birlikte siz dilekçenizi kaleme bırakın, ben de elimden geleni yaparım,” dedi Nehlüdov’a.</p>

  <p class="normal">Bu sırada yürüyüşünden pek gurur duyan genç memur içeri girdi.</p>

  <p class="normal">“Deminki hanımefendi bir iki şey daha söylemek istiyor.”</p>

  <p class="normal">“Tamam çağırın. Ah, mon cher, burada o kadar çok gözyaşı görüyorsun ki, keşke hepsini silmek mümkün olsa! Elinden geleni yapmaya çalışıyorsun.”</p>

  <p class="normal">Kadın içeri girdi.</p>

  <p class="normal">“Sizden rica etmeyi unutmuşum, sakın kızı teslim etmesine izin vermesinler, yoksa her şeyi...” dedi.</p>

  <p class="normal">“Dedim ya yapacağım.”</p>

  <p class="normal">“Baron, Tanrı aşkına bir anayı kurtarın.”</p>

  <p class="normal">Kadın, baronun elini yakalayıp öpmeye başladı.</p>

  <p class="normal">“Dediklerinizin hepsi yapılacak.”</p>

  <p class="normal">Kadın dışarı çıktığı sırada Nehlüdov da veda etmeye hazırlanıyordu.</p>

  <p class="normal">“Elimizden geleni yaparız. Adalet Bakanlığıyla temasa geçeriz. Onlar bize cevap verdiklerinde elimizden geleni yaparız.”</p>

  <p class="normal">Nehlüdov dışarı çıkıp kalem odasına geçti. Senato’da olduğu gibi yine çok görkemli bir yerde, temiz, nazik, giyim kuşamlarından açık ve sert konuşmalarına kadar her şeyleri düzgün, kusursuz memurlar buldu.</p>

  <p class="normal">Nehlüdov “Ne kadar çoklar, hem de korkunç şekilde çoklar, karınları tok, gömlekleri, elleri tertemiz, çizmeleri ne güzel parlatılmış hepsinin de. Peki bütün bunları kim yapıyor? Sadece hapistekilerle değil, köydekilerle karşılaştırıldığında hepsinin durumu ne kadar iyi,” diye düşünüyordu yine elinde olmadan.</p>
</body>
</html>
