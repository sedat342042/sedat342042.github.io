<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_60">LVII</h2>

  <p class="normal">Ertesi gün Nehlüdov avukata gidip, Menşov’ların davasını anlattı, savunmalarını üstlenmesini rica etti. Avukat dinledi, davayı inceleyeceğini, eğer her şey Nehlüdov’un söylediği gibiyse, ki büyük olasılıkla öyledir diye de belirterek, hiçbir ücret almadan savunmayı üstleneceğini söyledi. Nehlüdov laf arasında bir yanlışlık nedeniyle hapse atılmış olan yüz otuz kişiyi de avukata anlattı ve bunun kimin suçu olduğunu, işin kime bağlı olduğunu sordu. Avukat herhalde doğru yanıtlamak istediğinden olacak bir süre sustu.</p>

  <p class="normal">“Kim suçlu? Hiç kimse,” dedi kesin bir şekilde. “Savcıya sorsanız, valinin suçlu olduğunu söyleyecek, valiye sorsanız, savcının suçlu olduğunu söyleyecek. Hiç kimse suçlu değil.”</p>

  <p class="normal">“Birazdan Maslennikov’a gidip ona anlatacağım durumu.”</p>

  <p class="normal">“Bir yararı olmaz efendim,” diye karşı çıktı avukat gülümseyerek. “O öyle bir... şey... akrabanız ya da arkadaşınız değildir umarım, kalasın biridir kendisi ama aynı zamanda da kurnaz bir tilkidir.”</p>

  <p class="normal">Nehlüdov, Maslennikov’un avukatla ilgili söylediklerini anımsayıp bir şey demedi, vedalaşıp Maslennikov’a gitti.</p>

  <p class="normal">Nehlüdov, Maslennikov’dan iki şey rica edecekti: Maslova’nın revire geçirilmesi ve suçsuz yere hapis tutulan yüz otuz adamın durumu. Saygı duymadığı bir adamdan ricada bulunmak ne kadar ağırına giderse gitsin, amacına ulaşabilmek için tek çare buydu ve bu yoldan geçmek gerekiyordu.</p>

  <p class="normal">Nehlüdov, bindiği araba Maslennikov’un evine yaklaştığında kapının önünde birkaç kupa arabasıyla fayton gördü ve Maslennikov’un gelmesini rica ettiği, karısının kabul gününün tam da bugün olduğunu anımsadı. Nehlüdov eve yaklaştığı sırada kapının önünde bir kupa arabası durdu ve başında kokartlı şapkası, sırtında peleriniyle bir uşak, elbisesinin kuyruğunu toplamış, bu yüzden siyah çoraplı incecik ayak bilekleri ortaya çıkmış bir hanımın arabaya binmesine yardım ediyordu. Duran arabalar arasında Korçaginler’in kapalı landosunu tanımıştı. Kır saçlı, kırmızı yanaklı arabacı, onu görünce tanıdık bir beyefendi olarak saygıyla ve nezaketle şapkasını çıkarıp selam verdi. Nehlüdov’un kapıcıya Mihail İvanoviç’in (Maslennikov) nerede olduğunu sormasına fırsat kalmadan kendisi, halı kaplı merdivende göründü. Maslennikov, merdiven sahanlığına kadar değil, ta aşağıya inecek kadar çok önem verdiği bir konuğunu uğurluyordu. Bu çok önemli asker konuk, giderken Fransızca olarak kentte kurulan yetimhaneler yararına düzenlenen piyangodan söz ediyor ve bunun hanımlar için güzel bir uğraş olduğunu belirtiyor, “Hem eğleniyorlar, hem de para toplanıyor,” diyordu.</p>

  <p class="normal">“Qu’elles s’amusent et que le bon Dieu les bénisse...<sup class="calibre2"><a class="footnote-link" href="../Text/dirilis_split_165.html#footnote-600-30" id="footnote-600-30-backlink">[30]</a></sup> A, Nehlüdov, merhaba! Uzun zamandır ortalarda yoktunuz,” diyerek Nehlüdov’u selamladı önemli konuk. Sonra apoletli omuzlarını ileri doğru çıkarıp, altın sırmalarıyla çok görkemli görünen uşağının tuttuğu kaputunun altına doğru hafifçe kaldırarak, “Allez presenter vos devoirs à madame.<sup class="calibre2"><a class="footnote-link" href="../Text/dirilis_split_166.html#footnote-600-31" id="footnote-600-31-backlink">[31]</a></sup> Korçaginler de buradalar. Et Nadine Bukshevden. Toutes les jolies de la ville,”<sup class="calibre2"><a class="footnote-link" href="../Text/dirilis_split_167.html#footnote-600-32" id="footnote-600-32-backlink">[32]</a></sup> dedi. “Au revoir, mon cher!”<sup class="calibre2"><a class="footnote-link" href="../Text/dirilis_split_168.html#footnote-600-33" id="footnote-600-33-backlink">[33]</a></sup> diyerek Maslennikov’un elini bir kez daha sıktı.</p>

  <p class="normal">Maslennikov, Nehlüdov’un koluna girip, iri bedenine rağmen onu hızla yukarı sürükleyerek:</p>

  <p class="normal">“Haydi yukarı çıkalım, ne kadar sevindim bilemezsin!” diye heyecanla konuşmaya başlamıştı.</p>

  <p class="normal">Maslennikov çok sevinçli bir heyecan içindeydi. Heyecanının nedeni, bu önemli kişi tarafından kendisine gösterilen itibardı. Anlaşılan Maslennikov, çar ailesine yakın bir birlik olan muhafız alayında çalışırken çar ailesiyle görüşmeye alışmıştı. Ancak çok açıktır ki alçaklık, tekrarlandıkça artar. Kendisine bu şekilde önem verilmesi, Maslennikov’da küçük, sevimli bir köpeğin, sahibi sırtını okşadıktan, kulaklarının arkasını kaşıdıktan sonra kapıldığı heyecanı yaratıyordu. Küçük, sevimli köpek kuyruğunu sallar, ezilip büzülür, kulaklarını kısar ve çılgınca dönmeye başlar. Maslennikov da aynı şeyleri yapmaya hazırdı. Nehlüdov’un yüzündeki ciddi ifadeyi fark etmiyor, söylediklerini dinlemiyor ve onu konuk odasına doğru öyle büyük bir heyecanla götürüyordu ki karşı koymak olanaksızdı. Nehlüdov ona ayak uydurmak zorunda kalıyordu.</p>

  <p class="normal">Maslennikov, Nehlüdov’la birlikte salondan geçerken:</p>

  <p class="normal">“İş sonra, emrettiğin her şeyi yaparım,” dedi. “Hanımefendiye, Prens Nehlüdov’un geldiğini haber verin,” dedi uşağa. Arkalarından yavaş yavaş gelmekte olan uşak öne geçti. “Vous n’avez qu’á ordonner.<sup class="calibre2"><a class="footnote-link" href="../Text/dirilis_split_169.html#footnote-600-34" id="footnote-600-34-backlink">[34]</a></sup> Ama karımı mutlaka gör. Geçen defa seni getirmedim diye epey papara yedim.”</p>

  <p class="normal">İçeri girdiklerinde uşak, Prens Nehlüdov’un geldiğini bildirmişti ve vali yardımcısının hanımı, kendisine verdiği adla, generalin hanımı Anna İgnatyevna, oturduğu divanda çevresini sarmış olan şapkalar ve başlar arasından dudaklarında parlak bir gülümsemeyle başını eğerek Nehlüdov’u selamladı. Konuk odasının öbür ucunda, bir çay masasının çevresinde hanımlar oturuyor, asker ve sivil erkekler ayakta duruyorlardı. Erkek ve kadın seslerinin dinmek bilmeyen gürültüsü duyuluyordu.</p>

  <p class="normal">“Enfin!<sup class="calibre2"><a class="footnote-link" href="../Text/dirilis_split_170.html#footnote-600-35" id="footnote-600-35-backlink">[35]</a></sup> Bizi tanımazlıktan mı geliyorsunuz yoksa? Ne yaptık da sizi gücendirdik?”</p>

  <p class="normal">Anna İgnatyevna, içeri giren Nehlüdov’u, kendisiyle Nehlüdov arasında hiçbir zaman var olmayan bir samimiyet varmış gibi gösteren bu sözlerle karşıladı.</p>

  <p class="normal">“Tanışıyor musunuz? Madam Belyavskaya, Mihail İvanoviç Çernov. Daha yakın bir yere oturun.”</p>

  <p class="normal">“Missi, venez dons à Notre table. Ou vous apportera votre thè...<sup class="calibre2"><a class="footnote-link" href="../Text/dirilis_split_171.html#footnote-600-36" id="footnote-600-36-backlink">[36]</a></sup> Siz de...” diyerek Missi’yle konuşan subaya seslendi. Besbelli adamın adını unutmuştu. “Lütfen buraya buyurun. Prens, çay emreder misiniz?”</p>

  <p class="normal">“Asla, asla kabul etmem, kadın sevmiyordu ki,” dedi bir kadın sesi.</p>

  <p class="normal">“Ama börek yemeyi seviyordu.”</p>

  <p class="normal">Yüksek şapkalı, ipek, altın ve taşlarla pırıl pırıl parlayan bir başka kadın:</p>

  <p class="normal">“Her zamanki aptal şakalar,” dedi gülerek.</p>

  <p class="normal">“C’est excellent<sup class="calibre2"><a class="footnote-link" href="../Text/dirilis_split_172.html#footnote-600-37" id="footnote-600-37-backlink">[37]</a></sup>, bu bisküviler, hem de çok hafif. Biraz daha getirin.”</p>

  <p class="normal">“Yoksa yolculuk yakında mı?”</p>

  <p class="normal">“Evet, bugün son günüm. Bu yüzden geldik zaten.”</p>

  <p class="normal">“Ne olağanüstü bir ilkbahar, şimdi köy ne kadar güzeldir!”</p>

  <p class="normal">Başında şapkası ve incecik belini sanki bununla doğmuş gibi saran çizgili koyu renk elbisesiyle Missi çok güzeldi. Nehlüdov’u görünce kıpkırmızı oldu.</p>

  <p class="normal">“Gittiğinizi sanıyordum,” dedi Nehlüdov’a.</p>

  <p class="normal">“Gitmek üzereyim,” dedi Nehlüdov. “İşler izin vermiyor. Buraya da iş için gelmiştim.”</p>

  <p class="normal">“Anneme uğrayın. Sizi çok görmek istiyor,” dedi ve yalan söylediğini, Nehlüdov’un da bunu anladığını hissederek daha da kızardı.</p>

  <p class="normal">Missi’nin kızardığını fark etmemiş gibi davranmaya çalışarak asık bir suratla:</p>

  <p class="normal">“Vakit bulacağımı sanmıyorum,” diye yanıtladı Nehlüdov.</p>

  <p class="normal">Missi öfkeyle kaşlarını çattı, omuzlarını silkti ve elinden boş fincanı kapıp, kılıcını koltuğa çarparak kendisini erkekçe tavırlarla öbür masaya götüren zarif subaya döndü.</p>

  <p class="normal">“Siz de yetimhane için bağış yapmalısınız.”</p>

  <p class="normal">“Evet, ben de yapmayacağım demiyorum, ama cömertliğimi piyangoya kadar saklamak istiyorum. Orada bütün gücümle göstereceğim kendimi.”</p>

  <p class="normal">“Bakın hele!” diye yapmacık şekilde gülen bir ses duyuldu.</p>

  <p class="normal">Kabul günü parlak geçiyordu, Anna İgnatyevna hayatından memnundu.</p>

  <p class="normal">“Mika, hapishanelerle uğraştığınızı söyledi. Bunu çok iyi anlıyorum,” dedi Anna İgnatyevna, Nehlüdov’a. “Mika’nın (Mika, şişman kocası Maslennikov’du) başka kusurları olabilir ama sizin de bildiğiniz gibi çok iyi yüreklidir. Bu talihsiz mahkûmların hepsi onun evlatları gibidir. Onlara başka bir gözle bakmaz. Il est d’une bonté...”<sup class="calibre2"><a class="footnote-link" href="../Text/dirilis_split_173.html#footnote-600-38" id="footnote-600-38-backlink">[38]</a></sup></p>

  <p class="normal">Bir emri üzerine insanlara dayak atılan kocasının bonté’sini<sup class="calibre2"><a class="footnote-link" href="../Text/dirilis_split_174.html#footnote-600-39" id="footnote-600-39-backlink">[39]</a></sup> ifade edebilecek sözcük bulamayarak durdu ve hemen gülümseyerek, o sırada içeri giren, saçlarında leylak rengi kurdele olan, buruşuk suratlı, yaşlı bir kadına seslendi.</p>

  <p class="normal">Nehlüdov, nezaket kurallarını çiğnememek için gerektiği kadar konuşup, gerektiği kadar boş laf ettikten sonra kalktı ve Maslennikov’un yanına gitti.</p>

  <p class="normal">“Beni biraz dinleyebilir misin lütfen?”</p>

  <p class="normal">“Ah, evet! Ne demek! Şuraya gidelim.”</p>

  <p class="normal">Japon tarzı küçük çalışma odasına girdiler ve pencerenin önüne geçip oturdular.</p>
</body>
</html>
