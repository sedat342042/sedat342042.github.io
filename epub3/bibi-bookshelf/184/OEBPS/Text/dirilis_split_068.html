<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_66">IV</h2>

  <p class="normal">Nehlüdov kapıdan çıkınca sinirotu ve bitotu bitmiş otlaktan geçen, iyice basılmış patikada, önünde alacalı bir önlük bulunan, tombul çıplak ayaklarıyla hızlı hızlı gelen küpeli köylü kızıyla karşılaştı. Gittiği yerden geri dönen kız, sol elini önünde hızlı hızlı sallıyor, sağ eliyle de kırmızı bir horozu sıkı sıkı karnına bastırıyordu. Sallanan kırmızı ibiğiyle horoz son derece sakin görünüyor ve yalnızca gözlerini çeviriyor, tırnaklarını kızın önlüğüne takarak siyah bacaklarından birini kâh uzatıyor, kâh geri çekiyordu. Kız, beye yaklaştığında yavaşlayarak koşmayı bırakıp yürümeye başladı ve aynı hizaya gelince durdu, başını geriye atıp eğilerek selam verdi, ancak bey yanından geçip gittikten sonra horozuyla birlikte yürümeye devam etti. Nehlüdov kuyuya doğru inerken, kambur sırtına dayadığı sopanın ucunda ağzına kadar dolu, ağır kovalar taşıyan yaşlı bir kadınla karşılaştı. Üstünde kaba bezden kirli bir gömlek olan kadın kovaları dikkatle yere bıraktıktan sonra aynı şekilde başını geriye atıp eğilerek selam verdi.</p>

  <p class="normal">Kuyudan sonra köy başlıyordu. Pırıl pırıl sıcak bir gündü, daha sabahın onunda boğucu bir sıcak vardı, küme küme bulutlar arada bir güneşin önünü kapatıyordu. Bütün sokak boyunca tepeye doğru sıra sıra uzanan at arabalarından ve en çok da Nehlüdov’un önünden geçtiği açık kapıların ardındaki avlularda bulunan eşelenmiş gübre yığınlarından gelen keskin, yakıcı ama yine de kötü olmayan bir gübre kokusu vardı. Arabaların arkasından tepeye doğru giden, yalınayak, pantolonları ve gömlekleri gübreden ıslanmış köylüler, ipek kurdelesi güneşte pırıl pırıl parlayan gri şapkasıyla, her adımda sapı ışıldayan boğumlu bastonunu yere değdirerek köyün yukarısına doğru yürüyen bu uzun boylu, topluca beyefendiye bakıyorlardı. Boş arabaların arabacı yerlerinde sarsıla sarsıla tarladan dönen köylüler, sokaklarında yürüyen bu tuhaf adamı şapkalarını başlarından çıkararak hayretle izliyorlardı; kadınlar kapıların önüne, eşiklere çıkmışlar, bu adamı gözleriyle takip ederek birbirlerine gösteriyorlardı.</p>

  <p class="normal">Nehlüdov’un yanından geçtiği dördüncü kapının önünde, buradan dışarı çıkan, tepeleme gübre yüklenmiş, gübrenin üzerine de oturmak için çadır bezi örtülmüş bir araba gıcırtıyla yolunu kesti. Arabanın arkasından kendisine de gezme çıktığı için sevinen altı yaşlarında bir erkek çocuk yürüyordu. Ayakları çarıklı genç bir köylü geniş adımlar atarak atı kapıdan çıkarıyordu. Uzun bacaklı, kır bir tay zıplayarak kapıdan fırladı, fakat Nehlüdov’dan ürkerek arabaya sokuldu, ayağını tekerleğe çarparak, ağır arabayı kapıdan çıkaran, huzursuz ve hafifçe kişneyen kısrağın önüne atladı. Arkadan gelen atı, zayıf, hareketli bir yaşlı adam sürüyordu. O da yalınayaktı, üstünde çizgili bir pantolon ve kirli, uzun bir gömlek vardı, zayıf kürek kemikleri dışarı fırlamıştı. Atlar, gübrelerin gri, yanık yün yumakları gibi sağa sola saçıldığı yola çıktıklarında yaşlı adam kapıya geri döndü ve eğilerek Nehlüdov’u selamladı.</p>

  <p class="normal">“Bizim hanımların yeğeni mi oluyorsun?”</p>

  <p class="normal">“Evet, onların yeğeniyim.”</p>

  <p class="normal">“Hoş geldin. Bizi görmeye mi geldin?” dedi konuşkan ihtiyar.</p>

  <p class="normal">“Evet. Nasılsınız bakalım?” dedi Nehlüdov ne diyeceğini bilemeyerek.</p>

  <p class="normal">“Nasıl olsun ki! En kötü hayat bizimkisi,” dedi konuşkan ihtiyar sanki halinden hoşnutmuş gibi uzata uzata.</p>

  <p class="normal">“Neden kötü hayatınız?” diye sordu Nehlüdov kapının altına girerken.</p>

  <p class="normal">“Nasıl olsun ki? Çok kötü,” dedi yaşlı adam, Nehlüdov’un peşinden, sundurmanın altında toprak çıkana dek temizlenmiş yere giderken.</p>

  <p class="normal">Nehlüdov ihtiyarın ardından sundurmanın altına girdi.</p>

  <p class="normal">“On iki nüfus var evde,” diye devam ediyordu ihtiyar, örtüleri başlarından kaymış, eteklerini toplamış, çıplak baldırları yarısına kadar gübre suyuna bulanmış, kan ter içinde, ellerinde yabalarla henüz temizlenmemiş gübre yığınının üstünde duran iki kadını işaret ederek. “Ayda altı pud buğday alacaksın, e, nereden alacaksın?”</p>

  <p class="normal">“Kendininki yetmiyor mu?”</p>

  <p class="normal">“Kendiminki mi?!” dedi yaşlı adam alaycı bir gülüşle. “Elimdeki toprak üç nüfusa yeter ancak, geçen yıl topu topu sekiz yığın ekin topladık, Noel’e kadar yetmedi.”</p>

  <p class="normal">“Peki ne yapıyorsunuz bu durumda?”</p>

  <p class="normal">“Ne mi yapıyoruz; çocuklardan birini ameleliğe verdim, sizden de biraz para aldım. Daha büyük oruçtan önce hepsini toparladım, ama vergiler ödenmedi daha.”</p>

  <p class="normal">“Vergilerin ne kadar tutuyor?”</p>

  <p class="normal">“Benim evden üç ayda bir on yedi ruble gider. Maazallah bu çarkı nasıl çevirdiğini kendin bile bilmezsin!”</p>

  <p class="normal">Nehlüdov, dar avluda öne doğru bir adım atıp, temizlenmiş yerden henüz dokunulmamış ve yabalarla bir taraftan öbür tarafa aktarılan safran sarısı, çok kuvvetli kokular salan gübre yığınına doğru yürüyerek:</p>

  <p class="normal">“Evinize girebilir miyim?” dedi.</p>

  <p class="normal">“Niye girmeyecekmişsin, buyur gir,” dedi ihtiyar ve vıcık vıcık gübreyi parmakları arasında ezen çıplak ayaklarının hızlı adımlarıyla Nehlüdov’un arkasından yürüyüp evin kapısını açtı.</p>

  <p class="normal">Kadınlar, başlarındaki örtüleri düzeltip, el dokuması kalın önlüklerini indirerek evlerine giren bu kolları altın düğmeli tertemiz beyefendiye meraklı bir korkuyla baktılar.</p>

  <p class="normal">İki küçük kız sırtlarında gömlekleriyle evden dışarı fırladılar. Nehlüdov eğilip şapkasını çıkararak önce evin giriş kısmına, sonra da ekşi ekşi yemek kokan, iki dokuma tezgâhının bulunduğu, daracık, pis görünüşlü evin içine girdi. İçeride sobanın başında güneş yanığı, damarlı zayıf kollarını sıvamış yaşlı bir kadın duruyordu.</p>

  <p class="normal">“Bey evimize konuk geldi,” dedi ihtiyar.</p>

  <p class="normal">Yaşlı kadın giysisinin, kıvırıp yukarı topladığı kollarını indirirken:</p>

  <p class="normal">“Buyursun gelsin,” dedi.</p>

  <p class="normal">“Nasıl yaşadığınızı görmek istedim,” dedi Nehlüdov.</p>

  <p class="normal">“İşte böyle, gördüğün gibi yaşıyoruz. Ev ha yıkıldım ha yıkılacağım diyor, bakalım kimin canına kıyacak. İhtiyarsa, iyidir, iyidir deyip duruyor. İşte böyle saltanat içinde yaşayıp gidiyoruz,” dedi sözünü esirgemeyen yaşlı kadın, sinirli bir hareketle başını örterek. “Ben de yemek yapmaya durmuştum. Çalışanların karnını doyuracağım.”</p>

  <p class="normal">“Yemekte ne var?”</p>

  <p class="normal">“Yemeği mi soruyorsun? Yemeğimiz güzeldir. İlk yemek kvasla ekmek, öbürü de ekmekle kvas,”<sup class="calibre2"><a class="footnote-link" href="../Text/dirilis_split_182.html#footnote-600-47" id="footnote-600-47-backlink">[47]</a></sup> dedi yaşlı kadın yarısına kadar erimiş dişlerini göstererek.</p>

  <p class="normal">“Hayır, şaka yapmıyorum, bugün yiyeceğiniz yemekleri gösterin bana.”</p>

  <p class="normal">“Yemek mi?” dedi ihtiyar adam gülerek. “Yemeğimiz öyle karmaşık bir yemek değil. Göster ona kocakarı.”</p>

  <p class="normal">Yaşlı kadın başını salladı.</p>

  <p class="normal">“Bizim köy yemeğimizi mi görmek istediniz? Bakıyorum da çok meraklısın bey. Her şeyi bilmek istiyorsun. Dedim ya kvasla ekmek, sonra lahana çorbası, kadınlar dün keçiayağı otu getirmişlerdi; işte lahana çorbası, ondan sonra da patates.”</p>

  <p class="normal">“Başka bir şey yok mu?”</p>

  <p class="normal">Yaşlı kadın gülerek ve kapıya bakarak:</p>

  <p class="normal">“Daha ne olsun ki, çorbaya biraz da süt katarız,” dedi.</p>

  <p class="normal">Kapı açıldı, evin girişine insanlar doluştular; oğlanlar, kızlar, kucaklarında bebeleriyle kadınlar kapıya sıkışmışlar, köylülerin yemeğini inceleyen bu tuhaf beye bakıyorlardı. Yaşlı kadın bir beyefendiye nasıl davranılacağını bildiği için gururlanıyor gibiydi.</p>

  <p class="normal">“Evet hayatımız çok kötü beyim, ne diyelim,” dedi yaşlı adam. “Hey nereye giriyorsunuz!” diye bağırdı kapıda dikilenlere.</p>

  <p class="normal">Nehlüdov, nedenini anlayamadığı bir rahatsızlık ve utanç duyarak:</p>

  <p class="normal">“Hoşça kalın,” dedi.</p>

  <p class="normal">“Ziyaretimize geldiğin için çok teşekkür ederiz,” dedi yaşlı adam.</p>

  <p class="normal">Evin girişinde üst üste bekleşen insanların kendisine açtıkları yoldan geçen Nehlüdov sokağa çıkıp, yukarı doğru yürümeye başladı. Arkasından çıplak ayaklı iki küçük oğlan da dışarı çıktılar: Biri birazcık daha büyüktü ve sırtında bir zamanlar beyaz olan kirli bir gömlek, diğerinin üstünde ise rengi atmış pembe bir gömlek vardı. Nehlüdov dönüp çocuklara baktı.</p>

  <p class="normal">“Şimdi nereye gidiyorsun?” diye sordu beyaz gömleklisi.</p>

  <p class="normal">“Matryona Harina’ya,” dedi Nehlüdov. “Tanıyor musunuz?”</p>

  <p class="normal">Pembe gömlekli küçük çocuk bir şeye gülüyordu, daha büyük olan ise ciddi ciddi soruyordu:</p>

  <p class="normal">“Hangi Matryona? Yaşlı mı bu Matryona?”</p>

  <p class="normal">“Evet, yaşlı.”</p>

  <p class="normal">“Oo,” dedi uzatarak. “Semyon’unki, köyün öbür ucunda. Biz götürelim seni. Hadi Fedka götürelim onu.”</p>

  <p class="normal">“Atlar n’olacak?”</p>

  <p class="normal">“Boş ver!”</p>

  <p class="normal">Fedka razı oldu ve üçü köyün üst tarafına doğru yürüdüler.</p>
</body>
</html>
