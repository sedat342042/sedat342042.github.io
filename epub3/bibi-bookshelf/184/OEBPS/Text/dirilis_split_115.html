<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_112">VIII</h2>

  <p class="normal">Ara menzil, Sibirya yolundaki bütün menziller ve ara menziller gibiydi; sivri uçlu kütüklerle çevrili avluda üç tane tek katlı bina vardı. Pencereleri demirli en büyük binada mahkûmlar, diğerinde konvoy görevlileri, üçüncüde konvoy subayı ve memurlar kalıyordu. Bu üç binanın hepsinde de her zaman olduğu gibi, aydınlık duvarlar arasında güzel ve rahat bir şey olduğunu akla getirerek insanları aldatan ışıklar yanıyordu. Binaların kapılarının önünde fenerler vardı. Beş kadar fener de duvarların yanında yanıyor ve avluyu aydınlatıyordu. Çavuş, Nehlüdov’u çamurun üzerine atılmış tahtalardan oluşan bir yoldan binaların en küçüğünün merdivenine götürdü. Üç basamak çıktıktan sonra kenara çekilip, Nehlüdov’un küçük bir lambayla aydınlatılmış, kömür kokan hole geçmesi için yol verdi. Sobanın önünde kaba bezden gömlek giymiş, kravatlı, siyah pantolonlu, bir ayağında sarı renkli çizme olan bir er, eğilmiş, çizmenin öbür tekinin konçuyla semaveri yelpazeliyordu. Er, Nehlüdov’u görünce semaverle uğraşmayı bırakıp Nehlüdov’un deri paltosunu aldı ve içerideki konuk odasına girdi.</p>

  <p class="normal">“Geldi efendim.”</p>

  <p class="normal">“Ne duruyorsun alsana içeri,” diyen öfkeli bir ses duyuldu.</p>

  <p class="normal">“Bu kapıdan buyurun,” dedi er ve tekrar semaverle uğraşmaya koyuldu.</p>

  <p class="normal">Asma bir lambayla aydınlatılmış ikinci odada, üzerinde yemek artıkları ve iki şişe bulunan bir masanın ardında geniş göğsünü ve omuzlarını sımsıkı saran bir ceket giymiş, sarı pos bıyıklı, kıpkırmızı suratlı bir subay oturuyordu. Sıcak odada tütün kokusundan başka pek çok kötü koku daha vardı. Subay, Nehlüdov’u görünce hafifçe doğruldu, alay ediyormuş ve kuşkulanıyormuş gibi gözlerini dikti.</p>

  <p class="normal">“Ne istemiştiniz?” deyip yanıtı beklemeden kapıya doğru bağırdı: “Bernov! Ne zaman hazır olacak şu semaver?”</p>

  <p class="normal">“Hemen.”</p>

  <p class="normal">“Hemen’i sana bir göstereceğim, bir daha aklından çıkaramayacaksın!” diye bağırdı subay, gözlerinden ateşler saçarak.</p>

  <p class="normal">“Getirdim!” diye seslendi er ve elinde semaverle içeri girdi.</p>

  <p class="normal">Nehlüdov erin semaveri koymasını bekledi (subay, küçük, öfkeli gözleriyle, neresine vursam acaba diye eri izliyordu). Semaver yerleşince subay çayı demledi. Sonra çantasından dört köşe bir konyak şişesiyle Albert marka bisküviler çıkardı. Hepsini masa örtüsünün üstüne koyduktan sonra Nehlüdov’a:</p>

  <p class="normal">“Size nasıl yardımcı olabilirim?” diye sordu.</p>

  <p class="normal">“Bir kadın mahkûmla görüşmek istiyordum,” dedi Nehlüdov oturmaksızın.</p>

  <p class="normal">“Siyasi mi? Siyasiyse yasaya göre görüşmek yasaktır,” dedi subay.</p>

  <p class="normal">“Siyasi suçlu değil,” dedi Nehlüdov.</p>

  <p class="normal">“Buyurun oturun lütfen,” dedi subay.</p>

  <p class="normal">Nehlüdov oturdu.</p>

  <p class="normal">“Siyasi mahkûm değil,” diye yineledi, “ama benim ricam üzerine siyasilerle birlikte yola devam etmesi için en yüksek makamdan izin çıkmıştı...”</p>

  <p class="normal">“Tamam, biliyorum,” diye Nehlüdov’un sözünü kesti subay. “Ufak tefek, esmerce bir kadın değil mi? Elbette görüşebilirsiniz. Sigara alır mıydınız?”</p>

  <p class="normal">Sigara kutusunu Nehlüdov’a uzattı, iki bardağa özene bezene çay doldurduktan sonra birini Nehlüdov’a doğru yaklaştırdı.</p>

  <p class="normal">“Buyurun,” dedi.</p>

  <p class="normal">“Teşekkür ederim, hemen görüşsem iyi olur...”</p>

  <p class="normal">“Gece uzun. Görüşürsünüz. Buraya çağırtırım.”</p>

  <p class="normal">“Onu çağırtmayıp, kaldıklara yere benim gitmeme izin veremez misiniz?” dedi Nehlüdov.</p>

  <p class="normal">“Siyasilerin yanına mı? Yasaya uygun değil.”</p>

  <p class="normal">“Birkaç kez izin vermişlerdi. Onlara bir şey vereceğimden korkuyorsanız, bu kadın aracılığıyla da verebilirdim.”</p>

  <p class="normal">“Yo veremezsiniz, üstünü ararlar,” dedi subay ve pis pis sırıtmaya başladı.</p>

  <p class="normal">“O zaman benim üstümü arayın.”</p>

  <p class="normal">“Aramasak da olur canım,” dedi subay, ağzı açık şişeyi Nehlüdov’un bardağına doğru götürerek. “İster misiniz? Siz bilirsiniz. İnsan bu Sibirya’da yaşıyorsa okumuş yazmış birini görünce çok seviniyor. Siz de bilirsiniz bizim işimiz en üzücü iştir. Hele bir de insan başka şeylere alışkınsa daha da kötü olur. Zaten konvoy subayı deyince, kaba, cahil bir adam anlaşılıyor, onun bambaşka bir adam olabileceği hiç akla gelmiyor.”</p>

  <p class="normal">Subayın kırmızı yüzü, süründüğü koku, parmağındaki yüzük, özellikle de pis pis sırıtışı, Nehlüdov’a çok iğrenç gelmişti ama yolculuğu boyunca hep olduğu gibi şimdi de karşısındaki kim olursa olsun düşüncesizce ve küçümseyici bir davranışta bulunmasına izin vermeyen ve herkesle kendi tanımına göre “bütün içtenliğiyle” konuşmayı gerekli saydığı ciddi ve dikkatli bir ruh hali içinde bulunuyordu. Subayı dinleyip, onun, buyruğu altındaki insanlara acı çektirmekten üzüntü duyduğu bir ruhsal durumda bulunduğunu anladıktan sonra ciddi bir ifadeyle şöyle dedi:</p>

  <p class="normal">“Sanıyorum, sizin görevinizde bile insan teselliyi başka insanların acılarını haşşetmekte bulabilir.”</p>

  <p class="normal">“Hangi acılarını? Ne anasının gözüdür bunlar.”</p>

  <p class="normal">“Ne farkları var ki?” dedi Nehlüdov. “Herkes gibi insan onlar da. Üstelik suçsuz olanlar da var aralarında.”</p>

  <p class="normal">“Elbette her türlüsü var. Elbette acıyorsun. Başkaları hiçbir şeye izin vermezler, oysa ben yapabildiğim kadar kolaylaştırmaya çalışıyorum durumlarını. Varsın onlar değil, ben acı çekeyim. Başkaları ufacık bir şey olsa hemen yasal yola başvururlar ya da kurşuna dizdirirler, oysa ben acırım. İster misiniz? Yesenize,” dedi bir bardak daha çay doldururken. “Görmek istediğiniz bu kadın kim?” diye sordu.</p>

  <p class="normal">“Geneleve düşmüş ve orada birini zehirlemekle haksız yere suçlanmış talihsiz bir kadın, aslında çok iyi biridir,” dedi Nehlüdov.</p>

  <p class="normal">Subay başını salladı.</p>

  <p class="normal">“Evet öyledir. Kazan’da öyle bir kadın vardı, Emma’ydı adı. Macar asıllı ama gözleri, gerçek Acem gözleri,” diye devam ediyordu, anımsadığında gülümsemesini tutamayarak. “Bir kontes kadar da şıktı...”</p>

  <p class="normal">Nehlüdov, subayın sözünü kesip önceki konuya döndü.</p>

  <p class="normal">“Ben, sizin, emrinizde oldukları sürece bu insanların durumunu kolaylaştırabileceğinizi düşünüyorum. Böyle davranırsanız büyük bir sevinç duyacağınızdan eminim,” dedi Nehlüdov. Yabancı biriyle ya da bir çocukla konuşur gibi, sözcükleri olabildiğince anlaşılır şekilde telaffuz etmeye çalışıyordu.</p>

  <p class="normal">Subay, ateş saçan gözleriyle Nehlüdov’a bakıyor, hayalinde canlanan ve dikkatini bütün diğer konulardan uzaklaştırmış olan Acem gözlü Macar kadınının öyküsüne devam etmek için Nehlüdov’un sözünü bitirmesini bekliyordu.</p>

  <p class="normal">“Evet, diyelim ki bu doğrudur,” dedi subay. “Onlara acıyorum aynı zamanda. Yalnız ben size şu Emma’yı anlatmak istiyordum. Öyle bir şey yapmıştı ki...”</p>

  <p class="normal">“Bu konuyla ilgilenmiyorum,” dedi Nehlüdov, “ve size açıkça diyebilirim ki daha önceden farklı davranmış olsam da artık kadınların bu gözle görülmesinden nefret ediyorum.”</p>

  <p class="normal">Subay, Nehlüdov’a çekinerek baktı.</p>

  <p class="normal">“Bir bardak daha çay istemez misiniz?” dedi.</p>

  <p class="normal">“Hayır, teşekkür ederim.”</p>

  <p class="normal">“Bernov!” diye bağırdı subay. “Beyefendiyi Vakulov’a götür, siyasilerin koğuşuna bırakmasını söyle; yoklamaya kadar orada kalabilir.”</p>
</body>
</html>
