<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_87">XXV</h2>

  <p class="normal">Ertesi sabah uyandığında Nehlüdov’un ilk hissettiği şey, bir gün önce yaptığı alçaklıktı.</p>

  <p class="normal">Anımsamaya başlamıştı: Yaptığı alçaklık değildi, kötü bir davranış da değildi ama şimdiki niyetlerinin hepsinin, yani Katyuşa’yla evlenme ve köylülere toprak verme niyetlerinin gerçekleştirilemeyecek birer hayal olduğunu, bunlara katlanamayacağını, hepsinin doğal olmayan, yapay şeyler olduğunu, eskiden yaşadığı gibi yaşaması gerektiğini ileri süren kötü düşüncelerdi.</p>

  <p class="normal">Ortada kötü bir davranış yoktu ama kötü davranıştan daha kötü pek çok şey vardı: Bütün kötü davranışların kaynaklandığı düşünceler vardı. Kötü bir davranışı yinelememek ve bundan pişmanlık duymak mümkündür, kötü düşünceler ise kötü davranışları doğurur.</p>

  <p class="normal">Kötü bir davranış yalnızca başka kötü davranışların yolunu düzler, kötü düşünceler ise karşı konulamayacak şekilde bu yolda yürümeye çağırır.</p>

  <p class="normal">Nehlüdov, sabah sabah bir gün önceki düşünceleri hayalinde canlandırınca bir an bile olsa bu düşüncelere inanabildiğine şaşırdı. Yapmaya niyetlendiği şey, ne kadar yeni ve ne kadar zor bir şey olursa olsun, bunun şu anda onun için tek yaşam biçimi olduğunu biliyordu, aynı zamanda eskiye dönmek ne kadar alışkın olduğu kolay bir şey olsa da bunun ölüm demek olduğunu da biliyordu. Dün aklını çelen şey, şimdi ona uyuduğunda insanın başına gelebilecek bir şey olarak göründü. Kendisini bekleyen önemli ve sevindirici bir iş için kalkma zamanının geldiğini bilmesine karşın uyumasa bile birazcık daha uzanmak ve yatakta keyif çatmak istiyordu.</p>

  <p class="normal">Petersburg’daki bu son gününün sabahında Vasilyevskiy Adası’na, Şustova’nın evine gitti.</p>

  <p class="normal">Şustova’nın dairesi ikinci kattaydı. Nehlüdov, kapıcının tarifi üzerine kapkaranlık bir geçitten geçti ve dimdik bir merdivenden çıkarak doğruca sıcak ve çok ağır yemek kokan bir mutfağa girdi. Kollarını sıvamış, önünde önlüğü, gözünde gözlüğüyle yaşlı bir kadın ocağın başında dikilmiş, tenceredeki dumanı tüten yemeği karıştırıyordu.</p>

  <p class="normal">İçeri giren kişiye gözlüğünün üstünden bakarak sertçe:</p>

  <p class="normal">“Kimi arıyorsunuz?” diye sordu.</p>

  <p class="normal">Nehlüdov daha adını söylememişti ki kadının yüzü korku ve aynı anda da sevinç ifadesine büründü.</p>

  <p class="normal">“Ah, prens!” diye bağırdı kadın ellerini önlüğüne silerken. “İyi ama neden arka merdivenden geldiniz? Velinimetimiz! Ben onun annesiyim. Kızcağızı öldüreceklerdi neredeyse. Bizim kurtarıcımızsınız siz,” diyordu Nehlüdov’un eline sarılıp öpmeye çalışarak. “Dün size gelen bendim. Kız kardeşim çok ısrar etti. O da burada. Buradan, buradan lütfen, arkamdan gelin,” dedi anne Şustova, Nehlüdov’u dar bir kapıdan, karanlık ve küçük bir koridordan geçirerek. Yürürken kâh elbisesini, kâh saçlarını düzeltiyordu. Kapının önünde durup, “Kız kardeşimin adı Kornilova’dır, duymuşsunuzdur herhalde,” diye ekledi fısıltıyla. “Siyasi işlere karıştı. Çok akıllı bir kadındır.”</p>

  <p class="normal">Anne Şustova koridordaki bir kapıyı açıp Nehlüdov’u küçük bir odaya buyur etti. İçeride bir masanın önündeki küçük divanda çizgili basma elbise giymiş, annesine benzeyen, çok solgun, yuvarlak yüzünü çevreleyen kıvırcık sarı saçlı, kısa boylu, şişman bir genç kız oturuyordu. Kızın karşısındaki koltukta iki büklüm eğilmiş, sırtında Rus işi, yakası işlemeli gömlek giymiş, kara bıyıklı, kara sakallı bir delikanlı vardı. İkisi de konuşmaya o kadar dalmışlardı ki ancak Nehlüdov içeri girdiğinde etraşarına bakındılar.</p>

  <p class="normal">“Lida, Prens Nehlüdov, hani...”</p>

  <p class="normal">Solgun yüzlü kız, kulağının arkasından kurtulan bir tutam saçı düzelterek sinirli bir hareketle ayağa kalktı, gri, iri gözlerini içeri giren adama dikti korkuyla.</p>

  <p class="normal">Nehlüdov gülümseyerek elini uzattı ve:</p>

  <p class="normal">“Demek siz de Vera Yefremovna’nın serbest bırakılması için ricada bulunduğu o çok tehlikeli kadınsınız?” dedi.</p>

  <p class="normal">“Evet, benim,” dedi Lidiya ve çok güzel dişlerini ortaya çıkaran, çocuksu, tertemiz bir gülüş yayıldı yüzüne. “Teyzem sizi çok görmek istiyordu. Teyze!” diye tatlı, hoş bir sesle kapıya doğru seslendi.</p>

  <p class="normal">“Vera Yefremovna tutuklanmanıza çok üzülmüş,” dedi Nehlüdov.</p>

  <p class="normal">Lidiya, delikanlının biraz önce kalktığı, yumuşak, kırık koltuğu göstererek:</p>

  <p class="normal">“Şuraya ya da en iyisi şuraya oturun,” dedi. Nehlüdov’un delikanlıya baktığını fark edince, “Kuzenim Zaharov,” dedi.</p>

  <p class="normal">Delikanlı da tıpkı Lidiya gibi yumuşacık gülümseyerek konukla selamlaştı ve Nehlüdov onun kalktığı yere oturduğunda pencerenin önündeki sandalyeyi alıp Nehlüdov’un yanına geçip oturdu. Öbür kapıdan on altı yaşlarında sarışın bir lise öğrencisi çıktı ve hiçbir şey söylemeden o da gidip pencerenin kenarına oturdu.</p>

  <p class="normal">“Vera Yefremovna, teyzemin yakın arkadaşıdır, ben hemen hemen hiç tanımam onu,” dedi Lidiya.</p>

  <p class="normal">Bu sırada yan odadan beli deri bir kemerle sıkılmış, beyaz bluzlu, yüzü çok hoş, bakışları zeki bir kadın çıktı.</p>

  <p class="normal">Divana, Lidiya’nın yanına oturur oturmaz:</p>

  <p class="normal">“Merhaba, geldiğiniz için teşekkürler,” diye söze başladı. “E, Veracık nasıl? Onu gördünüz mü? İçinde bulunduğu duruma katlanabiliyor mu?”</p>

  <p class="normal">“Yakınmıyor,” dedi Nehlüdov, “keyfinin çok iyi olduğunu söylüyor.”</p>

  <p class="normal">Teyze gülümseyerek ve başını sallayarak:</p>

  <p class="normal">“Ah, Veracık, tanırım onu,” dedi. “Onu tanımak gerek. Mükemmel biridir. Başkaları için her şeyi yapar, kendisi için hiçbir şey istemez.”</p>

  <p class="normal">“Evet, kendisi için hiçbir şey istemedi, bir tek yeğeniniz için kaygılıydı. En çok da dediğine göre, hiç suçu yokken yeğeninizi içeri atmaları onu üzüyordu.”</p>

  <p class="normal">“Öyle,” dedi teyze, “korkunç bir şey! Aslında benim yüzümden başı derde girdi.”</p>

  <p class="normal">“Hiç de değil, teyze!” dedi Lidiya. “Siz olmasanız da o kâğıtları alırdım.”</p>

  <p class="normal">“İzin ver de senden daha iyi bileyim,” diye devam etti teyze. Sonra Nehlüdov’a dönerek, “Her şey, birinin benden kendisine ait kâğıtları bir süre saklamamı istemesinden çıktı, ben de evim olmadığı için ona getirdim. Onun evinde de aynı gece arama yaptılar ve kâğıtları da onu da alıp götürdüler, bu zamana kadar da içeride tuttular. Kâğıtları kimden aldığını söylemesini istiyorlardı.”</p>

  <p class="normal">Lidiya, kendisini rahatsız etmediği halde bir tutam saçını sinirli bir hareketle tutup çekerek hızlı hızlı:</p>

  <p class="normal">“Ben de söylemedim,” dedi.</p>

  <p class="normal">“Ben de söyledin demiyorum,” diye itiraz etti teyze.</p>

  <p class="normal">Lidiya kızararak ve huzursuzca çevresine bakınarak:</p>

  <p class="normal">“Mitin’i yakaladılar ama benim yüzümden olmadı bu,” dedi.</p>

  <p class="normal">“Bundan söz etme Lidiya’cığım,” dedi anne.</p>

  <p class="normal">“Niye etmeyeyim, anlatmak istiyorum,” dedi Lidiya. Artık gülümsemiyor, yüzü kızarıyordu. Artık o bir tutam saçını düzeltmiyor, parmağına dolayıp kıvırıyor, sürekli çevresine bakınıyordu.</p>

  <p class="normal">“Dün bundan söz ettiğinde olanları biliyorsun.”</p>

  <p class="normal">“Hiç de değil... Bırakın anneciğim. Ben konuşmadım, tek yaptığım susmaktı. Teyzemi ve Mitin’i bana iki kez sorduğunda da hiçbir şey söylemedim, yanıt vermeyeceğimi açıkladım. O zaman şu... Petrov...”</p>

  <p class="normal">Teyze, yeğeninin sözlerini Nehlüdov’a açıklayarak:</p>

  <p class="normal">“Petrov, hafiye, jandarma ve alçağın biridir,” diye ekledi.</p>

  <p class="normal">Lidiya heyecanlı ve telaşlı:</p>

  <p class="normal">“O zaman o beni kandırmaya çalıştı. ‘Bana söyleyeceğiniz şeylerin hiç kimseye zararı dokunmaz, tam tersine... Söylerseniz, belki de boşu boşuna acı çektirdiğimiz suçsuz insanları kurtarmış olursunuz,’ dedi. Ama ben yine de konuşmayacağımı söyledim. O zaman ‘Tamam, hiçbir şey söylemeyin, sadece benim söyleyeceklerime hayır demeyin,’ dedi. Sonra başladı saymaya, Mitin’in adını da söyledi.”</p>

  <p class="normal">“Tamam kes artık,” dedi teyzesi.</p>

  <p class="normal">“Aman teyze, engel olmayın...” Durmadan bir tutam saçını tutup çekiştiriyor ve çevresine bakınıyordu. “Düşünsenize, ertesi gün bir de öğreniyorum ki –duvara vurarak bana haber veriyorlardı– Mitin tutuklanmış. Ben ele verdim sandım. Bu durum beni o kadar üzüyor, o kadar üzüyordu ki neredeyse aklımı kaçıracaktım.”</p>

  <p class="normal">“Sonra senin yüzünden tutuklanmadığı anlaşıldı,” dedi teyze.</p>

  <p class="normal">Lidiya, gitgide daha çok heyecanlanarak, bir tutam saçını parmağına dolayıp çözerek ve sürekli etrafına bakınarak:</p>

  <p class="normal">“Ama ben bunu bilmiyordum. Ben ele verdim diye düşünüyorum. Bir duvardan öbürüne gidip geliyorum, düşünmemek elimde değil. Onu ele verdim diye düşünüyorum. Yatıyorum, gözlerimi kapatıyorum ve duyuyorum, birisi kulağıma fısıldıyor: Sen ele verdin, Mitin’i sen ele verdin. Bunun sanrı olduğunu biliyorum, ama duymamak elimde değil. Uyumak istiyorum, uyuyamıyorum, düşünmeyeyim diyorum, onu da yapamıyorum. İşte korkunç olan buydu!” dedi.</p>

  <p class="normal">Annesi, Lidiya’nın omzuna dokunarak:</p>

  <p class="normal">“Lidiya’cığım, sakin ol,” diye yineledi.</p>

  <p class="normal">Fakat Lidiya’cık artık kendini tutamıyordu.</p>

  <p class="normal">“Öyle korkunçtu ki...” diye başladı ama hıçkırdı, sözünü bitiremedi, divandan kalktı ve koltuğa çarpıp koşarak odadan çıktı. Annesi de arkasından gitti.</p>

  <p class="normal">Pencerenin önünde oturan lise öğrencisi:</p>

  <p class="normal">“Namussuzların hepsini asmalı,” dedi.</p>

  <p class="normal">“Ne dedin?” diye sordu annesi.</p>

  <p class="normal">“Bir şey demedim... Yok bir şey,” diye yanıtladı lise öğrencisi ve masanın üzerinde duran sigarayı alıp içmeye koyuldu.</p>
</body>
</html>
