<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  
<link href="../Styles/main.css" type="text/css" rel="stylesheet"/>
</head>

<body>
  <h1>Birinci Bölüm</h1>

  <h2>I</h2>

  <p class="nonindent">O günlerde sosyetenin üst basamaklarında Rumyantsev’in, Fransızların, Mariya Fiyodorovna’nın, Çareviç’in ve başkalarının kurdukları gruplar arasında meydana gelen çeşit çeşit çatışmalar, her zamankinden daha büyük bir heyecanla sürüp gidiyor ve her zaman olduğu gibi gene saray yaşantısının günlük olayları içinde eriyordu. Petersburg’un gerçek yaşantısının sadece yankılarıyla ilgilenen kaygısız ve lüks içindeki sosyete, eskisi gibi yaşıyordu; her şey hep aynı düzende akıp gittiğinden Rus milletinin zor durumunu ve karşılaştığı tehlikeyi kavramak için büyük bir çaba göstermek gerekiyordu. Sosyetede aynı gezmeler, aynı balolar, aynı Fransız tiyatrosu, sarayda buluşunca aynı çıkar çatışmaları, aynı meslek anlaşmazlıkları, aynı entrikalar sürüp gidiyordu. Sosyetenin yalnız en üst basamaklarında durumun ne kadar kötü olduğunu unutmamak için çaba gösteriliyordu. Bu çetin koşullar içinde her iki imparatoriçenin nasıl birbirine tam anlamıyla aykırı davranışlarda bulundukları, kulaktan kulağa anlatılıyordu, İmparatoriçe Mariya Fiyodorovna, himayesi altına verilen yardım kurumlarıyla eğitim kurumlarına bir zarar gelmemesini gözeterek bunların Kazan’a gönderilmesi için emir vermişti. Bu kurumların eşyaları yola çıkarılmak üzere hazırlanmıştı bile. İmparatoriçe Yelizaveta Alekseyevna ise ne gibi emirler vereceği kendisine sorulunca Ruslara özgü bir yurtseverlik göstererek devlet kurumları ile ilgili hiçbir emir veremeyeceğini, bunlar hakkında emir vermenin çara düşen bir görev olduğunu söylemiş, Petersburg’dan en son kendisinin çıkacağını açıklamıştı.</p>

  <p>Borodino Savaşının yapıldığı 26 Ağustos günü, Anna Pavlovna’nın evinde bir suare veriliyordu; bu suarede en ilginç olay, başpiskoposun veli Aziz Sergey’e ait kutsal tasvirin çara gönderilmesi nedeniyle yazılan mektubunun okunması olacaktı. Bir yurtseverlik ve “dinî edebiyat örneği” sayılan mektubu, yüksek sesle okumakta usta sayılan Prens Vasiliy okuyacaktı. Zaten Prens Vasiliy’in imparatoriçenin huzurunda da sık sık yüksek sesle bir şeyler okuduğu oluyordu. Okumaktaki ustalığı, kelimeleri bazen gür bir sesle, bazen şarkı söyler gibi umutsuz bir inilti ile, bazen de yumuşacık bir fısıltı halinde söylemekten başka bir şey değildi; ama bu iniltiler ya da fısıltılar cümlelerin taşıdıkları anlamla hiç ilgisi olmadan, karmakarışık olarak bazen bir kelimeye, bazen öbürüne rastlıyordu. Bu yüksek sesle okuma faslı da Anna Pavlovna’nın bütün partileri gibi politik bir anlam taşırdı. O geceki partiye Fransız tiyatrosuna gittikleri için utandırılmaları ve yurtseverlik duygularının alevlendirilmesi gereken birkaç önemli kişi gelecekti, içeride artık epey kalabalık toplanmıştı. Ama Anna Pavlovna gözlerini misafir odasında dolaştırırken, gelmesi gereken herkesin henüz gelmemiş olduğunu görüyordu. Bu yüzden daha yüksek sesle okuma işine girişmeden sadece genellikle herkesi ilgilendiren konulardan söz açıyordu.</p>

  <p>O gün Petersburg’da en yeni haber, Prenses Bezuhova’nın hastalığıydı. Prenses, birkaç gün önce, birden beklenmedik bir şekilde hastalanmış, eskiden varlığıyla süslediği toplantılardan birkaçını kaçırmıştı. Söylendiğine göre hiç kimseyi kabul etmiyor, tedavisini her zaman başvurduğu ünlü Petersburg doktorları yerine, hiç tanınmamış bir İtalyan doktoruna yaptırıyordu; bu doktor genç kadını yepyeni ve alışılmamış bir metotla tedavi ediyordu.</p>

  <p>Herkes prensesin hastalığının iki kocalı olmak imkânsızlığından ileri geldiğini, İtalyan’ın uyguladığı tedavinin de aslında bu işe engel olan nedenleri ortadan kaldırmaktan başka bir şey olmadığını biliyordu. Ama Anna Pavlovna’nın yanındakiler bunu açıkça söylemeye cesaret etmek şöyle dursun, sanki konuyu hiç bilmiyorlarmış gibi konuşuyorlardı:</p>

  <p>– <i>On dit que le pauvre comtesse est très mal. Le médecin dit que c’est Vangine pectorale...</i><a class="noteref" href="../Text/dipnot.xhtml#Footnote0333" id="Feedback0333">333</a></p>

  <p>– <i>Ne anjini? Oh, c’est une maladie terrible!</i><a class="noteref" href="../Text/dipnot.xhtml#Footnote0334" id="Feedback0334">334</a></p>

  <p>– <i>On dit que les rivaux se sont reconciliés grâce à l’angine...</i><a class="noteref" href="../Text/dipnot.xhtml#Footnote0335" id="Feedback0335">335</a></p>

  <p>Bunlar konuşulurken “<i>angine</i>” sözü büyük bir zevkle tekrarlanıyordu.</p>

  <p>– <i>Le vieux comte touchant à ce qu’on dit. Il a pleuré comme un enfant quand le médecin lui a dit que le cas était dangereux.</i><a class="noteref" href="../Text/dipnot.xhtml#Footnote0336" id="Feedback0336">336</a></p>

  <p>– <i>Oh ce serait une perte terrible! C’est une femme ravissante.</i><a class="noteref" href="../Text/dipnot.xhtml#Footnote0337" id="Feedback0337">337</a></p>

  <p>Anna Pavlovna onlara yaklaştı:</p>

  <p>– <i>Vous parlez de pauvre comtesse... J’ai envie d’avoir de ses nouvelles. On m’a dit qu’elle allait un peu mieux. Oh, sans doute, c’est la plus charmante femme du monde!</i><a class="noteref" href="../Text/dipnot.xhtml#Footnote0338" id="Feedback0338">338</a></p>

  <p>Bunu büyük bir heyecanla söylediği için de kendi kendine alay ediyormuş gibi gülümsemişti:</p>

  <p>– <i>Nous appartenons à des camps, differents mais cela ne m’empêche pas de l’estimer, comme elle le mérite. Elle est bien malheureuse.</i><a class="noteref" href="../Text/dipnot.xhtml#Footnote0339" id="Feedback0339">339</a></p>

  <p>Patavatsız bir genç, Anna Pavlovna’nın bu sözleriyle kontesin hastalığı üzerindeki sis perdesini hafifçe kaldırdığını sanarak tanınmış doktorların çağrılmayıp genç kadının, belki de ona tehlikeli ilaçlar veren bir şarlatan tarafından tedavi edilmesine hayret ettiğini söylemek cesaretinde bulundu.</p>

  <p>Anna Pavlovna birden, tecrübesiz gencin üzerine atılır gibi, öfkeyle konuştu:</p>

  <p>– <i>Vos informations peuvent être meilleures que les miennes! Mais je sais de bonne source que ce médecin est un homme très kabile. C’est le médecin intime de la reine d’Espagne!</i><a class="noteref" href="../Text/dipnot.xhtml#Footnote0340" id="Feedback0340">340</a></p>

  <p>Böylece genç adamı utandırdıktan sonra, bir başka grupta alnının kırışmış derisini geren bir mimikle Avusturyalılardan söz etmeye hazırlanan Bilibin’e döndü. Bilibin, o sırada, Petersburg’da kendisinden <i>le héros de Petropol</i><a class="noteref" href="../Text/dipnot.xhtml#Footnote0341" id="Feedback0341">341</a> diye söz edilen Wittgenstein’ın aldığı Avusturya sancaklarının Viyana’ya gönderilmesi sırasında, bu işle ilgili olarak hazırlanan diplomatik belgeden söz ediyordu:</p>

  <p>– <i>Je trouve cela charmant!</i><a class="noteref" href="../Text/dipnot.xhtml#Footnote0342" id="Feedback0342">342</a></p>

  <p>Anna Pavlovna, daha önceden de duyduğu Bilibin bu “esprisinin” iyice duyulması için birden herkesi susturan bir hareketle ona doğru döndü:</p>

  <p>– Nasıl, ne dediniz? diye sordu?</p>

  <p>O zaman Bilibin, kendi eliyle yazdığı mesajı kelimesi kelimesine tekrarladı:</p>

  <p>– <i>L’Empereur renvoie les drapeaux Autrichiens,</i><a class="noteref" href="../Text/dipnot.xhtml#Footnote0343" id="Feedback0343">343</a> dedi ve sözünü, <i>Drapeaux amis et égare qu’il trouve hors de la route,</i><a class="noteref" href="../Text/dipnot.xhtml#Footnote0344" id="Feedback0344">344</a> diye bitirdi. Alnındaki kırışıklıkları gene bir mimikle düzeltmişti.</p>

  <p>Prens Vasiliy:</p>

  <p>– <i>Charmant! Charmant!</i><a class="noteref" href="../Text/dipnot.xhtml#Footnote0345" id="Feedback0345">345</a> dedi.</p>

  <p>Prens İppolit kendisinden beklenmeyecek bir cesaretle ve yüksek sesle:</p>

  <p>– <i>Cest la route de Varsovie peut-être!</i><a class="noteref" href="../Text/dipnot.xhtml#Footnote0346" id="Feedback0346">346</a> dedi.</p>

  <p>Prens Vasiliy devam etti:</p>

  <p>– “Varsın, küstah ve utanmaz Golyat, Fransa sınırlarından Rusya topraklarına dehşet saçan darbeler indirsin! Rus Davud’unun sevgi dolu inancı, o kana susamış gururlu yaratığın başını ezecektir! İşte, majestelerinize Aziz Veli Sergey’in, eski çağlardan bu yana yurdumuzun selametini kıskanç bir titizlikle korumuş olan Veli’nin tasviri sunulmaktadır. Gittikçe zayıflayan gücümün, benim çok sevdiğim majestelerini görmek zevkinden yoksun bırakmasına yürekten üzülüyorum. Tanrı’ya yüreğimin tüm sıcaklığı ile dua ediyorum; ulu Tanrı haklı olanları yüceltsin ve majestelerinin dileklerini yerine getirsin!..”</p>

  <p>Her taraftan okuyanı da o yazıyı yazanı da:</p>

  <p>– <i>Quelle force! Quel style!</i><a class="noteref" href="../Text/dipnot.xhtml#Footnote0347" id="Feedback0347">347</a> diye öven sözler duyuldu.</p>

  <p>Anna Pavlovna’nın, heyecana gelen konukları daha uzun bir süre, yurdun içinde bulunduğu durumdan ve o günlerde yapılacağına kesinlikle inanılan savaşın nasıl biteceğinden söz ederek çeşitli tahminlerde bulundular.</p>

  <p>Anna Pavlovna:</p>

  <p>– <i>Vous verrez!</i><a class="noteref" href="../Text/dipnot.xhtml#Footnote0348" id="Feedback0348">348</a> diyordu. Yarın hükümdarın doğum günü, yarın bir haber alacağız. Benim sezişim kuvvetlidir.</p>

  <h2>II</h2>

  <p class="nonindent">Anna Pavlovna’nın önsezisi gerçekten doğrulandı. Ertesi gün, hükümdarın doğum günü olduğu için sarayda yapılan dinî tören sırasında, Prens Volkonski’yi kiliseden dışarı çağırdılar ve ona Kutuzov’dan gelen bir zarf verdiler. Bu Kutuzov’un savaş gününde Tatarnivo’dan gönderdiği mektuptu. Kutuzov, Rusların bir adım olsun gerilemediklerini, Fransızların bizden çok daha fazla insan yitirdiklerini, mektubu savaş alanından, daha son haberleri toplamaya vakit bulamadan aceleyle karaladığını yazıyordu. Demek ki bu bir zaferdi. Bundan ötürü herkes kiliseden çıkmadan kazandırdığı bu zaferle Rusya’ya yardım ettiği için Tanrı’ya şükran duaları yapıldı.</p>

  <p>Anna Pavlovna’nın önsezisi doğrulanmıştı; o sabah bütün kentte sevinçli bir bayram havası esiyordu. Herkes zaferin artık tam olarak kazanıldığını kabul ediyor, hatta bazılan Napolyon’un tutsak edildiğinden, tahtından indirilmiş olduğundan, yerine Fransa’yı yönetecek bir başka devlet başkanı seçilmesi gerektiğinden söz ediyordu.</p>

  <p>Savaş alanlarından uzakta ve saray yaşantısının koşulları ile sınırlandırılmış bir yaşantı içinde, olayların bütün derinlikleri ve olanca güçleriyle yansıması zor bir şeydi. Genel bir anlam taşıyan olaylar, çoğu zaman önemsiz, bireysel tek bir olaya yansır. Örneğin, saraylıların sevinci yalnız zaferi kazanmış olmamızdan ileri gelmiyor, aynı zamanda bu zaferin tam hükümdarın doğum gününe rastlaması da bunda önemli bir rol oynuyordu. Tıpkı tam zamanında yapılan bir sürpriz gibi. Kutuzov’un gönderdiği yazıda, Rusların kayıplarından da söz ediliyordu. Bunların arasında Tuçkov’un, Bagration’un ve Kutaisov’un adları geçiyordu. Olayın üzücü yönü de gene Petersburg’daki günlük yaşantı içinde tek bir kişi üzerinde toplanmıştı. Bu da Kutaisov’un ölümüydü. Kutaisov’u herkes tanır, hükümdar da severdi. Genç, ilgi çekici bir adamdı. O gün karşılaşanlar şöyle diyorlardı:</p>

  <p>– Ne garip, tam da kilisede tören yapıldığı sırada oldu. Ya Kutaisov’u yitirmemize ne dersiniz? Ah... Yazık oldu, yazık...</p>

  <p>– Ben size Kutuzov için ne demiştim? diyordu. Ben Napolyon’u yalnız o yenebilir diye her zaman söylemişimdir.</p>

  <p>Ama ertesi gün ordudan haberler geldi. Herkesin sesinde bir endişe sezilmeye başlamıştı. Saraylılar hükümdarın olup bitenler konusunda hiçbir şey bilmediği için üzülmesinden ötürü acınıyorlardı. Durup durup:</p>

  <p>– Hükümdarın durumuna ne demeli? diyor, artık üç gün önce yaptıklan gibi Kutuzov’u göklere çıkarmak şöyle dursun, hükümdarın endişe duymasına yol açtığı için onu suçluyorlardı.</p>

  <p>Prens Vasiliy, o gün artık <i>protégé</i>’si Kutuzov’la övünmüyor, başkomutandan söz edildi mi hiçbir şey söylemeden sessiz duruyordu. Üstelik o günün akşamı sanki her şey Petersburgluların endişesini ve huzursuzluğunu arttırmak için sözbirliği etmiş gibi, korkunç bir haber daha geldi. Kontes Elena Bezuhova, o adı kulağa hoş gelen korkunç hastalık yüzünden ansızın ölmüştü. Sosyetenin yüksek katlarında herkes, Kontes Bezuhova’nın korkunç bir <i>angine pectorale</i><a class="noteref" href="../Text/dipnot.xhtml#Footnote0349" id="Feedback0349">349</a> krizinden ötürü öldüğünü ciddi bir tavırla söylüyordu. Ama kontese yakın çevrelerde “le midecin inlime de la reme d’Espagne”in<a class="noteref" href="../Text/dipnot.xhtml#Footnote0350" id="Feedback0350">350</a> Elen’e belirli bir etki yapması amacıyla, bilinmeyen bir ilacın ufak dozlarda kullanılması için bir reçete yazmış olduğu söyleniyordu. Söylentilere göre Elen, ihtiyar kont kendisinden şüphe ettiği ve kocasına (o zavallı ahlak düşkünü Piyer’e) yazdığı mektuba hiçbir karşılık almadığı için büyük bir üzüntüye kapılmış, kendisine verilen dozdan çok daha fazlasını bir çırpıda almış, yardım gelinceye kadar da kurtarılamadan büyük acılar içinde kıvranarak ölmüştü. Anlattıklarına bakılırsa Prens Vasiliy ile ihtiyar kont, İtalyan’ın yakasına yapışacak olmuş, ama İtalyan elinde bulunan ve ölen zavallı genç kadından kalan öyle pusulalar göstermişti ki onu hemen serbest bırakmışlardı.</p>

  <p>Konuşmalar genel olarak hüzün verici üç konu üzerinde toplanmıştı: Hükümdarın hiçbir haber almaması, Kutaisov ile Elen’in ölümleri.</p>

  <p>Kutuzov’un Petersburg’a gönderdiği mesaj alındıktan üç gün sonra bir çiftlik sahibi gelmiş, Moskova’nın Fransızlara teslim edildiğini söylemiş, haber bütün kente yayılmıştı. Bu korkunç bir şeydi! Hükümdar ne durumlara düşmüştü! Kutuzov bir haindi! Prens Vasiliy bile kızı öldüğü için kendisine yapılan başsağlığı ziyaretleri sırasında, eskiden göklere çıkardığı Kutuzov için (geçirdiği büyük acının kendisine daha önce söylediklerini unutturmuş olması hoş görülüyordu), “O kör ve ahlaksız bunaktan başka bir şey beklenemezdi,” diyor, “Yalnız Rusya’nın kaderi nasıl olup da böyle bir insana teslim edildi, buna hayret ediyorum!” diye söylenip duruyordu.</p>

  <p>Haber daha resmen doğrulanmamıştı. Doğru olduğuna inanılmayabilirdi de. Ama ertesi günü Kont Rastopçin’den aşağıdaki mesaj geldi:</p>

  <blockquote>

  <p>Prens Kutuzov’un yaveri bana bir mektup getirdi: Bu mektupta Kutuzov, benden ordunun Riyazan yoluna geçişini sağlamak için, üst rütbeli polis memurları istemekte, üzüntü ile Moskova’nın düşmana bırakıldığından söz etmektedir. Kutuzov’un bu davranışı başkentin ve imparatorluğun kaderini bağlamaktadır. Majeste! Rusya’nın yüceliğini meydana getiren ne varsa hepsinin toplandığı ve kutsal atalarımızın yattığı Moskova’nın düşmana bırakıldığı öğrenildiğinde milletimiz sarsılacaktır. Ben ordunun arkasından gidiyorum! Her şeyi kentin dışına çıkardım. Bana kalan tek şey, yurdumun kaderine ağlamaktır.</p>

  </blockquote>

  <p>Bu mesajı alan hükümdar, Prens Volkonski ile Kutuzov’a şu yazıyı gönderdi:</p>

  <blockquote>

  <p>Prens Mihayil İlaryonoviç! 29 Ağustos’tan bu yana sizden herhangi bir rapor almış değilim. Bu arada 1 Eylül günü Yaroslavi’den, Moskova’daki garnizon komutanından üzücü bir haber aldım: Moskova’yı düşmana bırakmaya karar vermişsiniz! Bu haberin üzerimde nasıl bir etki yaptığını tahmin edersiniz. Susmanız, hayretimi daha da arttırmaktadır. Bu yazıyı size Prens Volkonski eliyle gönderiyorum ve sizden ordunun durumu ile bu acı kararı vermenize yol açan nedenler konusunda bilgi istiyorum.</p>
</blockquote>

  <h2>III</h2>

  <p class="nonindent">Kutuzov’un ulağı, Moskova’nın düşmana bırakılmasından dokuz gün sonra kentin resmen teslim edildiği haberi ile Petersburg’a geldi. Bu ufak tefek, Rusça bilmeyen, ama kendisinden söz ederken <i>“quoique étranger, Russe de coeur et d’âme”</i><a class="noteref" href="../Text/dipnot.xhtml#Footnote0351" id="Feedback0351">351</a> denilen Fransız Michaud idi.</p>

  <p>Hükümdar, haberciyi hemen Taş Ada’daki sarayının çalışma odasında kabul etti. Seferden önce Moskova’yı hiç görmemiş, Rusçayı hiç bilmeyen Michaud, gene de “<i>notre très gracieux souverain</i>”in<a class="noteref" href="../Text/dipnot.xhtml#Footnote0352" id="Feedback0352">352</a> huzuruna, yazısında “<i>dont les flammes éclairaient sa route</i>”<a class="noteref" href="../Text/dipnot.xhtml#Footnote0353" id="Feedback0353">353</a> diye tanımladığı Moskova yangınının haberiyle çıkarken çok duygulanmıştı.</p>

  <p>Gerçi, Mösyö Michaud’nun <i>chagrin</i>’inin<a class="noteref" href="../Text/dipnot.xhtml#Footnote0354" id="Feedback0354">354</a> nedeni Rus milletini acılar içinde kıvrandıran olaylardan bambaşka, onlarla ilgisi bulunmayan bir şeydi; yine de hükümdarın çalışma odasına girdiği sırada, yüzünde öylesine kederli bir ifade vardı ki hükümdar ona hemen sordu:</p>

  <p>– <i>M’apportez-vous de tristes nouvelles, colonel?</i><a class="noteref" href="../Text/dipnot.xhtml#Footnote0355" id="Feedback0355">355</a></p>

  <p>Michaud içini çekerek, gözlerini yere indirdi.</p>

  <p>– <i>Ben tristes, sire. L’abandon de Moscou.</i><a class="noteref" href="../Text/dipnot.xhtml#Footnote0356" id="Feedback0356">356</a></p>

  <p>Hükümdar birden kıpkırmızı oldu, aceleyle sordu:</p>

  <p>– <i>Aurait-on livré mon ancienne capitale sans se battre?</i><a class="noteref" href="../Text/dipnot.xhtml#Footnote0357" id="Feedback0357">357</a></p>

  <p>Michaud, saygıyla Kutuzov’un hükümdara bildirmesini emrettiği şeyleri bir bir anlattı; söylediğine göre Moskova’nın önünde savaşmak imkânsızdı, iki şeyden biri seçilebilirdi. Ya orduyu da Moskova’yı da yitirmek ya da yalnız Moskova’yı elden çıkarmak! İşte feldmareşal sonuncusunu seçmek zorunda kalmıştı.</p>

  <p>Hükümdar hiç konuşmadan ve Michaud’nun yüzüne hiç bakmadan söylediklerini dinledi. Sonra:</p>

  <p>– <i>L’ennemi est-il en ville?</i><a class="noteref" href="../Text/dipnot.xhtml#Footnote0358" id="Feedback0358">358</a> diye sordu.</p>

  <p>Michaud kararlı bir tavırla:</p>

  <p>– <i>Oui, sire, et elle est en cendres à l’heure qu’il est. Je l’ai laissée toute en flammes,</i><a class="noteref" href="../Text/dipnot.xhtml#Footnote0359" id="Feedback0359">359</a> dedi ama hükümdarın yüzüne bakınca söylediğinden kendisi de dehşet içinde kaldı. Hükümdar sık sık, derin derin soluk almaya başlamıştı. Alt dudağı titriyordu. O olağanüstü güzellikteki mavi gözleri hemen dolmuştu.</p>

  <p>Ama bu ancak bir dakika sürdü. Hükümdar birden gösterdiği dirençsizlik yüzünden kendi kendine kızıyormuş gibi kaşlarını çattı. Sonra başını kaldırarak Michaud’ya döndü, titremeyen bir sesle şunları söyledi:</p>

  <p>– <i>Je vois colonel, par tout ce qui nous arrive... que la providence éxiğe de grands sacrifices de nous... Je suis prét à me soumettre à toutes ses volontés; dites moi, Michaud, comment avez-vous laissé l’armée, en voyant ainsi, sans coup férir abandonner mon ancienne capitale? N’avez-vous pas aperçu de découragement?</i><a class="noteref" href="../Text/dipnot.xhtml#Footnote0360" id="Feedback0360">360</a></p>

  <p><i>“Très gracieıvc souverain”</i><a class="noteref" href="../Text/dipnot.xhtml#Footnote0361" id="Feedback0361">361</a> dediği hükümdarın sakinleştiğini gören Michaud da rahatladı. Ama hükümdarın ona sorduğu ve hemen kesin bir karşılık verilmesini gerektiren soruya bir cevap bulamadı. Zaman kazanmak için sordu:</p>

  <p>– <i>Sire, me permettrez-vous de vous parler franchement en loyal militaire?</i><a class="noteref" href="../Text/dipnot.xhtml#Footnote0362" id="Feedback0362">362</a></p>

  <p>– <i>Colonel, je l’exige toujours. Ne me cachez rien, je veux savoir absolument ce qu’il en est.</i><a class="noteref" href="../Text/dipnot.xhtml#Footnote0363" id="Feedback0363">363</a></p>

  <p>Michaud, dudaklarında belirsiz bir gülümseyişle:</p>

  <p>– <i>Sire!..</i><a class="noteref" href="../Text/dipnot.xhtml#Footnote0364" id="Feedback0364">364</a> dedi.</p>

  <p>(Şimdi artık zihninde vereceği karşılığı bulmuştu. Bu hafif ve saygılı bir tavırla yapılacak bir “<i>jeu de mots</i>”ydu.<a class="noteref" href="../Text/dipnot.xhtml#Footnote0365" id="Feedback0365">365</a></p>

  <p>– <i>Sire! J’ai laissé toute l’armée depuis les chefs jusqu’au dernier soldat, sans exception, dans une crainte épouvantable, effrayante...</i><a class="noteref" href="../Text/dipnot.xhtml#Footnote0366" id="Feedback0366">366</a></p>

  <p>Hükümdar kaşlarını çatarak sözünü kesti:</p>

  <p>– <i>Comment ça? Mes russes se laisseraient-ils abattre par le malheur...Jamais!..</i><a class="noteref" href="../Text/dipnot.xhtml#Footnote0367" id="Feedback0367">367</a></p>

  <p>Zaten yapacağı kelime oyununu belirtmek için Michaud’nun da beklediği tek şey buydu. Sözlerine özel bir anlam vermeye çalışarak, saygıyla konuştu:</p>

  <p>– <i>Sire! Ils craigent seulement que Votre Majesté par bonté de coeur ne se laisse persuader de faire la paix. Ils brûlent de combattre...</i><a class="noteref" href="../Text/dipnot.xhtml#Footnote0368" id="Feedback0368">368</a> dedi.</p>

  <p>Bunları Rus milletinin duygularını dile getirmeye yetkili bir insan olarak söylüyordu.</p>

  <p>– <i>... et de prouver à Votre Majesté par le sacrifice de leur vie, combien ils lui sont devoues...</i><a class="noteref" href="../Text/dipnot.xhtml#Footnote0369" id="Feedback0369">369</a></p>

  <p>Hükümdar rahatlayarak gözlerinde şefkatli bir parıltıyla Michaud’nun omuzuna vurdu:</p>

  <p>– <i>Ah! Vous me tranquillisez, colonel!</i><a class="noteref" href="../Text/dipnot.xhtml#Footnote0370" id="Feedback0370">370</a></p>

  <p>Başını eğerek bir süre sustu. Sonra dimdik doğruldu, haşmetli ve şefkatli bir hareketle Michaud’ya döndü:</p>

  <p>– Eh bien, retoumez à l’armée. Et dites à nos braves, dites à tous mes bons sujets partout où vous passerez, que quandje n’aurais plus aucun soldat, je me mettrai moi-même, à la tête de ma chère noblesse, de mes bons paysans et j’userai ainsi jusqu’à la dernière ressource de mon empire. Il m’en offrent encore plus que mes ennemis ne pensent!<a class="noteref" href="../Text/dipnot.xhtml#Footnote0371" id="Feedback0371">371</a></p>

  <p>Hükümdar bunları gittikçe daha çok heyecanlanarak söylüyordu. O güzel, yumuşak bakışlı, parlak gözlerini duygulu bir tavırla yukarı doğru kaldırdı:</p>

  <p>– <i>Mais si jamais il fut écrit dans les décrets de la divine providence, que ma dynastie dût cesser de régner sur le trône de mes ancêtres, alors, après avoir epuisé tous les moyens qui sont en mon pouvoir, je me laisserai croître la barbe jusqu’ici</i><a class="noteref" href="../Text/dipnot.xhtml#Footnote0372" id="Feedback0372">372</a></p>

  <p>Eliyle göğsünün ortasını işaret etti:</p>

  <p>– <i>... et j’irai manger des pommes de terre avec le dernier de mes paysans plutot, que de singer la honte de ma patrie et de ma chère nation, dont je sais apprécier les sacrifices!..</i><a class="noteref" href="../Text/dipnot.xhtml#Footnote0373" id="Feedback0373">373</a></p>

  <p>Bu sözleri heyecanlı bir sesle söyledikten sonra, birden gözlerine dolan yaşları Michaud’dan saklamak istiyormuş gibi arkasını dönerek çalışma odasının dip tarafına doğru yürüdü. Orada birkaç dakika durdu, sonra geniş adımlarla tekrar Michaud’nun yanına geldi, kolunu dirseğinin biraz altından tutarak sıktı. Hükümdarın güzel, yumuşak bir ifade taşıyan yüzü kıpkırmızı olmuştu. Koyu bir renk alan gözleri öfkeyle parlıyordu. Elini göğsüne bastırdı:</p>

  <p>– <i>Colonel Michaud, n’oubliez pas ce que je vous dis ici; peut-être qu’un jour nous nous le rappellerons avec plaisir... Napolyon ou moi! Nous ne pouvons plus régner ensemble. J’ai appris à le connaître, il ne me trompera plus...</i><a class="noteref" href="../Text/dipnot.xhtml#Footnote0374" id="Feedback0374">374</a></p>

  <p>Sonra kaşlarını çatarak sustu. Bu sözleri dinledikten sonra ve hükümdarın gözlerindeki o kesin kararlı anlamı gördükten sonra “<i>quoique, étranger, mais Russe de coeur et d’âme</i>”<a class="noteref" href="../Text/dipnot.xhtml#Footnote0375" id="Feedback0375">375</a> Michaud, derin bir anlam taşıyan o anda birden <i>“enthousiasmé par tout ce qu’il venait d’entendre”</i><a class="noteref" href="../Text/dipnot.xhtml#Footnote0376" id="Feedback0376">376</a> oldu (sonradan anlatırken öyle diyecekti). Gerek kendi duygularını gerek kendisini temsilcisi saydığı Rus milletinin duygularını şöyle açıkladı:</p>

  <p>– <i>Sire! Votre Majesté signe dans ce moment la gloire de la nation et le salut de l’Europe!</i><a class="noteref" href="../Text/dipnot.xhtml#Footnote0377" id="Feedback0377">377</a></p>

  <p>Hükümdar başını eğerek Michaud’nun gitmesine izin verdiğini işaret etti.</p>

  <h2>IV</h2>

  <p class="nonindent">Rusya yarısına dek istila ediliyor, Moskova’da oturanlar uzak eyaletlere kaçıyor, milis orduları birbiri ardına yurdu savunmak için ayağa kalkıyordu. O çağda yaşamamış olan bizler, bütün bunlar olup biterken öyle sanırız ki en küçüğünden en büyüğüne kadar bütün millet kendini feda etmekten, yurdu kurtarmaktan başka bir şey düşünmüyor ya da ülkenin felaketine ağlamaktan başka bir şey yapmıyordu. O zamandan kalan bütün hikâyelerde yalnız fedakârlıktan, yurtseverlikten, umutsuzluktan, acıdan, Rusların çektiği acılardan ve kahramanlıktan söz edilir. Oysa gerçekte işler öyle olmamıştır. Bu sadece bize öyle görünür; çünkü biz o çağın bütün olaylarını genel olarak bir tek tarih! ve ilgi çekici açıdan görüyor, o zamanlar yaşamış olan insanların birer insan olarak güttükleri kişisel amaçları kavrayamıyoruz. Oysa gerçekte, insanların kendi çıkarları, genel olarak tüm insanlığın çıkarlarından o kadar önemlidir ki bu kişisel çıkarlar yüzünden toplumun, bütünün çıkarları hiçbir zaman hissedilmez (hatta fark edilmez bile). O zamanlar yaşamış olan insanların çoğu olayların genel akışına hiç önem vermiyor, sadece kişisel çıkarlarına göre davranıyordu. Buna karşın en yararlı eylemde bulunanlar gene kendi kişisel sorunlarının içinde çırpınanlardı.</p>

  <p>Olayların akışını anlamaya çalışan, kendilerini feda ederek, kahramanlık göstererek, bu olaylarda rol oynamak isteyen kişiler ise toplumun en yararsız kişileri oluyorlardı. Çünkü her şeyi ters anlıyorlardı; bu yüzden yararlı olmak için yaptıkları her şey, sonradan tıpkı Piyer’in ve Mamanov’un Rus köylerini haraca kesen birlikleri ya da hanımefendilerin pamuklu bezleri didik didik ederek hazırladıkları, yaralılara asla ulaşamayan pansuman bezleri gibi yararsız, saçma şeyler haline geliyordu. Ukalalık etmekten, kendi duygularını açığa vurmaktan hoşlanan insanlar bile, Rusya’nın o günkü durumundan söz ederken ellerinde olmayarak yapmacıklığa, yalana ya da bazı insanları suçlamaya kaçıyor, onları öfkelendiriyorlardı. Oysa olup bitenlerden ötürü hiç kimse suçlanamazdı. Tarihî olaylarda, bilgi denilen ağacın meyvesini tutma yasağı daha belirli bir şekilde hissedilir. Tarihî olaylarda rol oynayan insan katıldığı olayın anlamını hiçbir zaman kavrayamaz. Onu kavramaya kalkışsa bile bu çabası hiçbir sonuç vermez.</p>

  <p>O zamanlar Rusya’da meydana gelen tarihî olay içinde rol oynayan insanlara ne kadar yakın olmuşsa etkisi o derece az duyulmuştur. Petersburg’da ve Moskova’dan uzak olan başka kentlerde hanımlar ve milis üniforması giymiş erkekler Rusya’nın kaderine, başkentin uğradığı felakete ağlıyor, kendilerini feda etmekten söz açıyor ya da buna benzer şeyler söyleyip duruyorlardı. Ama geri çekilen orduda neredeyse hiç kimse Moskova’dan söz etmiyor, onu düşünmüyor, hiç kimse o koca yangına bakarken Fransızlardan intikam alacağına yemin etmiyordu! Aksine, herkes maaşının verilecek olan üçte bir bölümünü nasıl alacağını, daha sonra konaklama yerini, kantindeki Matriyoşka’yı ya da buna benzer şeyleri düşünüyordu.</p>

  <p>Nikolay Rostov nasıl görevli olduğu bir sırada kendini savaşın içinde bulmuşsa aynı şekilde bir rastlantı sonucu olarak, hiçbir fedakârlık amacı gütmeden yurdun savunmasında yürekten gelen, sürekli ve etkili bir rol oynuyordu. Bu yüzden de o sırada Rusya’da olup bitenlere umutsuzluğa kapılmadan, kötü sonuçlar çıkarmadan bakıyordu. O sırada kendisine Rusya’nın o andaki durumu konusunda ne düşündüğü sorulmuş olsaydı herhalde düşünmenin kendisine düşen bir görev olmadığını, bu işin Kutuzov’a ve başkalarına düştüğünü söyleyecek, hatta, “Duyduğuma göre, alaylar yeniden düzenleniyormuş,” diyerek herhalde daha uzun bir süre dövüşmek gerekeceğini belirtecek, bu durum devam ederse iki üç yıl içinde bir alayın başına getirilebileceğini ileri sürecekti.</p>

  <p>Savaşa böyle bir gözle baktığı için, tümenin yeniden düzenlenmesi amacıyla gereken şeyleri sağlamak üzere Voronej’e gönderileceği haberini, son meydan savaşına katılmak olanağından yoksun kalacağını hiç üzülmeden karşılamıştı, hatta üzülmek şöyle dursun, bundan büyük bir memnunluk duymuştu. Bunu saklamıyordu, arkadaşları da duygularını çok iyi anlıyorlardı.</p>

  <p>Borodino Savaşı’ndan birkaç gün önce parayı ve gereken belgeleri almış, önden süvariler göndermiş, sonra da arabayla Voronej’a doğru yola çıkmıştı.</p>

  <p>Nikolay’ın iaşe konvoylarının, yiyecek yüklü arabaların ve sahra hastanelerinin yayıldığı bölgeden çıkıp da yanında erlerle, karargâhların kurulup bozulmuş olduğunu gösteren kirli izlerin bulunmadığı yerleri, erkek kadın köylülerin oradan oraya dolaştığı köyleri, çiftlik evlerini, sığırların otladığı çayırları, tavlaları, konak yerlerini, bekçileri uyuyan yolcu hanlarını gördüğü zaman nasıl bir memnunluk duyduğunu, ancak birkaç ay sürekli savaş havası içinde yaşamış bir insan anlayabilir. Bütün bunları ömründe ilk kez görüyormuş gibi seviniyordu. En çok hayret ettiği ve sevinçle seyrettiği şeyler ise genç, sağlam ama peşinde dokuz on subayın dolaşmadığı kadınlardı. Yoldan geçen bir subayın kendileriyle şakalaşmasından memnunluk ve gurur duyan kadınlar!</p>

  <p>Gece geç vakit, çok neşeli bir ruh hali içinde Voronej’de bir hana geldi. Orduda kaldığı süre içinde yoksun kaldığı şeyleri ısmarladı ve ertesi günü sinekkaydı tıraş olup çoktandır giymediği tören üniformasını giydikten sonra, komutanlığa gitmek üzere yola çıktı.</p>

  <p>Milis birliklerin komutanı, bir generaldi. İhtiyar bir adamdı; belli ki rütbesi ve unvanıyla böbürleniyordu. Nikolay’ı kabul ederken (askerliğin bunu gerektirdiğini sanarak) sert bir tavır takınmıştı. Konuşurken de sanki bu konuda yetkisi varmış gibi ciddi ciddi harekâtın gidişatı konusunda düşüncelerini ileri sürüyor, Nikolay’a sorular soruyor, verdiği karşılıkları beğeniyor ya da eleştiriyordu. Nikolay o kadar neşeliydi ki bütün bunlar ona sadece eğlenceli görünüyordu.</p>

  <p>Milis kuvvet komutanının yanından ayrıldıktan sonra valiye gitti. Vali kısa boylu, hareketli, oldukça içten, yakınlık gösteren, açık yürekli bir adamcağızdı. Nikolay’a at bulabileceği haraları söyledi, oranın faizcilerinden birinin adını verdi ve kentin dışında, yirmi verst kadar ileride en iyi atlara sahip olan bir çiftlik sahibinden söz ederek Nikolay’a her bakımdan elinden geldiği kadar yardım edeceğine söz verdi. Onu uğurlarken de:</p>

  <p>– Siz Kont İlya Andreyeviç’in oğlusunuz, değil mi? diye sordu. Karım annenizle çok iyi arkadaştır. Her perşembe günü, bizde toplantı var! Bugün de perşembe, beklerim! Resmî giyinmeniz gerekli değil, olduğunuz gibi gelebilirsiniz.</p>

  <p>Nikolay, valinin odasından çıkınca bir fayton kiraladı ve yanına çavuşu oturtarak dörtnala çiftlik sahibinin harasına gitti. Voronej’de geçirdiği bütün bu süre boyunca neşeliydi, içinde hep ferahlık duyuyordu. İnsan iyi bir ruh hali içindeyken her zaman olduğu gibi, her iş tıkırında gidiyor ve kısa bir süre içinde olup bitiyordu.</p>

  <p>Nikolay’ın gittiği çiftlik sahibi bekâr, yaşlı bir eski süvari subayı idi. Atlardan anlıyordu, iyi avcıydı, yüz yıl önce kurulmuş bir harası vardı ve bu harada eskiden Macar tipi dediğimiz harikulade güzel atlar bulunuyordu.</p>

  <p>Nikolay, iki laf arasında birliğin eksik kalan atlarını tamamlamak için (sonradan öyle diyecekti) altı bin rubleye seçme on yedi tay satın aldı.</p>

  <p>Yemek yedikten ve Macar şarabını biraz da fazla kaçırdıktan sonra, artık senli benli olduğu çiftlik sahibiyle öpüşüp çok bozuk bir yoldan, büyük neşe içinde, valinin evindeki toplantıya yetişmek için arabacıyı ikide bir, “Daha hızlı sür, daha hızlı sür,” diye kışkırtarak dörtnala geri döndü.</p>

  <p>Giysilerini değiştirdikten, parfüm süründükten ve başına soğuk su dökündükten sonra, toplantıya geç kaldığı halde, dudaklarında bu gecikmesini hoş gösterecek hazır bir cümle ile, <i>“Vaut mieux tard que jamais,”</i><a class="noteref" href="../Text/dipnot.xhtml#Footnote0378" id="Feedback0378">378</a> diyerek valinin evine girdi.</p>

  <p>Bu bir balo değildi, konuklara dans edileceği bile söylenmemişti. Ama herkes biliyordu ki Katerina Petrovna klavsende valsler, ekosesler çalacaktı. Böyle olunca da dans edilecekti. Herkes toplantının böyle olacağını tahmin ettiği için baloya gider gibi giyinerek gelmişti.</p>

  <p>1812 yılında, taşradaki günlük yaşantı hep aynı düzende sürüp gidiyordu; bir tek farkla... O da şuydu: Moskova’dan birçok zengin aile geldiği için, kentlerde olağanüstü bir hareket seziliyordu. Bundan başka bütün Rusya’da olduğu gibi taşrada da herkeste garip bir kendini bırakmışlık hissediliyordu. Sanki herkese vız geliyor ve herkes gününü gün etmeye bakıyordu. Bir şey daha vardı: Eskiden insanlar bir araya gelince havadan sudan ya da tanıdıklarından söz ederek incir çekirdeğini doldurmaz konuşmalar yaparlardı, şimdi ise aynı konuşmaların konusu Moskova, ordunun durumu ve Napolyon olmuştu.</p>

  <p>Valinin evinde Voronej’in en yüksek sosyetesi toplanmıştı. Kadınlar pek çoktu; bunların arasında Nikolay’ın Moskova’dan tanıdığı kadınlar da vardı. Ama bütün erkekler arasında, o göğsü Georgi Nişanlı iaşe süvari subayı, o terbiyeli, o nazik Kont Nikolay Rostov’la boy ölçüşecek hiç kimse yoktu. Erkek konuklardan biri savaşta tutsak edilmiş bir İtalyan’dı; Fransız ordusu subaylarındandı ve Nikolay hissediyordu ki o adamın orada bulunması kendisinin, bir Rus kahramanı olarak önemini arttırıyordu. İtalyan subayı bir ganimet gibiydi. Nikolay bunu anlıyordu ve ona öyle geliyordu ki herkes İtalyan’a aynı gözle bakıyordu. Bu yüzden ona karşı ağırbaşlı, ciddi, nazik bir tavır takındı.</p>

  <p>Sırtında süvari üniforması ile içeri girip de daha önce başkalarından duyduğu “<i>Vaut mieux tard que jamais.</i>” cümlesini tekrarladığı anda herkes çevresini almıştı. Ağzı hafif şarap, kendisi de parfüm kokuyordu. Bütün gözler ona çevrilmişti, taşrada hemen layık olduğu ilgiye yeniden kavuşmuştu. Zaten bu her zaman hoşuna giderdi, şimdi ise bu gibi ilgi gösterilerinden uzun bir süre yoksun kalıp da onlara yeniden kavuşunca sarhoşluk gibi bir şey hissediyordu. Şimdi ona iltifat eden, yalnız konak yerlerinde, hanlarda ve çiftlik sahibinin harasında karşılaştığı hizmetçi kızlar değildi. Şimdi yalnız onlar çevresinde dönüp durmuyordu. Valinin toplantısında, gencecik birçok kadın ve güzel kız vardı. Hepsi de sabırsızlıkla dikkatini üzerine çekeceği anı bekliyordu (Nikolay’a öyle görünüyordu). Kadınlar ve genç kızlar, karşısında kırıtıp duruyorlardı. Yaşlı kadınlar ise zaten daha Nikolay oraya geldiği andan bu yana o başında kavak yelleri esen, aslan gibi süvari subayını baş göz etmek, böylece onu biraz uslandırmak için uğraşmaya başlamışlardı. Bunların arasında Rostov’u yakın bir akraba gibi karşılayarak ona “sen” ve “Nikolay” diyen valinin karısı da vardı.</p>

  <p>Katerina Petrovna, gerçekten valslerle ekoseler çalmaya başlamıştı, bunun üzerine herkes dansa koyuldu. Nikolay, danstaki zerafetiyle de bu taşra kentinin yüksek sosyetesinin gözlerini kamaştırdı. Hatta dans ederken, başka zamanlarda hiç öyle yapmadığı halde, çok serbest bir tavır takındığı için herkesi şaşırtmıştı. Zaten o akşam dansta elinde olmayarak böyle serbest davranmasına kendisi de hayret ediyordu. Moskova’da hiçbir zaman bu şekilde dans etmezdi; öyle bir şey yapacak olsa bu aşırı derecede serbest dans edişini kendisi <i>mauvais genre,</i><a class="noteref" href="../Text/dipnot.xhtml#Footnote0379" id="Feedback0379">379</a> yakışıksız sayardı. Ama burada nedense herkesi alışılmamış bir davranışla şaşırtma ihtiyacını duyuyordu. Öyle şeyler yapmalıydı ki başkentte olağan, ama burada henüz bilinmeyen bir yenilik olarak görünmeliydi.</p>

  <p>Bütün gece, yalnız eyalet başkentindeki memurlardan birinin mavi gözlü, sarışın, tombul, sevimli karısıyla ilgilendi. Kendilerini coşkun bir neşeye kaptırarak başka erkeklerin eşlerinin kendileri için yaratılmış olduğunu düşünen bazı gençler gibi, o kadının yanından bir an için olsun ayrılmıyordu. İkisi de kadının kocasına karşı bir tertip hazırlıyorlarmış gibi, birbirlerine aşırı bir yakınlık gösteriyorlardı. Kadının kocası da onların böyle hoşça vakit geçirmelerinden memnunmuş, birleşmelerinin ne hoş bir şey olacağını düşünüyormuş gibi davranıyorlardı. Oysa kadının kocası onların bu düşüncelerini hiç de paylaşmıyor, Rostov’a karşı soğuk bir tavır takınmaya çalışıyordu. Ama Rostov’un açık yürekliliği, saflığı, öyle içten, öyle her türlü sınırı aşan bir şeydi ki bazen o bile elinde olmayarak genç adamın şakalarına, neşesine katılmaktan kendini alamıyordu. Toplantının sonuna doğru genç kadının yanakları gittikçe daha çok kızarmaya başladı, gittikçe daha çok heyecanlandığı da yüzünden okunuyordu. Kocası daha çok somurtmaya, yüzü daha çok sararmaya başlamıştı. Sanki ikisine düşen neşe payı bölünmüştü: Kadının neşesi arttıkça kocasının neşesi azalıyordu.</p>

  <h2>V</h2>

  <p class="nonindent">Nikolay dudaklarından hiç silinmeyen bir gülümseyişle koltuğun üzerinde hafifçe eğilmiş olarak oturuyor, sarışın kadının ta yakınına eğilerek ona mitolojiden esinlendiği tatlı sözler söylüyordu.</p>

  <p>Gergin pantolonunun içindeki bacaklarını enerjik bir tavırla değiştire değiştire kavuşturuyor, etrafına bir parfüm kokusu saçarak hem yakınındaki dama hem de kendisine hayranlık duyuyor, iyice oturmuş tozluklarının altından görünen ayaklarının güzel biçimine beğeniyle bakıyor ve sarışın kadına, oradan, yani Voronej kentinden bir hanımı kaçırma niyetinde olduğunu söylüyordu.</p>

  <p>– Hangisini kaçırmak istiyorsunuz?</p>

  <p>– Harikulade güzel, bir peri kadar güzel bir kadın. Gözleri...</p>

  <p>Nikolay bunu söylerken yanındaki genç kadının gözlerine baktı:</p>

  <p>– Mavi... Dudakları mercan renginde, teni...</p>

  <p>Genç kadının omuzlarına baktı:</p>

  <p>– ... bembeyaz. Beli incecik, Tanrıça Diana’nın beli gibi.</p>

  <p>Kadının kocası yanlarına yaklaştı ve somurtkan bir tavırla ona nelerden söz ettiklerini sordu. Nikolay saygıyla yerinden kalktı:</p>

  <p>– A, Nikita İvaniç... dedi.</p>

  <p>Sonra, sanki Nikita İvaniç’in de şakalarına katılmasını istiyormuş gibi sarışın bir hanımı kaçırma niyetinde olduğunu anlatmaya koyuldu. Adam soğuk bir tavırla, kadın ise neşeli neşeli gülümsüyordu. İyi yürekli bir kadın olan valinin karısı, bu durumu hiç hoş karşılamadığını belirten bir tavırla yanlarına yaklaştı.</p>

  <p>– Anna İgnatyevna seni görmek istiyor, Nikolay! dedi.</p>

  <p>Bunu öyle bir sesle söylemişti ki Rostov, Anna İgnatyevna’nın çok önemli bir kadın olduğunu hemen anladı.</p>

  <p>– Gidelim Nikolay, sana adınla hitap etmeme izin vermiştin değil mi?</p>

  <p>– A, tabii, <i>ma tante</i>. Kim o söylediğiniz hanım?</p>

  <p>– Anna İgnatyevna Malvintseva. Seni yeğeninden duymuş. Yeğeni onu nasıl kurtardığını anlatmış da... Şimdi kim olduğunu anladın mı?</p>

  <p>Nikolay:</p>

  <p>– Kim bilir kaç kadın kurtarmışımdır ben! Ne bileyim kim olduğunu! dedi.</p>

  <p>– O kurtardığın Anna İgnatyevna’nın yeğeniymiş, yeğeni, Prenses Bolkonskaya! Kendisi de burada, Voronej’de, teyzesinin yanında. Ne o? A, ne kadar kızardın? Yoksa...</p>

  <p>– Yok canım, aklımdan bile geçmedi, rica ederim <i>ma tante</i>.</p>

  <p>– Peki peki, ne de alıngansın!</p>

  <p>Valinin karısı Nikolay’ı uzun boylu, çok şişman, başında mavi hotoz bulunan bir kadına doğru götürdü; ihtiyar kadın kentin en tanınmış kişileriyle iskambil oyununu biraz önce bitirmişti. Bu kadın, Prenses Mariya’nın teyzesi Malvintseva idi. Zengin, çocuksuz bir duldu ve eskiden beri Voronej’de otururdu. Rostov ona yaklaştığı sırada Malvintseva ayakta duruyor, oyun borcunu ödemek için para sayıyordu. Nikolay’a sert, gururlu bir tavırla, gözlerini kısarak baktı ve oyunda kendisini yenen generali azarlamaya devam etti. Sonra Nikolay’a elini uzatarak:</p>

  <p>– Çok sevindim seni tanıdığıma yavrum! dedi. Bize de buyur, beklerim.</p>

  <p>Önemli bir kişi olduğu her halinden belli olan ihtiyar kadın Prenses Mariya’dan, prensesin ölen babasından söz ettikten (Malvintseva besbelli ihtiyar prensi sevmiyordu.) ve gene hoşlanmadığı anlaşılan Prens Andrey’in durumu konusunda birkaç soru sorduktan sonra, Nikolay’ı tekrar evine davet ederek genç adamın yanından ayrılmasına izin verdi.</p>

  <p>Nikolay, onu ziyaret edeceğine söz verdi. Malvintseva’nın önünde eğilerek onunla vedalaşırken nedense gene kızarmıştı. Prenses Mariya’dan söz edildiği vakit, her seferinde kendisinin de anlayamadığı bir utanç hatta bir korku duyuyordu.</p>

  <p>Malvintseva’nın yanından uzaklaştıktan sonra tekrar danslara dönmek istedi, ama valinin ufak tefek karısı, tombul küçük eliyle genç adamı gömleğinin kolundan tuttu ve konuşmak istediğini söyleyerek onu oturma odasına götürdü; orada bulunanlar valinin karısını rahatsız etmemek için hemen dışarı çıktılar.</p>

  <p>Kadın küçük, şefkatli yüzünde ciddi bir anlamla:</p>

  <p>– Bak sana bir şey söyleyeyim,<i> mon cher,</i> dedi. İşte bu tam sana göre bir kısmet. İster misin onu sana alayım?</p>

  <p>Nikolay:</p>

  <p>– Kimi, <i>ma tante</i>? diye sordu.</p>

  <p>– Prensesi. Katerine Petrovna, bana Lili’nin daha münasip olacağını söylüyor. Ama bence hiç de öyle değil, prenses daha iyi. Sen onu istiyor musun? Şu kanıdayım ki <i>maman</i> bundan ötürü bana teşekkür edecektir. Doğrusu prenses harikulade bir genç kızdır! Sonra hiç de o kadar çirkin değil.</p>

  <p>Nikolay bu söze gücenmiş gibi:</p>

  <p>– Kim demiş ona çirkin diye, dedi. Ben, <i>ma tante</i>, bir askerden bekleneceği gibi hiç kimseye zorla talip olmuyorum, ama hiç kimseyi de reddetmiyorum.</p>

  <p>Bu sözler, ne anlama geldiklerini düşünmeye fırsat bile bulamadan dudaklarından dökülüvermişti.</p>

  <p>– Öyleyse bunu aklına koy! Sana söylediğim şaka değil.</p>

  <p>– Ne şakası?</p>

  <p>Valinin karısı kendi kendine konuşur gibi:</p>

  <p>– Evet, evet, dedi. Hem bir şey daha söyleyeyim, <i>mon cher, entre autres. Vous êtes trop assidu auprès de l’autre, la blonde,</i><a class="noteref" href="../Text/dipnot.xhtml#Footnote0380" id="Feedback0380">380</a> insan kocasına neredeyse acıyacak vallahi...</p>

  <p>Nikolay içtenlikle ve saf bir tavırla:</p>

  <p>– Yok canım, biz onunla arkadaşız! dedi.</p>

  <p>Kendisine bu kadar neşe veren bir gönül oyununun başkasına neşe vermeyeceğini düşünmüyordu bile.</p>

  <p>Akşam yemeğinde birden, “Valinin karısına ne saçma şeyler söyledim!” diye düşündü. “Şimdi hemen beni baş göz etmeye kalkacaktır. Öyle bir şey yapmaya kalkışırsa Sonya ne olacak?”</p>

  <p>O gece, valinin karısına veda ederken kadın gülümseyerek onu bir tarafa çekti:</p>

  <p>– Unutmayacaksın değil mi? diye tekrarladı.</p>

  <p>– Size doğrusunu söylemem gerekiyor, <i>ma tante</i>...</p>

  <p>– Ne, ne söylemek istiyorsun yavrum? Gel şuraya oturalım.</p>

  <p>Nikolay, birden içinden geçen en gizli düşünceleri (annesine, kız kardeşine ya da arkadaşına bile açıklayamayacağı düşünceleri) ona yabancı sayılabilecek bir kadına açıklamak arzusunu, hatta zorunluluğunu duydu. Sonradan bunları hatırladığı vakit, hiçbir nedene dayanmayan, bu anlaşılmaz içini dökme ihtiyacının, sırrını açmak zorunluluğunun sadece anlamsız bir hevesten ileri geldiğini sanacaktı. Oysa bu içini dökme isteği başka önemsiz küçük olaylarla birlikte hem kendisi için hem de bütün aile için çok büyük bir değişikliğe yol açacaktı.</p>

  <p>– Bakın,<i> ma tante</i>. <i>Maman</i> çoktandır beni zengin bir kızla evlendirmek istiyordu. Ama bunu düşünmek bile bana tiksinti veriyor. Para için evlenmek düşüncesi iğrenç geliyor bana.</p>

  <p>Valinin karısı:</p>

  <p>– A, tabii anlıyorum! dedi.</p>

  <p>– Ama Prenses Bolkonskaya başkalarına benzemez; bir kez size doğrusunu söyleyeyim, ondan çok hoşlanıyorum. Tam benim aradığım tipte bir genç kız. Sonra onun öyle bir durumda kalması ve bizim böyle garip bir rastlantı sonucu karşılaşmamız, sonradan kaderin bir oyunu olarak sık sık aklıma gelmiştir. Özellikle size şaşılacak bir şey daha söyleyeyim: <i>Maman</i> çoktandır bunu düşünüyordu. Ama daha önce prensesle hiç rastlaşmamıştık. Nedense bir türlü karşılaşamadık. Nataşa onun ağabeyiyle nişanlıyken tabii prensesle evlenmeyi aklımdan bile geçiremezdim. Sonunda, Nataşa’nın nişanı bozulduktan sonra birbirimize rastladık, sonra bütün bunlar... Hem bakın, bunu daha önce başka hiç kimseye söylemedim ve söylemeyeceğim... Yalnız size...</p>

  <p>Valinin karısı ona teşekkür ettiğini belirtmek için hafifçe Nikolay’ın dirseğini sıktı.</p>

  <p>– Siz benim kuzinim Sonya’yı tanıyor musunuz? Ben onu seviyorum ve onunla evlenmeye söz verdim, evleneceğim de... Bu yüzden, anlıyor musunuz, prensesle evlenmem söz konusu olamaz...</p>

  <p>Nikolay birbirini tutmayan sözler söylüyor, kızararak konuşuyordu.</p>

  <p>– <i>Mon cher, mon cher</i>, nasıl oluyor da öyle düşünebiliyorsunuz? Sopya’nın hiçbir serveti yok ki. Oysa babanın işleri çok kötüymüş. Bunu bana sen kendin söyledin. Ya <i>maman</i>? Öyle bir şey yapmaya kalkışırsan bu onu öldürür. Sonra eğer Sonya yürekli bir kızsa onun da düşünmesi gerekir; kendisini nasıl bir hayat bekliyor? Annen umutsuzluk içinde, işler bozulmuş, altüst olmuş... Hayır, <i>mon cher</i>, sen de Sonya de bunu anlamalısınız.</p>

  <p>Nikolay susuyordu. Anlattıklarından böyle sonuçların çıkarıldığını işitmek hoşuna gidiyordu. Kısa bir süre sustuktan sonra:</p>

  <p>– Ne olursa olsun, <i>ma tante!</i> Öyle bir şey olamaz, diyerek içini çekti. Hem zaten prenses benimle evlenmeyi kabul eder mi, bakalım. Kendisi şu anda matem tutuyor. Böyle bir zamanda öyle şey düşünür mü?</p>

  <p>Valinin karısı:</p>

  <p>– Canım, sen ne sanıyorsun? Sizi hemen evlendirecek miyim sanki? <i>Il y a manière et manière,</i><a class="noteref" href="../Text/dipnot.xhtml#Footnote0381" id="Feedback0381">381</a> dedi.</p>

  <p>Nikolay onun tombul, küçük elini öperek:</p>

  <p>– Sizin elinize düşen kurtulmaz, siz gerçek bir çöpçatansınız, dedi.</p>

  <h2>VI</h2>

  <p class="nonindent">Prenses Mariya, Rostov’la karşılaştıktan sonra Moskova’ya gelince orada yeğenini, öğretmenini ve Prens Andrey’in ona yazmış olduğu mektubu bulmuştu. Bu mektupta, Prens Andrey onlara Voronej’e, Malvintseva teyzelerine gitmelerini öğütlüyordu. Taşınmayla ilgili uğraşmalar, didinmeler, ağabeyinin durumunu merak etmesi, yeni bir evde, yeni bir yaşantıya başlaması, yeni insanlarla tanışması, yeğenini terbiye işiyle uğraşması babasının hastalığında ve onun ölümünden sonra, özellikle Rostov’la karşılaştığında prensesin içinde uyanmış şeytanca düşünceleri, rahat, huzur vermeyen duyguları bir süre için söndürmüştü. Genç kız üzüntü içindeydi; babasını kaybetmesi ve Rusya’nın mahvoluşu iç dünyasında birleşmiş, tek bir acı haline gelmişti. Şimdi de sakin bir yaşantı geçirdiği bir aylık süreden sonra gittikçe içini daha çok yakan bir duygu vardı. Endişe içindeydi: Ağabeyinin, dünyada kalan tek yakınının içinde bulunduğu tehlikeleri düşündükçe üzülüyordu. Yeğenini terbiye işi de onu çok üzüyordu. Hep kendisini bu iş için yeteneksiz görüyordu. Yalnız içinde tutumundan ötürü bir memnunluk vardı; bu memnunluk, Rostov’la karşılaştığı sırada içinde uyanan hayallerle ümitleri yüreğinden tüm olarak koparıp atmış olmasından ileri geliyordu.</p>

  <p>Valinin karısı, evinde düzenlediği toplantının ertesi günü, Malvintseva’ya gelip prensesin teyzesine aklından geçen planları açıkladıktan ve o günün koşulları içinde çöpçatanlık yapmanın akıldan bile geçmemesi gereken bir şey olduğu halde, iki genci tanışmaları için bir araya getirmenin kötü bir şey olmadığını belirttikten sonra, onun da bunu hoş karşılayıp Prenses Mariya’nın yanında durup durup Rostov’dan söz açması, onu övmeye başlaması, prensesin adı geçtikçe genç adamın nasıl kızardığını anlatması, prenseste sevimli değil, üzüntülü bir duygu uyandırmıştı. Rahatı huzuru kalmamış, içinde gene istekler, kuşkular, sitemler, umutlar uyanmıştı.</p>

  <p>Bu haberi aldıktan sonra, iki gün içinde, Rostov onları ziyarete gelinceye kadar, prenses ona karşı nasıl bir tavır takınması gerektiğini düşünüp durdu. Bazen Rostov teyzesini ziyarete gelince misafir odasına girmemeye karar veriyor, derin yas içinde bulunduğundan konuk kabul etmesinin yakışık almaz bir şey olacağını düşünüyor, bazen de Rostov onun uğruna bunca iş yaptıktan sonra böyle davranmasının ayıp olacağını zihninden geçiriyordu. Teyzesi ile valinin karısının Rostov’la kendisi için bazı niyetler besledikleri duygusuna da kapılıyor (İki kadının bakışları ve bazı konuşmaları genç kızın bu tahminini doğru çıkaracak nitelikteydi), ama hemen sonra onların böyle şeyler düşündüklerini aklından geçirmesinin sadece kendisinin kötü niyetli olmasından ileri geldiğini içinden tekrarlayıp duruyordu: Henüz üzerinden yas tüllerini çıkarmadığı bir sırada, Rostov’la söz kesmenin hem kendisine hem de babasının anısına karşı bir hakaret anlamı taşıyacağını nasıl unuturlardı? Hayalinde Rostov’un yanına gittiğini canlandırdığı zaman ise hep onun ne gibi karşılıklar vereceğini düşünüyor, ama aklından geçen bu sözler ona Rostov’un hak etmeyeceği kadar soğuk ya da çok derin bir anlam taşıyormuş gibi geliyordu. Her şeyden çok, onunla karşılaşınca utanç duymaktan korkuyor, genç adamı görür görmez böyle bir duyguya kapılacağını, bunun da kendisini ele vereceğini sanıyordu.</p>

  <p>Ama pazar sabahı ayinden sonra, uşak misafir odasına gelip de Kont Rostov’un gelmiş olduğunu bildirince prenses hiç de utangaçlık göstermedi; yalnız yanaklarında hafif bir pembelik belirdi ve gözlerinde yepyeni, ışıl ışıl bir kıvılcım parladı.</p>

  <p>Prenses Mariya sakin bir sesle, hatta görünüş bakımından nasıl bu kadar heyecansız ve tabii kalabildiğine kendi de şaşarak:</p>

  <p>– Siz onunla görüştünüz mü teyzeciğim? diye sordu. Rostov odaya girince de konuğuna önce teyzesini selamlamak fırsatını vermek istiyormuş gibi başını önüne eğdi. Sonra, Nikolay ona doğru döndüğü sırada, başını tekrar kaldırdı, genç adamın bakışına ışık dolu bir bakışla karşılık verdi. Ağırbaşlı, zarif bir tavırla, dudaklarında sevinçli bir gülümseyişle yerinden hafifçe kalktı, ince, yumuşak elini Rostov’a uzattı. Onunla konuşmaya başladığında, sesinde ilk kez bambaşka, göğüsten gelen kadınca bir dolgunluk hissediliyordu. Öyle ki o sırada misafir odasında bulunan Matmazel Bourienne Prenses Mariya’ya hayretle, şaşkınlıkla baktı. En işveli bir kadın, hatta Matmazel Bourienne bile, kendini beğendirmek gereğini duyduğu bir erkekle karşılaştığı anda, daha ustaca bir tavır takınamazdı.</p>

  <p>Matmazel Bourienne, “Ya siyah renk ona çok yakışıyor ya da gerçekten bu kadar güzelleşmiş. Oysa ben bunu fark etmedim bile. İyi ama ondaki bu incelik, bu zarafet nereden geliyor, bir türlü anlamıyorum!” diye düşünüyordu.</p>

  <p>Prenses Mariya, o anda düşünebilecek durumda olsaydı kendisinde meydana gelen bu değişikliğe belki Matmazel Bourienne’den daha çok şaşırdı. Karşısında o sevdiği cana yakın yüzü görür görmez bütün varlığını yepyeni bir yaşama gücü sarmıştı; onu iradesinin dışında olarak konuşmaya, hareket etmeye zorlayan şey buydu. Rostov içeri girdiği anda, prensesin yüzü bambaşka oluvermişti. Oymalı, işlemeli bir fenerin üzerinde büyük bir sanat isteyen o ince, o meydana getirilmesi zor desenler, önceden kaba, karanlık ve anlamsız görünürken içeride bir ışık yanınca nasıl birden beklenmedik bir şekilde, şaşılacak bir güzellikle görünürse Prenses Mariya’nın yüzü de aynı şekilde sanki içeride bir ışık yanmış gibi birden değişivermişti. O güne dek hayatına anlam veren, onu yaşatan o temiz iç dünyası birden gözlerinin önüne serilmişti. Ruhunun derinliklerinde olup biten, ama onu hiçbir zaman tam anlamıyla tatmin etmeyen bütün o ince oluşum, çektiği o acılar, daima iyiye yönelen duygular, yumuşak başlılığı, sevgisi, fedakârlık etme isteği, hepsi o ışıklı gözlerde, o ince gülümseyişte, o yumuşak yüzün her noktasında ışık saçarak bir anda yüzeye çıkıvermişti.</p>

  <p>Rostov bunları, sanki Prenses Mariya’nın bütün yaşamını biliyormuş gibi apaçık bir şekilde görmüştü. Hissediyordu ki karşısında olan varlık o güne dek gördüklerinden bambaşka, çok daha iyi ve en önemlisi kendisinden de çok daha iyi bir varlıktı.</p>

  <p>Konuşma, en basit, en önemsiz konular etrafında dönüp duruyordu. Savaştan söz ediyorlardı ama herkesin yaptığı gibi olup bitenler için duydukları üzüntüyü abartıyor, son karşılaşmalarını hatırlıyorlardı: Bu arada Nikolay kasıtlı olarak konuyu değiştirmeye, sözü başka bir konuya yöneltmeye çalışıyordu. Ayrıca valinin iyi yürekli karısından, Nikolay’ın ve Prenses Mariya’nın akrabalarından da söz ettiler.</p>

  <p>Prenses Mariya, ağabeyinden söz açmıyor, hatta teyzesi Prens Andrey’den söz açar açmaz hemen başka bir konuya geçiyordu. Rusya’nın felaketlerinden yapmacık bir üzüntüyle söz edebiliyor, ama ağabeyi onun için son derece hassas bir konu olduğundan ondan öylesine söz etmek istemiyor, bunu yapamıyordu. Nikolay, Prenses Mariya’nın karakterindeki bütün incelikleri nasıl kendisine özgü olmayan bir gözlemcilikle fark etmişse bunu da fark etmişti ve bütün bunlar, Prenses Mariya’nın bambaşka, olağanüstü bir varlık olduğu konusundaki kanısını daha da güçlendirmişti.</p>

  <p>Kendisi de tıpkı Prenses Mariya gibi, başkaları ona prensesten söz ettiğinde, hatta onu düşündüğü zaman bile kızarıyor, ne yapacağını şaşırıyordu. Ama prensesin yanında kendini tam anlamıyla serbest hissediyor, daha önce hazırladıklarını değil, o anda aklına gelenleri söylüyor, söyledikleri de tam yerinde oluyordu.</p>

  <p>Kısa süren bu ziyareti sırasında, çocukların bulunduğu yerlerde çoğu zaman yapıldığı gibi, bir sessizlik anından yararlanarak Prens Andrey’in küçük oğluna doğru döndü, onu okşayarak çocuğa “Sen de süvari subayı olmak ister misin?” diye sordu. Sonra onu kucağına aldı, neşeli neşeli çocuğu sağa sola hoplatarak dönüp Prenses Mariya’ya baktı. Prenses duygulanmıştı, mutlu ve çekingen bakışı, sevdiği erkeğin kolları arasında tuttuğu çocuğun hareketlerini izliyordu. Nikolay, bu bakışı fark etti ve ne anlama geldiğini anlamış gibi hoşnutlukla kızararak çocuğu candan bir tavırla neşeli neşeli öpmeye başladı.</p>

  <p>Prenses Mariya, yasta olduğu için dışarı çıkmıyordu. Nikolay ise onları ziyaret etmeyi ayıp sayıyordu. Ama valinin karısı gene de çöpçatanlık etmekten geri kalmıyor, Prenses Mariya’nın Rostov için söylediği gurur okşayıcı sözleri bir bir ona tekrarlıyor, prensesle konuşup duygularını açıklamasında ısrar ediyordu. Bu açıklamanın yapılabilmesi için gençlerin bir sabah ayininden önce, piskoposun evinde buluşmalarını sağlamıştı.</p>

  <p>Rostov, valinin karısına, Prenses Mariya’ya hiçbir şey açıklamayacağını söylemiş, ama gene de oraya gideceğine söz vermişti.</p>

  <p>Tilsit’te, herkesin iyi olarak kabul ettiği bir şeyin gerçekten iyi olup olmadığı konusunda kuşkuya kapılmayı nasıl doğru bulmadıysa şimdi de yaşamını kendi aklına göre düzenlemek ve uslu uslu koşullara uymak arasında kısa süren, ama içten bir çatışmadan sonra, sonuncu çözüm şeklini sezmiş ve kendisini (hissettiğine göre) kaçınılmaz bir sürükleyişle hedefe götüren gizli güce teslim etmişti. Biliyordu: Sonya’ya söz verdikten sonra, duygularını Prenses Mariya’ya açmak alçakça bir şey olacaktı. Biliyordu: Hiçbir zaman alçakça bir davranışta bulunamazdı. Ama gene de biliyordu (daha doğrusu bunu bilmekten çok ruhunun derinliklerinde hissediyordu) ki şimdi onu yöneten koşullara ve insanlara kendisini teslim etmekle yalnız hiçbir kötülük işlememekle kalmıyor, aynı zamanda çok önemli bir şey yapmış oluyordu. O güne dek ömründe bu derece önemli hiçbir şey yapmamıştı.</p>

  <p>Prenses Mariya ile yaptığı bu görüşmeden sonra, hayatının dış görüntüsü hep aynı kalmakla birlikte, eskiden zevk aldığı şeyler onun gözünde tüm güzelliklerini yitirmiş oldu. Şimdi sık sık Prenses Mariya’yı düşünüyordu. Ama onu, hiçbir ayrım yapmadan sosyetedeki bütün genç kızları düşündüğü gibi değil, hatta bir vakitler uzun bir süre coşkun bir heyecanla andığı Sonya gibi de değil, bambaşka bir biçimde düşünüyordu. Bütün genç kızlar onda namuslu bir gencin aklından geçen, birbirine benzer düşünceler uyandırırlardı; her birini ileride kendisine eş olabilecek bir kadın olarak hayalinden geçirir, evlilik hayatının bütün koşulları içinde zihninde canlandırmaya çalışırdı: Beyaz bir sabahlık, semaverin başında oturan eşi, eşinin arabası, çocuklar, maman ve papa, onların gelinlerine karşı tutumları falan filan... İleriyi düşündüğü zaman hayalinde canlanan bu sahneler ona zevk verirdi; ama ona eş olarak almak istedikleri Prenses Mariya’yı hiçbir zaman bu şekilde düşünmüyor, ileride yaşayacakları evlilik hayatını bir türlü zihninde canlandıramıyordu. Bunu yapmaya çalıştığı anda, her şey ona yapmacık ve uygunsuz görünüyor, bunları aklından geçirdiği zaman içinde sadece müthiş bir korku duyuyordu.</p>

  <h2>VII</h2>

  <p class="nonindent">Borodino Savaşı ile ölü ve yaralı olarak verdiğimiz kayıpların daha da korkuncu, Moskova’nın düşman eline geçtiği haberi, Voronej’e eylül ayının ortalarında geldi. Nikolay’ın işittiğine göre (kendisi onu görmemişti) Prenses Mariya, ağabeyinin durumunu sadece gazetelerden öğrendikten sonra, kesin bir bilgi edinmeden Prens Andrey’i arayıp bulmak için yola koyulmaya karar vermişti.</p>

  <p>Borodino Savaşı’nı ve Moskova’nın düşmana teslim edildiğini öğrendiği vakit, Rostov’un içinde umutsuzluk, öfke ya da kin gibi duygular uyanmamıştı. Yalnız birden, Voronej’de her şey ona can sıkıcı, renksiz görünmeye başladı. Her bakımdan garip bir utanç, bir huzursuzluk duyuyordu. İşittiği konuşmaların hepsi ona yapmacık görünüyor, olup bitenler konusunda nasıl bir yargıda bulunması gerektiğini bilemiyor, ancak alaya varınca her şeyin kendisi için yeniden apaçık olacağını hissediyordu. Atların satın alınması işinin bir an önce bitirilmesi için acele ediyor, sık sık haksız yere uşağına ve çavuşuna kızıp duruyordu.</p>

  <p>Rostov’un yola koyulmasından birkaç gün önce, kentin büyük kilisesinde Rus ordularının kazandığı zaferden ötürü bir ayin yapıldı, bu törende Nikolay da bulundu. Valinin biraz gerisinde, aklından çeşit çeşit şeyler geçirerek, törene uygun bir ağırbaşlılık içinde sonuna dek ayakta durdu. Tören sona erdikten sonra, valinin karısı onu yanına çağırdı. Koroya ayrılan bölmenin öbür yanında siyahlar giyinmiş bir hanımı işaret ederek:</p>

  <p>– Prensesle görüştün mü? diye sordu.</p>

  <p>Nikolay o siyahlar içindeki genç kadının Prenses Mariya olduğunu, şapkasının altından görünen profilinden çok, onu görür görmez içinde uyanan çekingenlik, korku ve acıma duygularından anlamıştı. Kendi düşüncelerine daldığı belli olan prenses, kiliseden çıkmadan önce son bir kez haç çıkararak dua ediyordu.</p>

  <p>Nikolay, hayretle prensesin yüzüne bakıyordu. Gördüğü bu yüz eskisi gibiydi, aynı anlam içinde prensesin iç dünyasında olup bitenleri yansıtıyordu; ama şimdi bambaşka bir aydınlığı vardı. Dokunaklı bir hüzün, bir yalvarış, bir umut seziliyordu bu yüzde. Rostov, prensesle karşılaştığı vakit birkaç kez olduğu gibi valinin karısından genç kızın yanına gitmesi için bir öğüt beklemeden, hemen orada, kilisede onunla konuşmasının ayıp olup olmayacağını kendi kendine sormayı bile gerekli bulmadan yanına yaklaştı, başına gelen acıları işittiğini ve üzüntülerini yürekten paylaştığını söyledi. Prenses Mariya onun sesini duyar duymaz yüzünde birden, hem üzüntüsünü hem de sevincini aydınlatan bir ışık yanar gibi oldu.</p>

  <p>Rostov:</p>

  <p>– Size yalnız şunu söylemek isterim, prenses, dedi. Eğer Prens Andrey Nikolayiç sağ olmasaydı alay komutanı olduğu için ölümünü gazetelerde hemen ilan ederlerdi.</p>

  <p>Prenses Mariya yüzüne bakıyor, Nikolay’ın ne söylediğini anlamıyor, ama onun da yüzünde acısını paylaştığını belirten bir anlam fark ettiği için memnunluk duyuyordu.</p>

  <p>Nikolay:</p>

  <p>– Kaç kez bu gibi olaylar görmüşümdür. Onun için biliyorum ki bir mermi parçası ile meydana gelen yara (gazetelerde humbara yarası olduğunu söylüyorlar) ya hemen insanı öldürür ya da aksine çok hafif olur, diyordu. Umut edelim ki bu iki ihtimalden iyisi doğru olsun. Ben şu kanıdayım ki...</p>

  <p>Prenses Mariya sözünü kesti:</p>

  <p>– Ah, öyle bir şey olursa bu öyle feci... diye söze başladı, sonra heyecandan sözünü bitirmeden zarif bir hareketle (Nikolay’ın yanındayken yaptığı bütün hareketler gibi) başını eğdi, ona teşekkür eden bir bakışla baktı ve teyzesinin arkasından yürüdü.</p>

  <p>O akşam Nikolay, hiç kimseye misafirliğe gitmedi. At satıcıları ile olan bazı hesapları tamamlamak için evde kaldı. İşler bittiğinde, artık herhangi bir yere gitmek için vakit geçti. Ama yatmak için de erkendi. Bu yüzden tek başına kendi hayatını düşünerek odada bir aşağı bir yukarı uzun bir süre dolaştı; bunu çok nadir yapardı.</p>

  <p>Smolensk önlerinde Prenses Mariya ile ilk karşılaştığında genç kız onun üzerinde hoş bir izlenim bırakmıştı. Ona böyle olağanüstü koşullar içinde rastlaması, özellikle annesinin, Prenses Mariya’nın kendisi için zengin bir kısmet olduğunu ima etmesi, genç kızın üzerinde özel bir dikkatle durmasına yol açmıştı. Voronej’e yaptığı ziyaret sırasında edindiği izlenim ise yalnız hoş değil, yüreğinde derin bir iz bırakacak nitelikteydi. Nikolay, Prenses Mariya’da bu sefer fark ettiği üstün ahlak güzelliğine hayran kalmıştı. Bununla birlikte yola hazırlanıyor ve Voronej’den gitmekle Prenses Mariya’yı bir daha görmek fırsatından yoksun kalacağına üzülmüyor, bunu aklına bile getirmiyordu. Ama Prenses Mariya’ya o sırada kilisede rastlaması, içinde daha da derin, tahmin ettiğinden de etkili bir izlenim bırakmıştı. Bu izlenim ruhunun sakinliğini altüst edecek gibiydi. O soluk, ince, hüzünlü yüz, o ışıklı bakış, o yavaş, zarif hareketler ve en önemlisi, genç kızın bütün hatlarında sezilen yumuşak ve derin hüzün, onun da huzurunu bozuyor, Rostov’u genç kızın üzüntüsünü paylaşmaya itiyordu. Rostov, erkeklerde üstün bir ruhsal yaşam anlamını görmekten hiç hoşlanmazdı. (Bu yüzden Prens Andrey’i sevmezdi. Erkeklerde böyle bir şey fark edince “Felsefe! Hayalperestlik!” derdi. Ama Prenses Mariya’da kendi ruh dünyasına yabancı olan bu hüznü bütün derinliğiyle seziyor ve bu ona çok çekici görünüyordu.)</p>

  <p>Kendi kendine, “Kim bilir ne harikulade bir genç kızdır! Melek dedikleri böyle olur...” diye söyleniyordu. “Neden serbest değilim sanki? Neden Sonya ile... acele ettim?..”</p>

  <p>Böylece elinde olmayarak ikisi arasında bir kıyaslama yapıyordu; Nikolay’ın sahip olmadığı ve bu yüzden bu kadar yüksek bir değer verdiği manevi yetenekler bakımından biri ne kadar zenginse öbürü o kadar fakirdi. Kendi kendine eğer serbest olsaydı durumun ne olacağını düşünüp duruyordu. Ona evlenme teklifini nasıl yapacaktı? Prenses ona nasıl bir eş olacaktı? Hayır! Bunu bir türlü hayalinde canlandıramıyordu. İçinde uğursuz bir korku duyuyor ve hayalinde hiçbir belirli sahne canlanmıyordu. Sonya ile birlikteyken ileride yaşamlarının nasıl olacağını gösteren bir sahne çizmişti. Her şey basit ve apaçıktı. Çünkü her şey kendi hayalinin yapıtıydı ve Sonya’da ne varsa hepsini biliyordu. Ama Prenses Mariya ile ileride nasıl bir hayat yaşayacağını tasarlamasına imkân yoktu; çünkü onu anlamıyor, sadece seviyordu.</p>

  <p>Sonya ile ilgili hayallerinde, neşeli ve oyuna kaçan, şakacı bir hava vardı. Oysa Prenses Mariya’yı düşünmek ona daima zor geliyor, biraz da korku veriyordu. “Nasıl da dua ediyordu!” diye hatırladı. “Belli ki bütün ruhunu vermişti duaya. Evet, dağları harekete geçiren dua, bu dua olsa gerek ve kesin olarak inanıyorum ki onun duası gerçekleşecek. İyi ama ben niçin dua etmiyorum? Benim istediğim ne? Benim ihtiyacım olan ne? Ben özgür olmak, beni Sonya’ya bağlayan bağlardan kurtulmak istiyorum!”</p>

  <p>Valinin karısının sözleri aklına geldi. “Doğru söylemişti. Onunla evlenirsem bu işten felaketten başka bir şey çıkmaz. Her şey karmakarışık olur, annem acı çeker... İşler, her şey karmakarışık olur, korkunç bir karışıklık meydana gelir! Hem zaten ben onu sevmiyordum ki. Evet, onu gerektiği şekilde sevmiyorum. Tanrım! Beni bu korkunç, bu hiçbir çıkış noktası olmayan durumdan kurtar!”</p>

  <p>Birden dua etmeye başlamıştı. “Evet, dua gerçekten bir dağı harekete getirebilir, ama insanın içinde iman olmalı ve çocukluğumuzda Nataşa ile benim yaptığımız gibi dua etmemeli; o zamanlar kar birden şeker haline gelsin diye dua eder, sonra avluya koşup kar gerçekten şeker oldu mu diye bakardık. Hayır, öyle olmamalı. Hem ben şimdi saçma şeyler için dua etmiyorum.” Kendi kendine böyle söylenerek çubuğunu köşeye bırakıp ellerini bitiştirerek tasvirin karşısında durdu. Sonra hayalinde canlandırdığı Prenses Mariya’nın hatırası ile duygulanarak çoktandır yapmadığı şekilde içinden dua etmeye başladı. Gözleri dolu dolu oluyor, boğazında yaşlar düğümleniyordu. Bu sırada elinde mektuplar, kâğıtlarla Lavruşka içeri girdi. Nikolay aceleyle pozunu değiştirdi.</p>

  <p>– Budala! Ne geliyorsun çağrılmadığın yere! dedi.</p>

  <p>Lavruşka uykulu bir sesle:</p>

  <p>– Validen geldi, dedi. Kulyer getirmiş... size mektup var. Size...</p>

  <p>– Peki, anladık, teşekkür ederim, gidebilirsin!</p>

  <p>Nikolay iki mektubu aldı. Bunlardan biri annesinden, öbürü Sonya’dandı. Nikolay onları hemen zarfların üzerindeki yazılarından tanımıştı. Önce Sonya’nın mektubunu açtı. Daha birkaç satır okumamıştı ki yüzü sarardı, gözleri de korku ve sevinçle açıldı. Yüksek sesle:</p>

  <p>– Hayır! Bu imkânsız bir şey! diye söylendi.</p>

  <p>Oturduğu yerde duramıyordu; elinde mektup, onu okuya okuya odada bir aşağı bir yukarı dolaşmaya başladı. Önce bir göz gezdirmişti mektuba. Sonra onu bir daha, bir daha okudu, omuzlarını kaldırarak, ellerini iki tarafa açarak odanın ortasında durdu; ağzı açık kalmış, gözleri bir noktaya dikilmişti. Biraz önce dua ederken Tanrı’dan dilediği, duasının gerçekleşeceğine güvenerek istediği şey gerçekleşmişti. Ama Nikolay buna, sanki bu olağanüstü bir şeymiş gibi, bunun gerçekleşmesini hiç beklemiyormuş gibi şaşmış kalmıştı; sanki bunun böyle çabucak gerçekleşmesi, Tanrı’nın iradesinin değil de olağanüstü bir rastlantının sonucuydu.</p>

  <p>Rostov’u bağımlı bir duruma sokan ve çözümlenmesi imkânsız görünen düğüm, Sonya’nın bu beklenmedik ve hiçbir nedene dayanmayan (Nikolay öyle olduğunu sanıyordu) mektubu ile birden çözülüvermişti. Sonya Moskova’daki son felaketleri, Rostovların mülklerinin hemen hemen tamamının mahvoluşunu anlatıyor, kontesin, oğlunun Prenses Bolkonskaya ile evlenmesini istediğini birkaç kez açıkladığını, Nikolay’ın sustuğunu ve son zamanlarda ona soğuk davrandığını ileri sürüyor, bütün bunların etkisiyle Nikolay’ı kendisine vermiş olduğu sözden kurtararak onu serbest bırakmak zorunda kaldığını yazıyordu. “Bunca iyiliğini gördüğüm bir ailede üzüntüye ya da çatışmaya yol açabileceğimi düşünmek bana çok ağır geldi,” diyordu. “... ve sevgimin tek amacı, sevdiklerimi mutlu görmektir; bu yüzden size yalvarıyorum kendinizi serbest sayınız ve şunu bilin ki her şeye rağmen hiç kimse sizi benden, Sonya’nızdan daha fazla sevemez.”</p>

  <p>Her iki mektup da Troitza’dan gönderilmişti. İkinci mektup kontestendi. Bu mektupta Moskova’da geçirdikleri o günler, kenti terk edişleri ve bütün mal ve mülklerinin yanıp mahvolması anlatılıyordu. Bu arada kontes, Prens Andrey’in başka yaralılar arasında, onlarla birlikte yolculuk ettiğini yazıyordu. Prensin durumu çok tehlikeliydi, ama şimdi doktor daha umutlu olduğunu ileri sürüyordu. Sonya ile Nataşa ona hemşire gibi bakıyordu.</p>

  <p>Nikolay, ertesi gün elinde bu mektupla Prenses Mariya’ya gitti. Nikolay da prenses de “Ona Nataşa bakıyor,” sözlerinin ne anlama geldiği konusunda bir tek söz söylemediler; ama bu mektup sayesinde Nikolay’la Prenses Mariya arasında neredeyse akrabalığa varan bir ilişki kurulmuştu.</p>

  <p>Ertesi sabah Nikolay, Yaroslavl’a giden Prenses Mariya’yı uğurladı, kendisi de birkaç gün sonra alaya gitti.</p>

  <h2>VIII</h2>

  <p class="nonindent">Sonya’nın Nikolay’a yazdığı ve genç adamın dualarını gerçekleştiren mektup Troitza’dan yazılmıştı. Yazılmasına yol açan şey de şuydu: Nikolay’ı zengin bir kızla evlendirmek düşüncesi, kontesin zihnini gittikçe daha çok meşgul ediyordu. Kontes biliyordu ki buna en önemli engel Sonya’ydı. Bu yüzden, son zamanlarda ve özellikle Nikolay’ın Bugoçarovo’da Prenses Mariya ile karşılaşmasını anlatan mektubundan sonra, Sonya’nın kontesin evindeki yaşantısı gittikçe zorlaşmıştı. Kontes Sonya’ya hakaret dolu ya da onu incitecek, acıma duygusundan yoksun bir imada bulunmak için hiçbir fırsatı kaçırmıyordu. Ama Moskova’yı terk etmeden birkaç gün önce bütün olup bitenlerden ötürü son derece duygulanmış ve heyecan içinde kalmış, Sonya’yı yanına çağırtarak bu sefer sitemlerde, taleplerde bulunmadan gözlerinde yaşlarla, kendisini feda etmesi, böylece ona yapılan tüm iyilikleri ödemesi için yalvarmıştı; bu ancak onu Nikolay’a bağlayan bağları koparmasıyla olabilirdi. Kontes, “Sen bana bu konuda söz verinceye dek gönlüm rahat etmeyecek!” demişti.</p>

  <p>Sonya kriz geçirir gibi hıçkıra hıçkıra ağlamaya başlamış, hıçkırıklar arasında, her şeyi yapacağını, her şeye hazır olduğunu söylemişti, ama doğrudan doğruya söz vermemiş, içinden de bir türlü kendisinden istenene razı olamamıştı. Onu beslemiş, yetiştirmiş olan ailenin mutluluğu uğruna kendisini feda etmesi gerekiyordu. Başkalarının mutluluğu uğruna kendini feda etmek Sonya için alışkanlıktı. Evde öyle bir durumu vardı ki değerini ancak fedakârlık ederek gösterebilirdi; buna alışmıştı ve bunu yapmaktan hoşlanıyordu. Ama eskiden, kendisini feda etmesini gerektiren olaylarda, sevinçle hissediyordu ki bunu yapmakla hem kendi gözünde hem de başkalarının gözünde değerini yükseltmiş oluyor, böylece dünyada her şeyden çok sevdiği Nikolay’a daha çok layık oluyordu. Şimdi ise fedakârlığının ödülü olan tek varlıktan, hayatına anlam veren tek insandan vazgeçmek zorundaydı; fedakârlığı bu olacaktı. Bu yüzden ömründe ilk kez velinimeti olan, ona bunca iyilik etmiş ama bunları ona sonunda en büyük bir acıyı çektirmek için yapmış aileye karşı büyük bir kızgınlık duyuyor, Nataşa’yı kıskandığını hissediyordu. Nataşa hiçbir zaman öyle şeyler geçirmemiş, hiçbir zaman fedakârlık etmek zorunluluğunu duymamıştı. Hep başkalarını kendi uğruna fedakârlık etmeye zorlar, buna rağmen herkese kendini sevdirirdi. Böylece, Sonya ilk kez hissediyordu ki Nikolay’a karşı duyduğu o sakin, o temiz sevgi birden değişmeye başlamış, tüm kurallardan üstün, iyilik etmek duygusundan da din sevgisinden de daha güçlü bir tutku halini almıştı. Sonya bu duygunun etkisiyle, bağımlı bir yaşantının elinde olmayarak kendisine öğrettiği ağız sıkılığı ile duygularını saklayarak kontese genel bir anlama gelen belirsiz birkaç sözle karşılık verdikten sonra, onunla tekrar konuşmaktan kaçınıyor, Nikolay’la görüşmeyi bekliyordu. Nikolay’la görüştükten sonra onu verdiği sözden kurtarmayı değil, tam tersine ömrünün sonuna dek bağlamayı düşünüyordu.</p>

  <p>Rostovların Moskova’da geçirdikleri son günler içinde durmadan uğraştığı işler, olup bitenlerden duyduğu dehşet, Sonya’nın yüreğine ağırlık veren dertli düşünceleri bastırmıştı. Onlardan kurtuluşu evdeki çeşit çeşit işlerle uğraşmakta bulduğuna memnundu. Ama Prens Andrey’in evlerinde bulunduğunu öğrendiğinde, ona ve Nataşa’ya içten içe acıdığı halde, elinde olmayarak batıl inançtan doğan bir sevinç duydu; Nikolay’dan ayrılmasını Tanrı istemiyordu. Genç kız biliyordu ki şimdi Prens Andrey’le Nataşa bu korkunç koşullar altında bir araya gelince birbirlerine tekrar âşık olacaklardı; o zaman da Nikolay, aralarında meydana gelecek olan akrabalık yüzünden Prenses Mariya ile evlenemeyecekti. Moskova’da kalışlarının son günleri ile yolculuklarının ilk günlerinde meydana gelen bütün o dehşet verici olaylara rağmen, kişisel işlerine Tanrı iradesinin karıştığı duygusu, Sonya’ya sevinç veriyordu.</p>

  <p>Rostovlar ilk olarak Troitza’daki handa mola verdiler. Handa onlara üç büyük oda verilmişti. Bunlardan birinde Prens Andrey kalıyordu. Yaralının o günkü durumu çok daha iyiydi. Yanında Nataşa vardı. Yandaki odada kontla kontes oturuyor, çoktandır ahbap oldukları ve yüklü bir bağışta bulundukları için onları ziyarete gelen manastır müdürü ile saygılı bir sohbet ediyorlardı. Sonya da hemen orada oturuyor, “Acaba bu sırada Prens Andrey’le Nataşa ne konuşuyorlar?” diye hem üzüntü duyuyor hem de merak ediyor, kapının öbür tarafından duyulan seslerine kulak kabartıyordu. Prens Andrey’in odasının kapısı açıldı; Nataşa heyecanla dışarı çıktı, onu karşılamak için ayağa kalkıp sağ kolunun geniş yenini kavrayan rahibi görmeden Sonya’ya yaklaştı, elini tuttu. Kontes:</p>

  <p>– Nataşa! Ne oluyorsun? Buraya gel bakayım, dedi.</p>

  <p>Nataşa rahibin kendisini kutsaması için yaklaştı; manastır müdürü ona Tanrı’dan ve peygamberinden yardım dilemesini öğütledi.</p>

  <p>Manastır müdürü gittikten sonra, Nataşa arkadaşının elini tuttu, onunla birlikte boş odaya geçti.</p>

  <p>– Sonya, sen de öyle düşünüyorsun değil mi? Yaşayacak değil mi? dedi. O kadar mutluyum, aynı zamanda o kadar mutsuzum ki, Sonya! Sonyacığım, biricik Sonya’m, her şey tekrar eskisi gibi oldu! Yeter ki yaşasın. Onun başına öyle bir şey gelemez... Çünkü... çünkü...</p>

  <p>Nataşa dayanamadı, ağlamaya başladı. Sonya:</p>

  <p>– Demek öyle! Zaten ben öyle olacağını biliyordum! Şükürler olsun Tanrı’ya dedi. Merak etme, yaşayacaktır!</p>

  <p>Sonya en az arkadaşı kadar heyecanlanmıştı. Hem onun korkusunu ve acısını paylaştığı hem de hiç kimseye açıklamadığı kendi kişisel düşüncelerinden ötürü heyecan içindeydi. Hıçkıra hıçkıra Nataşa’yı öpüyor, teselli ediyordu. “Yeter ki yaşasın!” diye düşünüyordu. İki arkadaş bir süre konuştuktan ve gözyaşlarını sildikten sonra, Prens Andrey’in yattığı odanın kapısına yaklaştılar. Nataşa, kapıyı yavaşça açtı, aralığından başını uzatıp içeri baktı. Sonya da yanı başında, aralık kapının eşiğinde duruyordu.</p>

  <p>Prens Andrey yüksekte yatıyordu; başının altında üç yastık vardı. Solgun yüzü sakin, gözleri kapalıydı. Düzenli olarak soluk aldığı görülüyordu. Sonya birden Nataşa’nın elini yakaladı, kapıdan geriye doğru çekilerek “Ah Nataşa!” diye bağırdı.</p>

  <p>Nataşa:</p>

  <p>– Ne var? Ne oldu? diye sordu.</p>

  <p>Sonya sararmış bir yüzle dudakları titreyerek:</p>

  <p>– Şey işte... Şu... Şu... diye söylendi.</p>

  <p>Nataşa kapıyı yavaşça kapadı. Sonya ile birlikte pencereye doğru yürüdü; henüz kendisine söylenenlerin ne anlama geldiğini anlayamıyordu. Sonya korkulu ve olağanüstü bir şey bildiriyormuş gibi heyecanlı bir yüzle:</p>

  <p>– Hatırlıyor musun? diyordu. Hatırlıyor musun, senin yerine aynaya baktığımda... Hani Otradnoya’da yortu zamanı bakmıştık ya... O zaman ne gördüğümü hatırlıyor musun?</p>

  <p>Nataşa gözlerini iri iri açtı:</p>

  <p>– Evet! Evet!</p>

  <p>Sonya’nın Prens Andrey’i yatakta gördüğünü söylemiş olduğunu hatırlıyor gibiydi. Sonya:</p>

  <p>– Hatırlıyor musun? diye devam ediyordu. O zaman bunu görmüştüm! Hepinize de söylemiştim. Sana da Dunyaşa’ya da. Onu yatakta görmüştüm... yatakta yatıyordu.</p>

  <p>Konuşurken ayrı ayrı değindiği bu noktayı parmağını kaldırarak işaret ediyordu:</p>

  <p>– ... gözleri kapalıydı, üzerinde, çok iyi hatırlıyorum, pembe bir yorgan vardı... ellerini de kavuşturmuştu.</p>

  <p>Sonya konuşuyor, konuştukça da biraz önce fark ettiği ayrıntıları o zaman görmüş olduğuna kendi kendini gittikçe daha kesin olarak inandırıyordu. O zaman hiçbir şey görmemişti, sadece ilk aklına geleni gördüğünü söylemişti; ama uydurmuş olduğu, ona herhangi bir başka anısı kadar ona gerçek görünüyordu. O zaman Prens Andrey’in başını çevirip kendisine baktığını, gülümsediğini, üzerinde de kırmızı bir örtü bulunduğunu söylemişti. Şimdi ise bunu hatırlamak şöyle dursun, daha o zaman prensin üzerine pembe renkte bir örtü, evet, kesin olarak pembe bir yorgan örtülmüş olduğunu, gözleri kapalı olarak yattığını gördüğüne, gördüklerini söylediğine inanıyordu.</p>

  <p>Nataşa:</p>

  <p>– Evet, evet “pembe”, demiş, üzerinde özellikle durmuştun, dedi.</p>

  <p>Şimdi o da “pembe” dendiğini hatırlıyor gibiydi. Hatta o zamanki kehanetin olağanüstü, esrarengiz bir şey olduğunu gösteren en önemli işaretin de bu olduğunu sanıyordu. Düşünceli bir tavırla:</p>

  <p>– Peki ama bu ne anlama geliyor? dedi.</p>

  <p>Sonya iki eliyle başını kavradı:</p>

  <p>– Ah, bilmiyorum... Bütün bunlar o kadar olağanüstü şeyler ki!</p>

  <p>Birkaç dakika sonra Prens Andrey zili çaldı. Nataşa da yanına girdi. Sonya ise ender duyduğu bir heyecan ve duygusallık içinde pencerenin önünde kaldı; olup bitenlerin bütün olağanüstü yönlerini ayrıntılı olarak düşünüp duruyordu.</p>



  <p class="extract">O gün cepheye mektup göndermek için bir fırsat çıktı. Kontes oğluna yazarken başını kaldırdı, yanından geçen yeğenine:</p>

  <p>– Sonya! dedi. Sonya! Sen Nikolenka’ya yazmayacak mısın?</p>

  <p>Bunu birden, titrek ve hafif bir sesle sormuştu. Sonya kontesin gözlük camlarının arkasından bakan yorgun gözlerinden bu sözleri söylemekle ne demek istediğini hemen anladı. Bu bakışta hem bir yalvarış hem reddedilmekten korku hem yalvarmak zorunda kalmaktan ötürü utanç hem de teklifi reddedilirse barışmaya dönüşmesi imkânsız bir nefrete hazırlanış vardı.</p>

  <p>Sonya kontese yaklaştı, önünde diz çökerek elini öptü:</p>

  <p>– Yazacağım <i>maman</i>, dedi.</p>

  <p>Genç kız o gün olup bitenlerden, özellikle biraz önce esrarengiz bir şekilde gerçekleştiğini gördüğü o kehanetten ötürü yumuşamış, heyecana kapılmış ve çok duygulanmıştı. Şimdi, Nataşa ile Prens Andrey arasındaki ilişkinin yenilenmesi üzerine, Nikolay’ın Prenses Mariya ile evlenmesine imkân kalmadığını bildiği için, sevinçle, o sevdiği, o içinde yaşamaktan hoşlandığı fedakârlık etme eğiliminin yüreğinde yeniden uyandığını hissediyordu. Çok soylu bir davranışta bulunduğunu kavramaktan doğan bir memnuniyetle, ağlamaktan birkaç kez ara vermek zorunda kalarak o siyah kadife gözlerini buğulandıran gözyaşları içinde, Nikolay’ı bu kadar şaşırtmış olan o dokunaklı mektubu yazdı.</p>

  <h2>IX</h2>

  <p class="nonindent">Piyer’in götürüldüğü tutsak kampında, kendisini yakalamış olan subaylarla erler, ona karşı düşmanca olmakla birlikte saygılı bir tavır takınıyorlardı. Bundan başka, tutumlarında, “Acaba kim? Sakın çok önemli bir kişi olmasın?” diye bir kuşku, aynı zamanda onunla yaptıkları çatışmanın içlerinde hâlâ taze olan anısından ötürü kişisel bir düşmanlık da seziliyordu. Ama ertesi sabah nöbetçiler değiştiğinde Piyer, yeni gelen nöbetçi subay ve erlerin gözünde artık kendisini yakalamış olanların ona verdikleri önemi taşımadığını hissetti. Gerçekten de ertesi gün nöbetçiler bu iri yarı şişman adamı, artık gözünü budaktan esirgemeyen bir insan, soyguncu bir erle ve konvoydaki öbür erlerle dövüşmüş, sonra da bir çocuğun kurtulmasını sağladığı için zafer kazanmış gibi önemli bir söz söylemiş, hareketli bir adam olarak göremiyorlardı. Onların gözünde Piyer, sadece belirsiz bir nedenle tutuklanmış, daha doğrusu üst makamların emriyle yakalanmış Rusların on yedincisiydi. Piyer’de bir özellik olsa bile bu sadece hep aklı bir şeye takılmış gibi düşünceli duruşu ve Fransızları şaşırtacak kadar iyi konuştuğu Fransızcasıydı. Yine de Piyer’i aynı gün öbür sanıkların yanına götürdüler; çünkü onun bulunduğu odaya subayın ihtiyacı olmuştu.</p>

  <p>Piyer’le birlikte tutuklu olanlar, en aşağı tabakadan kişilerdi. Ama hepsi de onun bir beyefendi olduğunu anlamış, özellikle Fransızca konuştuğu için ona yabancılık göstermeye başlamışlardı. Piyer üzülerek kendisiyle alay ettiklerini duyuyordu.</p>

  <p>Ertesi günün akşamı, Piyer, orada bulunan herkesin (bunların içinde herhalde kendisi de vardı) yangın çıkarma suçuyla yargılanacaklarını öğrendi. Üçüncü gün de onu beyaz bıyıklı bir Fransız generaliyle iki albayın ve kolları bantlı başka subayların bulundukları bir eve götürdüler. Ona da tıpkı ötekilerine yaptıkları gibi, güya insanların zayıf yönlerini aşan bir titizlik ve kesinlikle genel olarak bütün sanıklara sorulan soruları tekrar tekrar sordular: Kimdi? Nerede bulunmuştu? Oraya ne amaçta gitmişti?</p>

  <p>Bu sorular, işin asıl önemli yönünü bir yana bırakarak, hatta bu gerçek yönün meydana çıkmasını önleyerek, mahkemelerde sorulan bütün sorular gibi, sadece sanığa yargıçların istediği karşılıkları verdiren ve onu istenilen sonuca doğru sürükleyerek sonunda suçlanmasını sağlayacak bir bahanenin bulunmasından başka amaç gütmüyordu. Onu suçlamak isteyenleri tatmin etmeyen bir söz söylemeye başladı mı hemen o bahaneyi bulma işini bir yana bırakıyor, sözün serbestçe istediği yere akmasına seyirci kalıyorlardı.</p>

  <p>Bundan başka, Piyer, bütün mahkemelerde her sanığın yaptığı gibi kendisine bu soruların neden sorulduğunu şaşkınlıkla düşünüyordu. Bir bahane aramalarının, sadece kendisine karşı hoşgörü, hatta saygıya benzer bir duygu beslenmesinden ileri geldiğini hissediyordu. Biliyordu ki o sırada kaderi o insanların elindeydi; onu buraya sürükleyen şey, onların elindeki güçtü. Sordukları sorulara karşılık beklemek hakkını onlara bu güç veriyordu ve bu toplantının tek amacı onu suçlandırmaktı. Ellerinde böyle bir güç, içlerinde de onu suçlamak için bir istek varken böyle bahaneler ortaya çıkarıp soru sormaya da yargılamaya da hiç gerek yoktu. Belli ki vereceği karşılıklar ne olursa olsun, hepsi onu eninde sonunda suçlu durumuna düşürecekti.</p>

  <p>Kendisini yakaladıkları sırada ne yaptığını sorduklarında, Piyer biraz dramatik bir hava içinde bir çocuğu <i>qu’il avait sauvé des flammes,</i><a class="noteref" href="../Text/dipnot.xhtml#Footnote0382" id="Feedback0382">382</a> annesine babasına götürdüğünü söylemişti. Peki, soyguncu erle neden dövüşmüştü? Piyer buna karşılık, bir kadını savunduğunu ve hakarete uğramış bir kadını savunmanın her erkeğin görevi olduğunu belirtti. Bunun üzerine sözünü kestiler. Bu sözlerin dava ile ilgisi yoktu. Yanmaya başlayan evin avlusunda, tanıkların kendisini gördükleri yerde ne işi vardı? Piyer Moskova’da olup bitenleri görmeye çıktığını söyledi. Tekrar sözünü kestiler; ona nereye gittiğini değil, yangın yerinin yanında ne aradığını sorduklarını belirttiler. Kimdi? İlk sordukları soruyu tekrarlıyorlardı; Piyer bu soruya karşılık vermek istemediğini, bunu açıklayamayacağını söyledi.</p>

  <p>Yanakları al al olmuş, kırmızı yüzlü, beyaz bıyıklı general sert bir tavırla:</p>

  <p>– Bunu zapta geçirin! Bu çok kötü bir şey, dedi.</p>

  <p>Dördüncü gün Zubovski semtinde yangınlar başladı.</p>

  <p>Piyer’i on üç kişi ile birlikte Kırım Yokuşu’na götürüp, bir konağın arabalarının durduğu ambara kapadılar. Piyer sokaklardan geçerken bütün kentin üzerinde duruyormuş hissini veren dumandan boğulur gibi oluyordu. Her yerden yangınlar görülüyordu. Piyer, o zaman Moskova’nın yanmasının ne anlama geldiğini kavrayamıyor, onlara müthiş bir korku içinde bakıyordu.</p>

  <p>Piyer, Kırım Yokuşu’ndaki konaklardan birinin arabalarının bulunduğu ahırda dört gün daha kaldı ve o süre içinde Fransız erleriyle yaptığı konuşmalardan, orada bulunan herkesin her gün, mareşalden gelecek olan kararı beklediğini öğrendi. Söz konusu olan mareşal kimdi? Piyer bunu erlerden bir türlü öğrenemedi. Herhalde bir er için, mareşal iktidarın en üst basamağında bulunan oldukça esrarengiz bir kişiydi.</p>

  <p>Sanıkları ikinci kez sorguya çekmek için götürdükleri 8 Eylül’e kadar geçen ilk günler Piyer için en çetin günler oldu.</p>

  <h2>X</h2>

  <p class="nonindent">8 Eylül günü arabaların durduğu ahıra, sanıkların yanına, nöbetçi erlerin tutumlarından anlaşıldığına göre, çok önemli bir subay geldi. Muhtemelen genelkurmaydan gelen bu subayın elinde bir liste vardı. Oradaki bütün Ruslar arasında bir yoklama yaptı. Bu arada Piyer’den <i>“celui qui n’avoue pas son nom”</i><a class="noteref" href="../Text/dipnot.xhtml#Footnote0383" id="Feedback0383">383</a> diye söz etmişti. Sonra kayıtsız ve tembel bir tavırla bütün sanıkları tepeden süzdü, nöbetçi subaya bunları mareşalin yanına göndermeden önce doğru dürüst giydirip kuşatmalarını emretti. Bir saat sonra bir manga asker geldi ve Piyer’i öbür on üç kişiyle birlikte Kızlar Meydanı’na götürdüler.</p>

  <p>Hava açıktı. Yağmurdan sonra güneş çıkmıştı. Hava pırıl pırıldı. Duman, Piyer’i Zubovski’deki cezaevinden buraya getirdikleri gün olduğu gibi aşağıya doğru çökmüyor, tertemiz havada sütun sütun yükseliyordu. Hiçbir yerde alev alev yangın yoktu, ama her yerde dümdüz yükselen dumanlar görünüyordu. Piyer’in görebildiği kadarıyla bütün Moskova kocaman tek bir yangın yerine dönmüştü. Her yerde yalnız ocaklarıyla bacaları kalmış yıkıntılar, boş arsalar, yangınlardan kurtulmuş tek tük taş evlerin duvarları göze çarpıyordu. Piyer yangın yerlerine dikkatle bakıyor, ama bir türlü kentin eskiden bildiği semtlerini tanıyamıyordu. Yer yer ayakta kalmış kiliseler görünüyordu. Kremlin Sarayı, kuleleri ve Aziz Büyük İvan Kilisesiyle yıkılmamış olarak duruyordu. Yanı başında Novodeviçi Manastırı’nın kubbesi ta yakından pırıl pırıl, neşeli neşeli parlıyor, içeriden gelen dua sesleri iyice duyuluyor ve dört bir yanı çınlatıyordu. Bu dualar Piyer’e günlerden pazar ve Hazreti Meryem’in doğum günü yortusu olduğunu hatırlattı. Ama bu bayramı kutlayacak hiç kimse yok gibiydi ortada. Her yerde yangınlar, yıkıntılar göze çarpıyor ve Ruslardan ancak ara sıra, üstü başı yırtık pırtık, ürkek insanlar görünüyordu. Bunlar Fransızları görür görmez saklanıyorlardı.</p>

  <p>Belli ki Rusların yurdu, ocağı sönmüş, yok edilmişti. Piyer bilinçsiz olarak, Ruslara özgü yaşam düzeninin yok edilmesinden sonra yanıp yıkılmış ocağın üzerinde kendine göre, bambaşka, sert bir Fransız düzeninin kurulmuş olduğunu hissediyordu. Bunu kendisiyle birlikte giden mahkûmları konvoy halinde götüren erlerin düzenli saflar halinde, neşeli neşeli ve sert adımlarla yürümelerinden, karşıdan gelip yanlarından geçen çift at koşulu ve bir askerin sürdüğü arabaya kurulmuş, kim olduğunu bilmediği bir Fransız memurunun tavrından ve Fransız subayının o sabah tutukluların arasında yoklama yaparken elinde tutmuş olduğu listeden anlamıştı.</p>

  <p>Bir grup er Piyer’i alıp önce bir yere, sonra daha birçok insanla birlikte bir başka yere götürmüştü. Ona öyle geliyordu ki onu unutabilir ya da başkalarıyla karıştırabilirlerdi. Ama öyle olmamıştı. Sorgu sırasında verdiği karşılıklar tekrar ona “<i>celui qui n’avoue pas son nom</i>” biçiminde yansımıştı. Şimdi de onu, kendisine korku veren bu ad altında bilinmeyen bir yere götürürlerken de yüzlerinde hem Piyer’in hem de bütün geri kalan tutukluların götürülmeleri gereken insanlar olduklarına ve onları gereken yere götürdüklerine kesinlikle inandıklarını gösteren kararlı bir anlam vardı. Piyer, kendisini, bilmediği ama doğru olarak işleyen bir makinenin çarkları arasına sıkışmış önemsiz küçük bir tahta parçası gibi hissediyordu.</p>

  <p>Piyer’i öbür mahkûmlarla birlikte Kızlar Meydanı’nın sağında, manastıra yakın bir yere, çok büyük bahçeli, büyük, beyaz bir evin önüne getirdiler. Burası Prens Şerbatov’un eviydi. Piyer eskiden bu evin sahibine sık sık gelirdi; şimdi ise erlerin konuşmasından burada Kont Ecmühl’ün karargâh kurduğunu öğrenmişti.</p>

  <p>Mahkûmları kapıya yaklaştırıp birer birer içeri soktular. Piyer’i altıncı olarak almışlardı. Onu iyi bildiği sofadan bekleme odasına, oradan da camlı bir koridordan kapısında bir yaverin beklediği tavanı alçak, uzun bir çalışma odasına soktular.</p>

  <p>Davout, odanın öbür ucunda, masanın başında oturuyordu. Gözlüğü hafifçe burnuna doğru kaymıştı. Piyer, ta yakınına kadar gitti. Davout gözlerini kaldırmadı; o sırada önünde bulunan bir kâğıtla uğraşıyordu. Gözlerini kaldırmadan alçak sesle:</p>

  <p>– <i>Qui êtes-vous?</i><a class="noteref" href="../Text/dipnot.xhtml#Footnote0384" id="Feedback0384">384</a> diye sordu.</p>

  <p>Piyer, tek söz söyleyebilecek gücü olmadığı için susuyordu. Davout, onun gözünde sadece bir Fransız generali değildi; acıma nedir bilmeyen bir adam olarak ün salmış bir kişiydi. Sabır göstererek verilecek karşılığı beklemeye razı olan sert bir öğretmene benzeyen bu adamın soğuk yüzüne bakarken karşılık vermekte geciktiği her saniyenin hayatına mal olabileceğini hissediyordu; ama ne söyleyeceğini bilemiyordu. İlk sorgusu sırasında söylediklerini tekrarlamaya cesaret edemiyordu; kendi adını ve sosyal durumunu açıklamak hem ayıp hem tehlikeli olacaktı. Bu yüzden susuyordu. Zaten herhangi bir şeye karar vermesine fırsat kalmadan Davout başını kaldırdı, gözlüğünü alnına doğru çekti, gözlerini kıstı ve Piyer’e dikkatle baktı. Onu korkutmak için daha önce hesapladığı belli, soğuk ve ölçülü bir sesle:</p>

  <p>– Ben bu adamı tanıyorum! dedi.</p>

  <p>Piyer’in sırtında gezindiğini hissettiği soğukluk birden başına da yayıldı, onu bir kıskaç gibi sıkmaya başladı.</p>

  <p>– <i>Mon général, vous ne pouvez pas me connaître, je ne vous ai jamais vu...</i><a class="noteref" href="../Text/dipnot.xhtml#Footnote0385" id="Feedback0385">385</a></p>

  <p>Davout, Piyer’in girerken fark etmediği, aynı odada bulunan bir başka generale doğru döndü. Piyer’in sözünü keserek:</p>

  <p>– <i>C’est un espion russe!</i><a class="noteref" href="../Text/dipnot.xhtml#Footnote0386" id="Feedback0386">386</a></p>

  <p>Sonra başını öbür yana çevirdi. Piyer birden sesinde beklenmedik bir heyecanla bağıra bağıra aceleyle:</p>

  <p>– <i>Non, monseigneur!</i><a class="noteref" href="../Text/dipnot.xhtml#Footnote0387" id="Feedback0387">387</a></p>

  <p>Davout’nun kont olduğunu o anda hatırlamıştı.</p>

  <p>– <i>Non, monseigneur, vous n’avez pas pu me connaître, je suis on officer militionnaire et je n’ai pas quitté Moscou.</i><a class="noteref" href="../Text/dipnot.xhtml#Footnote0388" id="Feedback0388">388</a></p>

  <p>Davout:</p>

  <p>– <i>Votre nom?</i><a class="noteref" href="../Text/dipnot.xhtml#Footnote0389" id="Feedback0389">389</a> diye tekrar sordu.</p>

  <p>– <i>Besouhof.</i><a class="noteref" href="../Text/dipnot.xhtml#Footnote0390" id="Feedback0390">390</a></p>

  <p>– <i>Ou’est-ce que me prouvera que vous ne mentez pas?</i><a class="noteref" href="../Text/dipnot.xhtml#Footnote0391" id="Feedback0391">391</a></p>

  <p>Piyer hakarete uğramış bir insan gibi değil de yalvarır gibi bir sesle:</p>

  <p>– <i>Monseigneur!</i> diye bağırdı.</p>

  <p>Davout gözlerini kaldırarak Piyer’e dik dik baktı. Birkaç saniye birbirlerine baktılar ve bu bakış Piyer’i kurtardı. Bu bakışta, savaşın ve yargılamanın bütün koşullarına rağmen, bu iki insan arasında insancıl bir ilişki kurulmuştu. İkisi de o anda belirsiz bir şekilde sayısız şeyler hissetmiş ve her ikisinin de insanlığın evladı olduklarını, bu anlamda kardeşliklerini anlamıştı.</p>

  <p>Davout, insanların eylemleriyle hayatlarının yalnız birer numara olarak gösterildiği listeden başını kaldırdığı anda, Piyer’i sadece bir ayrıntı olarak görmüştü; bu yüzden o anda onu vicdanında kötü bir iş yapmanın sorumluluğunu duymadan öldürebilirdi. Ama şimdi onu artık karşısında bir insan olarak görüyordu. Bir an düşündü. Sonra soğuk bir tavırla:</p>

  <p>– <i>Comment me prouverez-vous la vérité de ce que vous me dites?</i><a class="noteref" href="../Text/dipnot.xhtml#Footnote0392" id="Feedback0392">392</a> diye sordu.</p>

  <p>Piyer, Ramballe’i hatırladı ve onun soyadını vererek alayını ve evin bulunduğu sokağı söyledi. Davout tekrar:</p>

  <p>– <i>Vous n’êtes pas ce que vous dites,</i><a class="noteref" href="../Text/dipnot.xhtml#Footnote0393" id="Feedback0393">393</a> dedi.</p>

  <p>Piyer arada bir kesilen titrek bir sesle ileri sürdüklerinin doğruluğuna deliller göstermeye çalıştı. Ama bu sırada yaver içeri girerek Davout’ya bir şey söyledi. Yaverin verdiği bu haber üzerine, Davout’nun yüzü birden aydınlandı, kalkıp düğmelerini iliklemeye başladı. Belli ki Piyer tamamen aklından çıkmıştı.</p>

  <p>Yaver ona tutsağı hatırlatınca Davout kaşlarını çatarak başıyla Piyer’in bulunduğu yönü işaret etti ve onu götürmelerini emretti. Ama kendisini nereye götüreceklerdi, Piyer bunu bilmiyordu. Geriye, barakaya mı dönecekti, yoksa arkadaşlarının Kızlar Meydanı’ndan geçerken gösterdikleri o hazır bekleyen idam yerine mi?</p>

  <p>Piyer ne kadar zaman yürüdüğünü ve nereye gittiğini hatırlamıyordu. Tam anlamıyla hiçbir şey anlayamayacak bir durumda, zihni hiçbir şey kavrayamaz olmuş bir halde, çevresinde olup bitenleri hiç görmeden, başkalarıyla birlikte ayaklarını hareket ettirerek adım atıp duruyordu. Böylece herkes duruncaya kadar yürüdü, herkes durunca o da durdu. Bütün bu süre içinde zihninde bir tek düşünce vardı: “İyi ama kim, eninde sonunda, kim beni idama mahkûm etmişti?” Kendisini komisyonda sorguya çekenler bunu yapmış olamazlardı. Onlardan hiçbiri böyle bir şeyi yapmak istemiyordu, hatta belli ki bunu yapmak ellerinde değildi. Kendisine bu kadar insanca bir tavırla bakmış olan Davout da olamazdı. Bir dakika geçmiş olsaydı Davout kötülük ettiklerini anlayacaktı. Ama buna o sırada içeriye giren yaver engel olmuştu. Herhalde o yaver de kötülük etmek istemiyordu; ama içeriye girmemek elinde değildi. O halde idam eden, öldüren, kendisini (bütün anıları, eğilimleri, umutları ve düşünceleriyle Piyer’i) hayattan silen kimdi? Kim yapmıştı bunu? Piyer bunu kendi kendine soruyor, “Hiç kimse,” demek gereğini duyuyordu. Bu bir düzendi, koşulların bir araya gelmesiydi. Bilemediği bir düzen onu, Piyer’i öldürüyor, hayattan siliyor, yok ediyordu.</p>

  <h2>XI</h2>

  <p class="nonindent">Tutsakları Prens Şerbatov’un evinden alıp Kızlar Meydanı’ndan aşağıya, Kızlar Manastırı’nın soluna doğru götürdüler ve ortasında direk bulunan bir bostana yaklaştırdılar. Direğin arkasında çevresinde yeni kazılmış toprak bulunan kocaman bir çukur açılmıştı ve çukurun yanında, direğin çevresinde büyük bir kalabalık toplanmış, bir yarım daire meydana getirmişti. Kalabalıkta pek az Rus vardı, çoğu o sırada ordu saflarında bulunmayan Napolyon erleriydi: Çeşit çeşit üniformalar giymiş Almanlar, İtalyanlar ve Fransızlar! Direğin sağında ve solunda lacivert üniformalar giymiş, kırmızı apoletli, miğferli ve tozluklar giymiş Fransız erleri saf halinde duruyorlardı.</p>

  <p>Mahkûmları listede yazılı belli bir düzene göre ayrı ayrı dizdiler (Piyer akıncıydı.) ve direğe doğru götürdüler. Her iki yandan birkaç trampet sesi duyuldu. Piyer bu sesle birlikte ruhunda bir parçanın kopar gibi olduğunu hissetti. Düşünme, kavrama yeteneğini yitirmişti. Yalnız görebiliyor, işitebiliyordu. İçinde de yalnız bir tek istek vardı; yapılması gereken o korkunç şey, bir an önce olup bitsin! Dönüp arkadaşlarına bakıyor, onları inceliyordu.</p>

  <p>Uçtaki iki kişi saçları dipten kazınmış zindan mahkûmlarıydı. Biri uzun, öbürü esmer, tüylü, adaleli ve basık burunluydu. Üçüncüsü, saçları ağarmaya yüz tutmuş, kırk beş yaşlarında, iyi beslenmiş olduğu belli, dolgun vücutlu bir uşaktı. Dördüncüsü köylüydü; çok yakışıklı bir adamdı, gür kızıl sakalı ve siyah gözleri vardı. Beşincisi, sırtında işçi gömleği bulunan, on sekiz yaşlarında, zayıf, sarı benizli, delikanlılık çağında bir fabrika işçisiydi.</p>

  <p>Piyer Fransızların, “Acaba nasıl ateş edelim? Birer birer mi, yoksa ikişer ikişer mi?” diye tartıştıklarını işitiyordu. Üst rütbeli subay soğuk ve sakin bir tavırla:</p>

  <p>– İkişer ikişer, diye karşılık verdi.</p>

  <p>Erlerin saflarında bir hareket oldu. Belli ki hepsi acele ediyordu. Ama herkesin anlayabileceği bir şeyi yerine getirmek için çırpınan insanlar gibi değil de bitirilmesi zorunlu, tatsız, kötü, akıl almayacak bir iş yapacak insanlar gibi acele ediyorlardı.</p>

  <p>Omuzundan beline doğru kurdele inen bir Fransız memuru mahkûmlar dizisinin sağ başına yaklaştı ve idam kararını hem Rusça hem de Fransızca olarak okudu. Sonra iki sıra Fransız eri mahkûmlara yaklaşıp subayın işareti üzerine en uçta duran iki zindan mahkûmunu aldı. Zindandan gelenler direğe yaklaşınca durdular ve çuvallar getirilinceye kadar hiç konuşmadan, tıpkı kendilerine yaklaşan avcıya bakan yaralı vahşi hayvanlar gibi çevrelerine bakınıp durdular. Biri durmadan haç çıkarıp duruyor, öbürü sırtını kaşıyor, dudaklarıyla gülümseyişi andıran bir hareket yapıyordu. Erler parmaklarını ellerinden geldiği kadar çabuk hareket ettirerek mahkûmların gözlerini bağlamaya, üzerlerine çuvalları geçirmeye ve onları direğe bağlamaya uğraşıyorlardı.</p>

  <p>Safların arasından ellerinde tüfeklerle on iki nişancı er, ölçülü ve sert adımlarla çıkıp direğe sekiz adım kala durdu. Piyer, biraz sonra meydana gelecek olayı görmemek için başını öbür yana çevirdi. Birden bir çatırtı ve uğultu oldu. Duyduğu ses Piyer’e gök gürültüsünün en korkunç patlamalarından daha şiddetli bir etki yapmıştı, dönüp baktı. Bir duman vardı ortada ve Fransızlar yüzleri solmuş, elleri titreye titreye çukurun başında bir şeyler yapıyorlardı. Direğe doğru başka iki kişi götürdüler. Onlar da tıpkı ötekiler gibi herkese bakıyor, hiç konuşmadan gözleriyle kendilerini savunmaları için yalvarıyorlardı. Belli ki başlarına geleni anlayamıyor, böyle bir şeyin olacağına inanmıyorlardı. İnanmalarına imkân yoktu zaten; çünkü kendileri için hayatın ne demek olduğunu yalnız onlar biliyorlardı. Onu kendilerinden zorla koparıp alabileceklerini anlayamıyor, buna bir türlü inanamıyorlardı.</p>

  <p>Piyer bakmak istemiyordu, bu yüzden gene başını öbür yana çevirdi; ama kulağına gene müthiş bir patlamayı andıran ses geldi ve bu seslerle birlikte gene bir duman ve titrek parmaklarıyla birbirlerini ite kaka direğin yanında bir şeylerle uğraşan Fransızların korkulu soluk yüzlerini gördü. Güçlükle soluk alarak çevresine, “Bu ne böyle?” der gibi bakınıyordu. Göz göze geldiği bütün insanların bakışlarında aynı anlam vardı.</p>

  <p>Rus olsun, Fransız olsun, bütün erlerin, subayların, herkesin yüzünde kendi yüreğinde duyduğu aynı korkuyu, aynı dehşeti ve aynı duygu çatışmasını görüyordu. Bir an ruhunda bir kıvılcım parlar gibi oldu: “İyi ama kim yapıyor bunları? Onlar da tıpkı benim gibi acı duyuyorlar. O halde kim? Kim yapıyor bunu?”</p>

  <p>Biri:</p>

  <p>– <i>Tirailleurs du 86ème, en avant!</i><a class="noteref" href="../Text/dipnot.xhtml#Footnote0394" id="Feedback0394">394</a> diye bağırdı.</p>

  <p>Piyer’in yanında duran beşinci adamı tek başına götürdüler. Piyer, kendisinin kurtulduğunu, diğerleri ile birlikte buraya yalnız idamların yerine getirildiğini görmek için sürüklenmiş olduğunu anlamadı. Gittikçe artan bir dehşet duygusuyla, kurtulduğundan ötürü içinde ne sevinç ne de teselli duyarak olup bitenlere bakıyordu. Beşinci adam sırtına işçi gömleği giymiş bir fabrika işçisiydi. Kendisine dokundukları anda, birden dehşet içinde zıplayarak geriye doğru atıldı, Piyer’e yapıştı (Piyer irkilerek kendini onun kollarından kurtardı). Fabrika işçisi yürüyemiyordu. Onu koltuk altlarından tutarak sürüklüyorlardı. Kendisi de bir şeyler bağırıp duruyordu. Ama onu direğe yaklaştırdıklarında birden sustu. O anda, bir şeyler kavramış gibiydi. Bağırmanın hiçbir işe yaramadığını mı ya da insanların onu yok etmelerine imkân olmadığını mı anlamıştı? Belli değildi. Yalnız direğin yanında durup öbürleriyle birlikte gözlerinin bağlanmasını beklerken yaralı, vahşi bir hayvan gibi çevresine pırıl pırıl gözlerle bakındı.</p>

  <p>Piyer artık başını öbür yana doğru çevirmek ve gözlerini kapamak için kendini zorlayamıyordu. Bu beşinci cinayet karşısında bütün kalabalığın da kendisinin de merakı ve sinir gerginliği had safhayı bulmuştu. Öbürleri gibi, bu beşinci adam da görünüşte sakindi: Gömleğinin önünü kapayıp duruyor, çıplak ayaklarından biriyle öbürünü kaşıyordu.</p>

  <p>Gözlerini bağlamaya başladıkları vakit, kendi eliyle ensesindeki canını acıtan düğümü düzeltti. Onu kan içindeki direğe dayadıklarında vücudunu arkaya doğru kaydırdı, ama bu pozda rahat edemediği için gene doğruldu, ayaklarını ölçülü olarak açıp sakin bir tavırla direğe dayadı. Piyer gözlerini ondan ayırmıyor, en küçük bir hareketini kaçırmıyordu.</p>

  <p>Herhalde bir kumanda sesi duyulmuştu. Herhalde kumanda sesinden sonra sekiz tüfeğin patladığı duyulmuştu. Ama sonradan Piyer ne kadar çaba gösterdiyse de en küçük bir ses, en küçük bir patlama hatırlayamayacaktı. Sadece fabrika işçisinin, sanki arkasında onu hareket ettiren ipler artık ayakta tutamıyormuş gibi nasıl olduğu yere yığıldığını, vücudunun iki yerinde nasıl kan belirdiğini, nasıl vücudunun ağırlığı altında iplerin çözüldüğünü ve fabrika işçisinin nasıl başını garip bir biçimde aşağıya doğru eğerek bir bacağını kıvırıp yere oturuverdiğini görüyordu. Birden direğe doğru koştu; kimse ona engel olmadı. Korku içindeki solgun yüzlü insanlar, fabrika işçisinin çevresinde bir şeyler yapıp duruyorlardı. Yaşlı Fransızlardan biri çenesi titreyerek ipleri çözüyordu. Cansız vücut aşağıya kaydı. Erler, beceriksiz ve aceleci hareketlerle onu direğin arkasına doğru sürükleyip çukurun içine doğru itmeye başladılar. Sanki hepsi, kesin olarak kendilerinin birer cani olduğunu ve bir an önce cinayetlerinin izini ortadan kaldırmaları gerektiğini biliyordu.</p>

  <p>Piyer, çukurun içine baktı ve fabrika işçisinin orada dizlerini yukarı doğru çekmiş, başına yaklaştırmış ve bir halde yattığını gördü; adamın bir omuzu, öbür omuzundan yüksek görünüyordu. O yüksek olan omuzu durmadan sarsılıyor, düzenli bir hareket içinde inip kalkıyordu. Ama bütün vücuduna kürek kürek toprak yağmaya başlamıştı bile. Erlerden biri Piyer’e yerine dönmesi için öfkeyle, kinle, hatta kendi canı açıyormuş gibi bağırdı. Ama Piyer ne dediğini anlamayarak direğin başında kaldı; ondan sonra da hiç kimse onu bir daha oradan kovmadı.</p>

  <p>Çukur artık tamamen dolduktan sonra bir umut sesi duyuldu. Piyer’i yerine götürdüler ve iki yanda saf halinde dizilmiş olan Fransız mangaları bir yarım yuvarlak çizerek ölçülü adımlarla direğin karşısına geçmeye başladılar. Yarım yuvarlağın ortasında tüfekleri boşaltılmış olarak duran yirmi dört kişi yeni manga önlerinden geçerken koşa koşa eski yerlerine dönüyordu.</p>

  <p>Şimdi Piyer anlamsız gözlerle çift çift o yarım yuvarlağın içinden çıkıp yerlerine dönen nişancılara bakıyordu. Bir tanesinden başka hepsi mangalarına katılmıştı. Başında arkaya doğru kaymış miğferi ile yüzü ölü beyazlığında olan genç bir er, tüfeğini aşağıya doğru indirmiş olarak hâlâ biraz önce ateş ettiği yerde, çukurun karşısında duruyordu. Bir sarhoş gibi aşağıya doğru kaymak eğilimini gösteren vücudunu zorla ayakta tutmak için birkaç adım ileri, birkaç adamı geri atıp duruyordu. Safların arasından çavuş rütbesinde ihtiyar bir er çıktı ve genç eri omuzundan yakalayarak onu tekrar safların içine çekti. Ruslardan ve Fransızlardan meydana gelen kalabalık dağılmaya başladı. Herkes hiç konuşmadan başını eğmiş yürüyordu.</p>

  <p>Fransızlardan biri:</p>

  <p>– <i>Ça leur apprendra à incendier,</i><a class="noteref" href="../Text/dipnot.xhtml#Footnote0395" id="Feedback0395">395</a> dedi.</p>

  <p>Piyer başını çevirip bunu söyleyene baktı. Bu, herhangi bir nedenle yapılmış olanlardan ötürü duyduğu üzüntüye teselli arayan, ama onu bulamayan bir erdi. Er başladığı sözü sona erdirmeden elini havada salladı ve oradan uzaklaştı.</p>

  <h2>XII</h2>

  <p class="nonindent">İdamlardan sonra Piyer’i öbür mahkûmlardan ayırıp tek başına, pek büyük olmayan, harap ve içi kirletilmiş kilisede bıraktılar.</p>

  <p>Akşama doğru nöbetçi asteğmen yanında iki erle birlikte içeri girip Piyer’e kendisini bağışladıklarını, bundan böyle savaş tutsaklarının bulunduğu barakalardan birine gönderileceğini bildirdi. Piyer kendisine söylenenleri anlamadan ayağa kalkıp erlerin peşinden gitti. Onu bir tarlanın yukarısına, yanmış tahta, kereste ve tenekeden yapılmış barakalara doğru götürdüler, bunlardan birine soktular. Karanlıkta Piyer’in çevresine çeşit çeşit, yirmi kadar insan toplanmıştı. Piyer bu insanların kim olduklarını, neden çevresine toplandıklarını, kendisinden ne istediklerini anlamadan onlara bakıp duruyordu. Kendisine söylenen şeyleri işitiyor, ama bunlardan hiçbir sonuç çıkarmadan, onlara bir şey eklemeden, anlamlarını bile kavramadan dinliyordu. Sorulanlara makine gibi karşılık veriyor, ama verdiği karşılıkları kimin dinlediğini ve bu sözlerinin nasıl anlaşılabileceğini bilmiyordu. Yüzlere, vücutlara bakıyor, hepsi de ona aynı derecede anlamsız görünüyordu.</p>

  <p>Piyer üzerlerine aldıkları işi yapmak istemeyen insanların işledikleri o korkunç cinayeti gördükten sonra, ruhunda bulunan ve her şeyin temeli olan, her şeyi tutan, her şeyi canlı gösteren yay, sanki birden kopmuş, içinden alınmış, bu yüzden her şey birden anlamsız bir çöp yığını haline gelmişti. Nasıl olduğunu fark etmiyordu, ama dünyanın iyi bir düzen içinde kurulduğuna, insanlığa, kendi ruhuna ve Tanrı’ya olan inancı birden yok olmuştu. Bunu daha önce de hissetmişti, fakat bu duygu hiçbir zaman şimdiki kadar şiddetli olmamıştı. Eskiden Piyer’in içinde bu tür kuşkular uyandığında bunların kaynağı kendi suçu oluyordu. O zamanlar bu umutsuzluklardan, bu kuşkulardan kendisini kurtaracak olan şeyin gene kendi içinde, ruhunun derinliklerinde bulunduğunu hissederdi. Oysa şimdi hissediyordu ki dünyanın böyle gözlerinin önünde yıkılmasından ve geriye sadece anlamsız bir yıkıntı yığınının kalmasından suçlu olan kendisi değildi. Tekrar hayata inanmak, artık kendi iradesinin dışında olan bir şeydi.</p>

  <p>Çevresinde, karanlıkta, insanlar duruyordu: Herhalde kendisinde bulunan bir şey, onlara çok ilginç görünüyordu. Hepsi ona bir şeyler anlatıyor, bir şeyler soruyorlardı. Sonra onu bir yere götürdüler ve Piyer, kendisini barakanın köşesinde, her yandan birbirlerine seslenen, konuşan, gülüşen insanların ortasında buldu.</p>

  <p>Barakanın öbür köşesinden bir ses:</p>

  <p>– İşte kardeşler... O prens yok mu hani? diyordu.</p>

  <p>Ses özellikle “hani” sözü üzerinde vurgu yapmıştı.</p>

  <p>Piyer duvarın dibinde, saman yığınının üzerinde hiç konuşmadan, kımıldamadan oturuyor, bazen gözlerini açıyor, bazen kapıyordu. Ama gözlerini kapar kapamaz karşısında hemen fabrika işçisinin korku dolu, hatta basitliği içinde daha da korkulu görünen yüzünü ve ellerinde olmayarak katil durumuna düşmüş insanların, huzursuzluklarını belli eden, bu yüzden daha da korkunç görünen dehşet dolu yüzlerini görüyordu. Bunun üzerine gene gözlerini açıyor, anlamsız anlamsız karanlıkta çevresine bakınıp duruyordu.</p>

  <p>Yanı başında, iki büklüm olmuş, kısa boylu bir adamcağız oturuyordu; Piyer, onun varlığını her şeyden önce adamın her hareketinde etrafa yayılan keskin ter kokusundan hissetmişti. Adam karanlıkta ayaklarıyla uğraşıyor, onlara bir şeyler yapıyordu. Piyer yüzünü görmediği halde bu adamın durmadan kendisine bakıp durduğunu hissediyordu. Gözlerini karanlığa alıştırıp daha dikkatli bakınca adamın pabuçlarını çıkarmakla uğraştığını anladı. Onları çıkarırken yaptığı hareketler Piyer’in içinde bir merak uyandırmıştı.</p>

  <p>Adam bir ayağında sarılı olan bezlerini çözdükten sonra, onları dikkatle katladı. Sonra arada bir Piyer’e bakarak öbür ayağıyla uğraşmaya koyuldu. Daha bir eli bezi asarken öbür eli öbür ayağındaki bezi çözmeye başlamıştı. Böylece dikkatli, yuvarlak, azimli ve hiç yavaşlamadan birbirini izleyen hareketlerle ayağındakileri çıkardıktan sonra, pabuç yerini tutan bezleri, başucunda çakılı olan kereste parçalarına astı, bir çakı çıkardı, bir şey kesti, çakıyı kapadı, başucunda bir yere soktu, oturduğu yere iyice yerleşerek yukarı doğru kaldırdığı dizlerini iki eliyle kavradı ve gözlerini Piyer’e dikti.</p>

  <p>Piyer o azimli hareketlerde, o adamın bir köşeye yerleştirilmiş eşyasının düzenli oluşunda, hatta o adamın kokusunda bile kendisi için hoş, sakinleştirici bir hava, bir yuvarlaklık hissederek gözlerini indirmeden ona bakıyordu.</p>

  <p>Kısa boylu adamcağız birden:</p>

  <p>– Sizin de başınızdan çok şeyler geçti mi beyefendi, ha? diye sordu.</p>

  <p>Adamın şarkı söyler gibi çıkan sesinde öyle bir şefkat, öyle bir içtenlik anlamı vardı ki Piyer ona cevap vermek istiyordu, ama çenesi titredi ve gözleri doldu. Küçük adam hemen o anda, Piyer’e utancını belirtmeye fırsat vermeden aynı hoş sesle konuşmaya başladı:</p>

  <p>– E yavrum üzülme, dedi.</p>

  <p>Tıpkı ihtiyar Rus köylü kadınlarının konuştukları sesle, şarkı söyler gibi çıkan şefkat dolu bir sesle konuşuyordu.</p>

  <p>– Üzülme yavrum, üzülme dostum, bir saatçik sabredersin, bir yüzyıl yaşarsın! İşte böyle, sevgili evladım. Biz de Tanrı’ya şükür yaşıyoruz burada. Şikâyetimiz yok. Onların arasında da iyi ve kötü kalpli olanları var.</p>

  <p>Bunu söyledikten sonra gene konuşa konuşa çevik bir hareketle dizlerine doğru eğildi, kalktı ve öksüre öksüre bir yere gitti.</p>

  <p>Piyer barakanın öbür ucunda:</p>

  <p>– Seni gidi kerata, geldin ha? diyen aynı şefkatli sesi duydu.</p>

  <p>– Geldi kerata! Unutmadı! Haydi! Haydi! Anladık! Yeter!</p>

  <p>Sonra aynı er, kendisine doğru zıplayan küçük köpeği iterek tekrar yerine dönüp oturdu. Elinde beze sarılı bir şey vardı. Gene biraz önceki saygılı tavırla:</p>

  <p>– Buyrun beyefendi, yiyin, dedi ve bezi açarak Piyer’e külde pişmiş birkaç patates uzattı:</p>

  <p>– Öğle vakti, karavana verdiler. Patatesler çok, çok güzel doğrusu!</p>

  <p>Piyer bütün gün hiçbir şey yememişti, patatesin kokusu onda olağanüstü denecek kadar hoş bir etki yaptı. Ere teşekkür etti, yemeye koyuldu.</p>

  <p>Er gülümseyerek patateslerden birini aldı:</p>

  <p>– Hiç öyle olur mu? dedi. Patatesler böyle yenir.</p>

  <p>Bunu söylerken gene çakısını çıkarmıştı, avucunun üzerinde tuttuğu patatesi eşit iki parçaya böldü, üzerine bezin içinden aldığı tuzu ekti ve sonra patatesi Piyer’e ikram etti.</p>

  <p>– Nefis patatesler! diye tekrarladı. Hele böyle bir ye de bak.</p>

  <p>Piyer’e sanki ömründe bundan daha güzel hiçbir şey yememiş gibi geliyordu:</p>

  <p>– Bana göre ortada fazla bir şey yoktu, o zavallıları ne diye kurşuna dizdiler anlamıyorum! Sonuncusu yirmi yaşlarındaydı, diye söylendi.</p>

  <p>Kısa boylu adam:</p>

  <p>– Şşşş, dedi, sonra aceleyle, Adamın başı belaya girer, diye ekledi ve sanki sözler ağzının içinde hazır bekliyorlarmış da birden elinde olmayarak dudaklarından dökülüyormuş gibi:</p>

  <p>– Siz nasıl oldu da Moskova’da kaldınız beyefendi? diye sordu.</p>

  <p>Piyer:</p>

  <p>– Onların bu kadar çabuk geleceklerini sanmıyordum. Bir rastlantı eseri olarak kaldım burada.</p>

  <p>– İyi ama... İyi ama nasıl yakaladılar seni oğlum? Evinden mi aldılar yoksa?</p>

  <p>– Hayır, bir yangını görmeye gitmiştim, onlar da beni yakaladılar, sonra kundakçı diye yargıladılar.</p>

  <p>Kısa boylu adam, Piyer’in sözünü:</p>

  <p>– Mahkeme olan yerde haksızlık vardır, diye tamamladı.</p>

  <p>Piyer son aldığı patatesi çiğneyerek:</p>

  <p>– Ya sen, sen çoktan mı buradasın? diye sordu.</p>

  <p>– Ben mi? Beni geçen pazar günü, Moskova’da hastaneden aldılar.</p>

  <p>– Peki, kimsin sen? Er misin?</p>

  <p>– Biz Apşeron Alayı’nın erlerindeniz... Sıtmadan ölüyordum. Kimse de bir şey söylemedi ki bize. Orada yatan yirmi kişi kadar vardık. Böyle bir şeyin başımıza geleceğini düşünmedik, aklımızdan bile geçirmedik.</p>

  <p>Piyer:</p>

  <p>– Demek öyle, peki burada sıkılıyor musun?</p>

  <p>– Sıkılmaz olur muyum aslanım? Benim adım Platon; lakabımız da Karatayev’dir.</p>

  <p>Bunu Piyer’in kendisiyle daha rahat konuşabilmesi için açıklamıştı.</p>

  <p>– Askerlikte bana hep “aslanım” derlerdi. Burada insanın canı sıkılmaz olur mu, aslanım! Moskova bütün kentlerin anasıdır. Bunları görür de sıkılmaz mı insan?</p>

  <p>Sonra aceleyle:</p>

  <p>– Kurt lahanayı kemirir ama kendisi ondan önce çürür, bizim ihtiyarlar öyle derlerdi, diye ekledi.</p>

  <p>Piyer:</p>

  <p>– Nasıl, ne dedin?</p>

  <p>Karatayev:</p>

  <p>– Ben mi ne dedim? diye sordu. Yani diyorum ki bu işler bizim aklımıza göre değil, Tanrı’nın iradesine göre oluyor, dedi.</p>

  <p>Biraz önce söylediğini tekrarladığını sanıyordu. Hemen sonra devam etti:</p>

  <p>– Peki sizde votka falan var mıydı beyefendi? Evde mi vardı? Desene, bir elin yağda, bir elin balda. Karın da var mı? Peki annen baban sağ mı?</p>

  <p>Piyer karanlıkta bunları soran erin yüzünü görmediği halde, dudaklarının sevgi dolu bir gülümseyişle kıvrıldığını hissediyordu. Belli ki Piyer’in annesinin babasının olmamasına, özellikle annesini yitirmiş olmasına üzülmüştü.</p>

  <p>– İnsanın danışmak için karısı, didişmek için kaynanası olmalı, ama ana gibi yar olmaz doğrusu! Peki ya çocuk? Çocuğun var mı senin?</p>

  <p>Piyer’in olumsuz karşılığı onu gene üzmüştü. Gene hemen aceleyle:</p>

  <p>– Olsun! Ziyanı yok! Daha gençsiniz. Daha Tanrı verir. Çocuklarınız da olur. Yeter ki iyi anlaşın... diye ekledi.</p>

  <p>Piyer elinde olmayarak:</p>

  <p>– Canım, şimdi artık olsa da bir olmasa da, dedi.</p>

  <p>Platon itiraz etti:</p>

  <p>– Ahh, ne iyi insansın, iyi! Ama şunu bil ki insan kaderden ümit kesmemeli.</p>

  <p>Oturduğu yere iyice yerleşti, birkaç kez öksürdü. Uzun bir hikâye anlatmaya hazırlandığı belliydi.</p>

  <p>– İşte böyle evladım, aslanım, o zamanlar daha kendi evimizde oturuyorduk, diye söze başladı. Bizim bölgemiz zengindir. Toprağımız çoktur. Köylülerimiz iyi yaşarlar. Evimiz de Tanrı’ya şükür iyiydi. Babamız kendi kendine hasat yapmaya çıkardı, iyi çalışıyorduk. O zaman gerçekten iyi Hıristiyanlar vardı. Bir gün öyle bir şey oldu ki...</p>

  <p>Platon Karatayev bunu söyledikten sonra yabancı birine ait bir koruya odun kesmek için nasıl girdiğini, korucunun onu nasıl yakaladığını, sonra da kendisini nasıl falakaya yatırıp mahkemeye verdiklerini ve sonunda nasıl askere yazdırdıklarını anlattı. Gülümsediği için değişik bir sesle:</p>

  <p>– Eh aslanım, ne yaparsın! diyordu. Biz başımıza felaket geldi sandık. Oysa memnunluk vericiymiş bu iş! Eğer ben o suçu işlemeseydim benim yerime kardeşim gidecekti. Benim küçük kardeşin beş tane çocuğu var. Benim ise arkamda sadece bir tek asker karısı kaldı. Bir kızımız vardı ama daha ben askere gitmeden önce Tanrı elimizden aldı onu. Toplanma yerine geldim... Her neyse, bir süre sonra izinli olarak memlekete döndüm, anlıyor musunuz? Bir de ne göreyim, eskisinden daha iyi yaşıyorlar bizimkiler. Beslenecek boğazlar ev dolusu olmuş. Karılar evde. İki kardeşim ekmek parası için iş başında. Yalnız en küçüğümüz Mihayilo evde. Babam gelince bana, “Benim için bütün çocuklar eşittir. Hangi parmağımı kessem hepsi aynı derecede acır. O zaman Platon’u almasalardı onun yerine Mihayil gidecekti,” dedi.</p>

  <p>Sonra hepimizi çağırdı, inanır mısın? Hepimizi tasvirlerin karşısına dizdi:</p>

  <p>– Mihayilo! Gel bakayım buraya, ağabeyinin ayaklarına kapan. Sen de gel kızım buraya, sen de ayaklarına kapan. Siz de, torunlar! Haydi bakalım! Kapanın ayaklarına! Anladınız mı? dedi. İşte böyle, sevgili dostum. Kader seni Çin’de olsan gene bulur. Biz de oturmuş, “Falanca iş iyi, falanca kötü,” diye düşünceler yürütüyoruz. Bizim mutluluğumuz bataklıktaki su gibidir. Yukarıdan aşağı doğru baktın mı dolu dolu görünür. Ama yüzeye çıktın mı bir de bakarsın, dibinde bir şey yok. İşte böyle aslanım!</p>

  <p>Platon bunları söyledikten sonra, kendi saman yığınının bulunduğu yere geçti.</p>

  <p>Bir süre sustu, sonra ayağa kalktı.</p>

  <p>– Eh benim uykum geldi. Senin gelmedi mi? diye sordu. Ve acele haç çıkararak:</p>

  <p>– Ulu Tanrım, Hazreti İsa, Aziz Nikolay, Aziz Frola ve Lavra! Ulu Tanrım, Hazreti İsa, Aziz Nikola! Frola ve Lavra, Ulu Tanrım, Hazreti İsa, bizi koru ve kurtar! diye duasını bitirerek yerlere kapandı, içini çekti, tekrar saman yığınındaki yerine oturdu. İşte böyle... Bana iyi bir uyku ver, taş gibi uyuyup pamuk gibi hafif kalkayım, diye söylendi ve kaputunu üzerine çekerek uzandı.</p>

  <p>Piyer:</p>

  <p>– Demin okuduğun dua neydi? diye sordu.</p>

  <p>Platon:</p>

  <p>– Efendim? diye sordu. (Neredeyse uyumak üzereydi.) Hangi dua? Tanrı’ya dua ettim işte. Sen hiç dua etmez misin?</p>

  <p>Piyer:</p>

  <p>– Ben de dua ederim, dedi. Ama sen Frola ve Lavra diye bir şeyler söylüyordun, onlar ne?</p>

  <p>Platon hemen:</p>

  <p>– Hiç onları söylemeden olur mu? Bugün atların bayramı! Hayvanlara da acımalı. Şu kerataya bak! Nasıl büzülmüş. Isındı, itoğlu it!</p>

  <p>Bunu söylerken ayaklarının dibinde yatan köpeği yokladı ve tekrar yana dönerek uykuya daldı.</p>

  <p>Dışarıda uzaktan uzağa ağlamalar, çığlıklar duyuluyor ve barakanın aralıkları arasından ateş görünüyordu; ama barakanın içi sessiz ve karanlıktı. Piyer uzun bir süre uyumadan, gözleri açık, karanlıkta yanında Platon’un düzenli bir şekilde horlamasını dinleyerek yattı. Daha önce yıkılmış olan iç dünyasının şimdi içinde anlayamadığı yepyeni ve yıkılmaz temeller üzerinde, bambaşka bir güzellikle yeniden yükseldiğini hissediyordu.</p>

  <h2>XIII</h2>

  <p class="nonindent">Piyer’in getirildiği ve dört hafta geçirdiği barakada yirmi üç tutsak er, üç subay ve iki memur vardı.</p>

  <p>Sonradan bunların hepsi Piyer’in hayalinde sislere gömülmüş olarak görünecekti, ama Platon Karatayev, Piyer’in içinde dosdoğru, iyi ve tam anlamıyla Rus olan ne varsa hepsini özetleyen en belirgin, en çok sevdiği anı olarak ömrünün sonuna dek canlı bir şekilde kaldı. Ertesi sabah gün ağarırken komşusunu iyice görebildi. O zaman ilk anlarda onu yuvarlacık bir şey zannetmekle hiç yanılmadığını anladı. İlk izlenimi tam yerindeydi. Fransız üniformasından çıkarılmış bir iple beli sıkılmış olan Platon’un başında başlığı, ayaklarında çarıkları ile bütün silueti yuvarlacıktı. Başı yusyuvarlak görünüyordu. Sırtı, göğsü, omuzları, hatta sanki her zaman birini kucaklamaya hazırmış gibi tuttuğu kolları bile yuvarlaktı; cana yakın gülümseyişinde de bir yuvarlaklık vardı; sevgiyle bakan iri kahverengi gözleri de yuvarlaktı.</p>

  <p>Orduya çok emeği geçmiş eski bir er olarak katıldığı seferler konusunda anlattıklarına bakılırsa Platon Karatayev elli yaşının üstünde olmalıydı. Kendisi kaç yaşında olduğunu bile bilmiyor, tarihini bir türlü çıkartamıyordu; ama güldüğü vakit (sık sık gülerdi) iki yarım yuvarlak halinde dışarıya doğru çıkıntılı görünen bütün dişleri pırıl pırıl, bembeyaz ve sağlamdı. Saçlarında olsun, sakalında olsun bir tek beyaz tel yoktu. Bütün vücudunda bir çeviklik, hatta bir sağlamlık ve dayanıklılık seziliyordu.</p>

  <p>İnce ince, yuvarlak, küçük kırışıklarına rağmen, yüzünde bir saflık ve gençlik ifadesi vardı; sesi kulağa hoş geliyor, hep şarkı söyler gibi konuşuyordu. Ama konuşmasının en önemli özelliği yapmacıksız ve kararlı olmasıydı. Herhalde hiçbir zaman söylediğini de, söyleyeceğini de önceden düşünmüyordu. Bu yüzden, hızlı hızlı konuşuyor, konuşurken ses tonunda seçilen doğruluk, sözlerine karşı konulmaz bir güç kazandırıyordu.</p>

  <p>Fizik gücü ve çevikliği öyleydi ki tutsaklığının ilk zamanlarında yorgunluk, hastalık nedir bilmiyor gibiydi. Her gün sabah akşam yatağa yatarken kendi kendine, “Yarabbi, bana bir uyku ver, taş gibi uyuyayım, sabahleyin pamuk gibi kalkayım,” der, sabahları da her zaman aynı şekilde gerine gerine, omuzlarını kımıldatarak “Yattım kıvrıldım, kalktım silkindim,” diye tekrarlardı.</p>

  <p>Gerçekten de yattı mı hemen taş gibi derin bir uykuya dalar, kalkıp silkindi mi hemen, bir saniye olsun gecikmeden, tıpkı uyanır uyanmaz oyuncaklarını kapan çocuklar gibi herhangi bir işe sarılırdı. Her şey elinden gelirdi; pek güzel olmasa bile yaptıkları kötü de olmazdı. Ekmek yapar, yemek pişirir, dikiş diker, tahta yontar, çizme yapardı. Her zaman bir işle uğraşır ve ancak geceleri çok sevdiği sohbetlere dalmayı ve şarkılar söylemeyi yerinde bulurdu. Şarkıları, başkalarının kendilerini dinlediklerini bilen şarkıcılar gibi değil, tıpkı öten bir kuş gibi söylerdi; herhalde bu sesleri çıkarmak onda bir ihtiyaçtı; tıpkı gerinmenin ya da oradan oraya dolaşmanın bir ihtiyaç olduğu gibi. Şarkı söylerken çıkardığı sesler de her zaman incecik, yumuşacık sesler olurdu. Neredeyse kadın sesi sanılırdı. Uzun havalar okurken yüzü çok ciddi bir anlam kazanıyordu. Savaşta tutsak edilip sakal koyverdikten sonra, belli ki üzerinden kendisine yabancı gelen, askerlikle ilgili ne varsa hepsini atmış, kendisini onlardan sıyırmış ve kendiliğinden bir köylü, bir halk adamı olarak eski durumuna dönmüştü.</p>

  <p>– Asker izinli de olsa eğreti gömlek gibidir, diye söyleniyordu.</p>

  <p>Askerlikte geçirdiği süreden isteksizce söz ederdi. Bununla birlikte şikâyet etmez, hatta sık sık tüm askerlik süresince bir kez olsun dayak yemediğini tekrarlardı. Anlatmaya koyulduğu vakit, en çok eski ve yüreğinde yer ettiği belli anılarından söz ederdi; bunlar köylü yaşamına ait şeylerdi, kendisi bunlara “Hıristiyan yaşantısı” derdi. Sözlerini dolduran atasözleri, erlerin sık sık kullandıkları açık saçık ve cüretli atasözleri değildi; tek başlarına anlamsız görünen ama yerinde kullandıkları zaman birden derin bir bilgelik anlamı kazanan halk deyişleriydi. Sık sık, daha önce söylediğinin tam tersini söyler, ama hem önceki hem de sonraki sözü yerinde olurdu. Sohbetten hoşlanır, konuşmasını tatlı sözlerle, atasözleriyle, deyimlerle süsleyerek güzel konuşurdu; Piyer’e bunları Karatayev kendisi uyduruyormuş gibi gelirdi. Ama anlattıklarının asıl güzelliği, konuşmalarında en basit olayların ve bazen Piyer’in bile görüp de fark etmediği olayların birden insanı şaşırtacak kadar derin ve güzel bir anlam kazanmasıydı. Karatayev erlerden birinin akşamları anlattığı masalları dinlemeyi severdi (bunlar hep aynı masallardı). Ama en çok hoşlandığı, gerçek olayların anlatılmasıydı. Böyle hikâyeler dinlerken sevinçle gülümser, arada bir kendisi de bir şeyler katar, kendisine anlatılanların anlamını daha iyi kavramak için sorular sorardı.</p>

  <p>Karatayev’in, Piyer’in anladığı anlamda ne dostlukları ne aşkları vardı, ama o herkesi sever ve hayatta karşılaştığı herkesle, özellikle belirli bir kişiyle değil de her insanla, gözlerinin önünde bulunan herkesle iyi anlaşırdı. Köpeğini, tutsak arkadaşlarını, Fransızları, komşusu olan Piyer’i severdi; ama Piyer hissediyordu ki Karatayev, kendisine karşı duyduğu bütün o sevgiye rağmen (bu sevgi Piyer’in moral yaşantısında çok önemli bir yer tutmuştu), ayrılmaları gerekse bundan ötürü bir an için olsun üzüntü duymayacaktı. Piyer’in kendisi de Karatayev’e aynı duyguyu beslemeye başlamıştı.</p>

  <p>Bütün öbür tutsaklar için, Platon Karatayev basit bir erden başka bir şey değildi; ona “aslan” ya da “Palatoşa” diyor, alay ediyor, onu ayak işlerinde kullanıyorlardı. Ama Piyer için, Karatayev ona daha ilk gece karşılaştıklarında nasıl anlaşılması zor, yusyuvarlak ve sadeliğin, gerçeğin ölümsüz bir sembolü olarak göründüyse ömrünün sonuna dek öylece kaldı.</p>

  <p>Platon Karatayev kendi duasından başka hiçbir şeyi ezbere bilmezdi. Konuşmaya başlarken sözlerini nasıl bitireceğini kendi de bilmiyor gibiydi.</p>

  <p>Bazen Piyer, sözlerinin derin anlamı karşısında söylediklerini tekrar etmesini rica edince Platon daha bir an önce söylediğini bir türlü hatırlayamazdı; tıpkı Piyer’e en çok sevdiği şarkının sözlerini bir türlü anlatamadığı gibi. Bu şarkılarda “anacığım, fidanım ve dertliyim” sözleri vardı, ama bunları söylediği zaman, hiçbir anlam çıkmıyordu. Zaten Platon bir konuşmadan alınmış tek tek sözlerin anlamını kavramaz, daha doğrusu kavrayamazdı. Her sözü ve her davranışı bilmediği bir eylemin, kendi yaşantısı olan bir eylemin belirtisiydi. Ama kendi açısından yaşantısının ayrıca, yani tek başına bir anlamı yoktu. Yalnız her an varlığını içinde hissettiği bütünün bir parçası olarak anlamı vardı. Sözleri de davranışları da bir çiçeğin kokusu nasıl yayılırsa aynı şekilde düzenli, kaçınılmaz ve başka hiçbir araca gerek kalmadan, kendiliğinden meydana geliyordu. Ayrı ayrı, tek tek ele alınmış bir hareketin ya da bir sözün değerini de anlamını da kavrayamıyordu.</p>

  <h2>XIV</h2>

  <p class="nonindent">Prenses Mariya, Nikolay’dan ağabeyinin, Rostovların yanında Yaroslavi’da bulunduğu haberini aldıktan sonra, teyzesinin kendisini bundan vazgeçirmek için bütün çabasına rağmen, hemen yola koyulmaya hazırlanmıştı, hem de tek başına değil, yeğeniyle birlikte gidecekti. Bu iş zor muydu, kolay mıydı? Yapılabilir miydi, imkânsız mıydı? Bu konuda kendisine soru sormuyor, bunu öğrenmek de istemiyordu. Görevi belki de ölüm döşeğinde bulunan ağabeyinin başında olmaktı. Hem de yalnız kendisi gitmemeli, aynı zamanda ona oğlunu götürmek için elinden geleni yapmalıydı! Bu yüzden yola koyulmaya karar verdi. Prens Andrey’in kendisine hiçbir haber göndermemiş olmasını, yazı yazamayacak kadar gücünü kaybettiğine ya da bu uzun yolculuğu kız kardeşi ile oğlu için çok güç ve tehlikeli saymasına yoruyordu.</p>

  <p>Prenses Mariya, birkaç gün içinde hazırlanıvermişti. Konvoy, prensesin Voronej’e geldiği kocaman prenslik kupa arabası, bir briçka, bir de arabadan meydana gelmişti. Yanına Matmazel Bourienne’i, Nikoluşka ile eğitmenini, ihtiyar dadıyı, üç hizmetçi kızı, Tihon’u, genç bir uşağı ve bir de teyzesinin gönderdiği muhafızı almıştı.</p>

  <p>Moskova’ya alışılmış yoldan gitmeyi akıllarına bile getiremezlerdi; bu yüzden yandan dolaşarak gidilecekti; ama Prenses Mariya’nın tutacağı ve Lipetzk, Riyazan, Vladimir ile Şuya’dan geçen bu yol uzundu. Üstelik her yerde değiştirilebilecek atlar yoktu. Bu bakımdan çok çetin bir yolculuk olacaktı. Ayrıca söylendiğine göre, Riyazan’da Fransızlar vardı, bu bakımdan tehlikeli sayılırdı.</p>

  <p>Bu zor yolculuk süresince, Matmazel Bourienne, Dessalles ve Prenses Mariya’nın hizmetçileri prensesin moralinin bu derece yüksek olmasına ve enerjisine şaşıp kalmışlardı. Prenses Mariya herkesten geç yatıyor, herkesten erken kalkıyor, hiçbir zorluk onu yolundan alıkoyamıyordu. Yol arkadaşlarına da cesaret veren bu enerjisi ve her şeyle kendisinin uğraşması sayesinde ikinci haftanın sonunda Yaroslavl’a yaklaşmışlardı.</p>

  <p>Prenses Mariya, Voronej’de bulunduğu son günlerde hayatının en büyük mutluluğunu yaşamıştı. Rostov’a karşı duyduğu aşk artık ona üzüntü vermiyor, onu heyecan içinde bırakmıyordu. Bu aşk bütün ruhunu doldurmuş, varlığından ayrılması imkânsız bir parça olmuştu; artık ona karşı savaşmıyordu. Son zamanlarda (bunu hiçbir zaman apaçık ve kesin olarak söylememesine rağmen) hem seven hem de sevilen bir kadın olduğu kanısına varmıştı. Bu kanıyı onda uyandıran şey, Nikolay’ın ona ağabeyinin Rostovların yanında bulunduğunu bildirmek için geldiği vakit yaptıkları son görüşmeydi. Nikolay, bir tek sözle olsun, Prens Andrey’in sağlık durumu yeniden düzelirse onunla Nataşa arasında eski ilişkinin yeniden kurulabileceğini ima etmemişti ki Nikolay bunu biliyor ve hiç aklından çıkarmıyordu. Öyle olduğu halde, Prenses Mariya’ya olan ihtiyatlı, şefkatli ve sevgi dolu tavrı hiç değişmemişti. Hatta değişmek şöyle dursun, öyle sanılırdı ki Nikolay, şimdi Prenses Mariya ile kendisi arasında meydana gelecek akrabalığın, ona duyduğu bu dostça sevgiyi (Prenses Mariya bazen öyle olduğunu sanıyordu.) daha serbestçe belli etmesine fırsat vereceği için memnun bile oluyordu. Prenses Mariya biliyordu ki ömründe ilk ve son kez âşık olmuştu ve hissediyordu ki seviliyordu. Onun için bu konuda huzur dolu ve mutluydu.</p>

  <p>Ama bu tek yönlü sakinlik, ağabeyi için duyduğu üzüntüyü bütün şiddetiyle hissetmesine engel olmak şöyle dursun, aksine bir bakıma kendini bu duyguya daha çok vermesini sağlayabiliyordu. Üzüntüsü o kadar büyüktü ki Voronej’den çıkarken yolculuğunun ilk anlarında onu uğurlayanlar dertli ve umutsuz yüzüne bakarak muhakkak yolda hastalanacağı kanısına varmışlardı; oysa gerçekte Prenses Mariya’yı bir süre için dertten kurtaran ve ona güç veren şey, karşılaştığı zorluklar ve yol boyunca bu kadar enerji ile sarıldığı meşakkatli işlerdi.</p>

  <p>Yolculuk sırasında, çoğu zaman herkesin yaptığı gibi Prenses Mariya da sadece yolculuğun iyi geçmesini düşünüyordu; bu yolun amacını aklından çıkarmıştı. Ama Yaroslavl’a yaklaşırken kendisini nelerin beklediğini hatırlayıp da bunlara artık çok gün kalmadığını, bunları hemen o akşam yaşayacağını düşününce heyecanı son dereceyi buldu.</p>

  <p>Rostovların nerede bulunduklarını ve Prens Andrey’in ne durumda bulunduğunu öğrenmesi için önden gönderilen muhafız, kentin kapısından içeriye giren büyük kupa arabasını karşılarken prensesin pencereden ona doğru eğilen bembeyaz yüzünü görünce çok korktu.</p>

  <p>– Her şeyi öğrendim efendim: Rostovlar meydanın oradalar. Tüccar Bronnikov’un evinde kalıyorlar. Volga’nın tam kenarında.</p>

  <p>Prenses Mariya muhafızın kendisine söylediklerini anlamadan, korkuyla, soru sorar gibi yüzüne bakıyor, en önemli soruya, “Ağabeyim nasıl?” sorusuna neden karşılık vermediğini anlayamıyordu. Bu soruyu prensesin yerine Matmazel Bourienne sordu:</p>

  <p>– Prens nasıl?</p>

  <p>– Prens hazretleri de onlarla aynı evde kalıyorlar.</p>

  <p>Prenses hemen, “Demek sağ,” diye düşündü ve alçak sesle:</p>

  <p>– Nasılmış? diye sordu.</p>

  <p>– Söylediklerine göre aynı durumdalar.</p>

  <p>Prenses Mariya “aynı durumda” sözlerinin ne anlama geldiğini artık sormadı. Yalnız belli etmeden yan gözle yanında kenti seyrederek sevinen yedi yaşındaki Nikoluşka’ya baktı ve başını önüne eğdi. Ağır kupa arabası sallana sallana, sarsıla sarsıla, takırdaya takırdaya ilerleyip bir yerde duruncaya dek hep böyle kaldı. Dışarıda arabanın açılan basamaklarının şakırtısı duyuldu.</p>

  <p>Kupa arabasının kapısı açıldı. Solda su, daha doğrusu geniş bir ırmak vardı. Sağda bir evin ön kapısı görünüyordu; kapıda insanlar, uşaklar ve siyah, uzun saç örgüsü olan al yanaklı ve Prenses Mariya’ya yapmacık bir tavırla, zorla gülümsüyormuş gibi görünen bir genç kız vardı. Bu Sonya’ydı.</p>

  <p>Prenses Mariya, koşarak merdivenden yukarı çıktı. Yapmacık bir tavırla gülümseyen genç kız:</p>

  <p>– Buraya, buraya! dedi ve prenses kendisini sofada doğulu bir tipi olan yaşlı bir kadının önünde buldu. Kadın, yüzünde çok duygulandığını belli eden bir ifadeyle, hızlı hızlı onu karşılamaya geliyordu. Bu kontesti. Prenses Mariya’yı kucaklayarak öpmeye başladı:</p>

  <p>– <i>Mon enfant! Je vous aime et vous connais depuis longtemps.</i><a class="noteref" href="../Text/dipnot.xhtml#Footnote0396" id="Feedback0396">396</a></p>

  <p>Prenses Mariya bütün heyecanına rağmen, karşısındakinin kontes olduğunu ve ona bir şey söylemek gerektiğini anladı. Bunu nasıl yapabildiğini kendisi de bilmeden Fransızca olarak nazik sözler söyledi; bunları karşısındakilerin konuştuğu gibi, aynı ses tonuyla söylemişti. Sonra:</p>

  <p>– O nasıl? diye sordu.</p>

  <p>Kontes:</p>

  <p>– Doktor tehlike olmadığını söyledi, dedi, ama bunu söylerken içini çekerek gözlerini yukarı doğru kaldırdı; bu hareketinde sözlerine tamamen karşıt bir anlam seziliyordu.</p>

  <p>Prenses sordu:</p>

  <p>– Nerede? Onu görebilir miyim? İzin verir misiniz?</p>

  <p>– Şimdi görürsünüz prenses, şimdi yavrucuğum. Bu çocuk prensin oğlu mu?</p>

  <p>Kontes bunu söylerken Dessalles ile birlikte arabadan çıkan Nikoluşka’ya dönmüştü.</p>

  <p>– Hepimiz sığarız, ev büyük, ah bu ne güzel çocuk böyle!</p>

  <p>Kontes prensesi misafir odasına almıştı. Sonya, Matmazel Bourienne ile konuşuyordu. Kontes çocuğu okşuyordu. İhtiyar kont odaya girerek prensese, “Hoş geldiniz!” dedi. Prenses onu son gördüğünden bu yana, ihtiyar kont çok değişmişti. O zamanlar zinde, neşeli, kendine güvenen bir ihtiyarcıktı. Şimdi ise zavallı, ne yapacağını şaşırmış bir insan olmuştu. Prensesle konuşurken hep, “Gerektiği şekilde mi davranıyorum?” der gibi çevresine bakınıp duruyordu; Moskova’nın ve çiftliğinin tahrip edilmesinden sonra alıştığı düzenin dışına çıkmıştı ve belli ki insan olarak kendi varlığının anlamını yitirmiş, hayatta artık kendisine yer kalmadığını hissetmeye başlamıştı.</p>

  <p>Prenses, içinde bulunduğu heyecana rağmen ve tek istediği şey bir an önce ağabeyini görmek olduğu halde, tek isteğinin bu olduğu bir sırada, kendisini başka şeylerle uğraştırmalarına ve yapmacık bir tavırla yeğenini göklere çıkarmalarına fena halde sıkılıyordu. Buna rağmen, çevresinde olup biten her şeyi fark ediyor ve kısa bir süre için girdiği bu yeni düzene ayak uydurmak gereğini duyuyordu. Biliyordu ki bütün bunlar kaçınılmaz şeylerdi, bunları hoş karşılamak ona güç geliyordu, ama karşısındakiler böyle davrandıkları için onlara kızmıyordu.</p>

  <p>Kont Sonya’yı tanıtarak:</p>

  <p>– Bu benim yeğenim, dedi. Siz galiba onu tanıyorsunuz, öyle değil mi prenses?</p>

  <p>Prenses ona doğru döndü ve o genç kıza karşı içinde uyanan düşmanca duyguyu bastırmaya çalışarak Sonya’yı öptü. Ama çevresinde bulunanlar o sırada ruhunda olup bitenlerden bu derece uzak oldukları için durum prensese gittikçe daha sıkıcı görünmeye başlamıştı. Hepsine birden dönerek bir kez daha:</p>

  <p>– O nerede? diye sordu.</p>

  <p>Sonya kızararak:</p>

  <p>– Aşağıda, yanında Nataşa var! diye karşılık verdi. Durumu sormak için birini gönderdiler. Herhalde yorgunsunuz prenses, öyle sanıyorum.</p>

  <p>Prenses o kadar sıkıldı ki birden gözleri doldu. Başını öbür yana çevirdi, kontese tekrar ağabeyinin yanına gitmek için nereden geçmesi gerektiğini sormak istiyordu. Tam bu sırada kapıda hafif, kararlı, hatta neşeliymiş hissini veren çevik adımlar duyuldu. Prenses oraya baktı ve içeriye koşar gibi giren Nataşa’yı, o eskiden Moskova’da görüştükleri sırada hiç de hoşuna gitmeyen Nataşa’yı gördü.</p>

  <p>Genç kızın yüzüne bakar bakmaz hemen candan bir dert ortağı ve kendisine dost olduğunu anladı. Ona doğru atıldı ve genç kızı kucaklayarak omuzuna kapanıp ağlamaya başladı.</p>

  <p>Nataşa, Prenses Andrey’in başucunda otururken Prenses Mariya’nın geldiği haberini alır almaz gürültüsüzce, Prenses Mariya’ya neşeliymiş hissini veren o çevik adımlarıyla dışarı çıkmış, onu karşılamaya koşmuştu.</p>

  <p>Odaya koşarak girdiği anda, yüzünde sadece sevgi, sevdiği insana karşı duyduğu sonsuz bir sevgi vardı: Prenses Mariya’yı, sevdiği ile yakınlığı olan herkesi ve her şeyi sevdiği gibi seviyordu. Onlara acıyordu; onlara yardım edebilmek için kendini feda etmeye hazırdı. Bu duygu ile içi yanıyordu. Belli ki o anda kendisini ve Prenses Andrey’le olan ilişkisini hiç düşünmüyordu; bu düşünceden içinde bir iz bile yoktu.</p>

  <p>Duygulu Prenses Mariya daha Nataşa’nın yüzüne bakar bakmaz bütün bunları anlamıştı ve omuzunda gözyaşı dökmekten zevk duyarak kana kana ağlıyordu.</p>

  <p>Nataşa onu başka bir odaya götürerek:</p>

  <p>– Gidelim, gidelim yanına Mariya! dedi.</p>

  <p>Prenses Mariya yüzünü kaldırdı, gözlerini sildi ve Nataşa’ya doğru döndü. Ondan her şeyi anlayabileceğini, her şeyi öğreneceğini hissediyordu.</p>

  <p>– Nasıl... diye soracak oldu, ama birden sustu.</p>

  <p>Bunu sözle sormaya da karşılık vermeye de olanak olmadığını hissediyordu. Soracağı soruya Nataşa’nın yüzü ve gözleri çok daha belirli ve daha anlamlı karşılık vereceklerdi.</p>

  <p>Nataşa, Prenses Mariya’ya bakıyor, ama bildiğini söylemek mi, yoksa söylememek mi gerekiyor endişesi içindeymiş gibi görünüyordu. Ta yüreğinin derinliklerine kadar iniyormuş hissini veren o ışıklı gözlerin karşısında, bütün gerçeği olduğu gibi açıklayacak cesareti bulamıyordu. Birden dudağı titredi, ağzının etrafında yüzünü çirkinleştiren çizgiler meydana geldi ve Nataşa elleriyle yüzünü kapayarak hıçkıra hıçkıra ağlamaya başladı.</p>

  <p>Prenses Mariya hepsini anladı. Ama gene de umudu vardı ve kendisinin de inanmadığı sözler söyleyerek:</p>

  <p>– Ama yarası nasıl? Genel olarak ne durumda? diye sordu.</p>

  <p>Nataşa sadece:</p>

  <p>– Siz kendiniz... Göreceksiniz, diyebildi.</p>

  <p>Bir süre aşağıda, ağlamalarının dinmesi ve yanına sakin yüzleriyle girebilmeleri için, prensin odasının yanında beklediler.</p>

  <p>Prenses Mariya:</p>

  <p>– Hastalığı nasıl başlayıp ilerledi? Çoktan mı kötüleşti? Ne zaman oldu bu? diye soruyordu.</p>

  <p>Nataşa, ilk zamanlar ateşi yüksek olduğu ve çok acı çektiği için tehlike bulunduğunu, ama Troitza’da bunu atlattığını, doktorun ancak bir şeyden, beyin hummasından korkmuş olduğunu anlatıyordu. Ama o tehlike de geçmişti. Yaroslavl’a geldikleri zaman yarası iltihaplanmaya başlamıştı (Nataşa iltihaplanma ile ilgili her şeyi ve diğer belirtileri biliyordu). Doktor iltihabın düzelebileceğini söylemişti. Sonra nöbet gelmişti. Doktor bu nöbetin de o kadar tehlikeli olmadığını söylüyordu.</p>

  <p>Nataşa:</p>

  <p>– Ama iki gün önce... diye yeniden söze başladı, birden işte böyle oldu...</p>

  <p>Hıçkırarak ağlamak üzereyken kendini tuttu:</p>

  <p>– Neden oldu bilmiyorum öyle! Siz de göreceksiniz ya ne duruma düştüğünü.</p>

  <p>Prenses:</p>

  <p>– Gücünü mü yitirdi? Zayıfladı mı? diye soruyordu.</p>

  <p>– Hayır, değil... Ama daha kötü... Göreceksin... Ah... Mariya, Mariya! Öyle bir insan ki o! Sağ kalamaz, yaşayamaz o... Çünkü...</p>

  <h2>XV</h2>

  <p class="nonindent">Nataşa alışkın olduğu bir hareketle kapıyı açtı, prensesi önünden geçirip içeri soktuğu zaman, Prenses Mariya, boğazında hıçkırıkların düğümlendiğini hissediyordu. Kendisini ne kadar hazırlamış olsa, sakinleşmek için ne kadar çaba gösterse gene de biliyordu ki ağabeyini görünce gözyaşlarını tutamayacaktı.</p>

  <p>Şimdi Nataşa’nın, “İki gün önce, işte böyle oldu,” derken neyi kastettiğini anlıyordu. Anlıyordu ki bu Prens Andrey’in birden yumuşadığını gösteriyordu. Ve bu yumuşama, bu duygululuk, ölüm belirtileriydi. Daha kapıya yaklaşırken hayalinde Andriyuşa’yı çocukluğundaki haliyle canlandırmıştı. Yumuşak, şefkatli, duygulu bir yüzle. Prens Andrey’in yüzü nadir olarak böyle bir anlam taşır, bu yüzden de her zaman Prenses Mariya’ya çok büyük bir etki yapardı. Ağabeyinin kendisine tıpkı babasının ölümünden önce yaptığı gibi, alçak sesle tatlı sözler söyleyeceğini ve buna dayanamayarak hıçkıra hıçkıra başucunda ağlamaya başlayacağını biliyordu. Ama bu er geç olacaktı; bu yüzden odaya girdi. Miyop gözleriyle Prens Andrey’in silüetini gittikçe daha belirgin, daha kesin çizgilerle görmeye, yüzünün hatlarını iyice seçmeye çalışırken hıçkırıklarının gittikçe boğazını daha çok sıkıştırdığını hissediyordu; birden yüzünü olduğu gibi gördü ve onunla göz göze geldi.</p>

  <p>Prens Andrey altına yastıklar konulmuş olarak, sırtında sincap kürkü bir robdöşambrla divanın üzerinde yatıyordu. Zayıf ve solgundu. Zayıf, şeffaf, beyaz eliyle bir mendil tutuyor, öbür eliyle de parmaklarını ağır ağır hareket ettirerek uzamış ince bıyığının üzerinde gezdiriyordu. Gözleri içeriye girenlere dikilmişti.</p>

  <p>Prenses Mariya, Prens Andrey’in yüzünü görüp onunla göz göze gelince adımlarını yavaşlatarak bir anda gözyaşlarının kuruduğunu, hıçkırıklarının da boğazında düğümlendiğini hissetti. Ağabeyinin yüzünde ve gözlerinde beliren anlamı fark eder etmez birden ürkeklik duymuş, içinde bir suçluluk duygusu uyanmıştı. Kendi kendine, “İyi ama benim suçum ne?” diye soruyordu. Ağabeyinin soğuk, sert bakışı ise, “Yaşaman ve hayatta olan birini düşünmen... Ben ise...” diye karşılık veriyordu.</p>

  <p>Prens Andrey ağır ağır kız kardeşini ve Nataşa’yı tepeden tırnağa süzerken dışarıya değil de kendi içine dönükmüş gibi görünen derin bakışında, neredeyse düşmanca bir anlam vardı.</p>

  <p>Kız kardeşiyle alıştıkları gibi tokalaşarak öpüştü. Sonra, tıpkı bakışı gibi yabancı ve titremeyen bir sesle:</p>

  <p>– Hoş geldin Mariya! dedi. Nasıl oldu da buraya kadar gelebildin?</p>

  <p>Eğer birden umutsuz bir sesle çığlık çığlığa bağırmaya başlasaydı bu bağrışı Prenses Mariya’ya o andaki sesinin tonundan çok daha az dehşet verirdi. Prenses Andrey, aynı sakin sesle ağır ağır ve bir şeyler hatırlamak için çaba gösterdiğini belli ederek sordu:</p>

  <p>– Nikoluşka’yı da mı getirdin?</p>

  <p>Prenses Mariya:</p>

  <p>– Şimdi sağlık durumun nasıl? diye sordu; nasıl konuşabildiğine kendisi de hayret ediyordu.</p>

  <p>Prens Andrey:</p>

  <p>– Bunu doktora sorman gerekir, yavrum, dedi ve gene şefkatli bir tavır takınmak için belli bir çaba göstererek yalnız dudaklarını kımıldattı (Belliydi ki o anda söylediği hiç de düşündüğü şey değildi): <i>Merci, chère amie, d’être verme.</i><a class="noteref" href="../Text/dipnot.xhtml#Footnote0397" id="Feedback0397">397</a></p>

  <p>Prenses Mariya elini sıktı. Andrey prensesin elini sıkışından ötürü belirsizce yüzünü buruşturdu. Susuyordu. Prenses Mariya da ne söyleyeceğini bilemiyordu. İki gün önce olan şeyi şimdi anlıyordu. Prens Andrey’in sesinin tonunda, özellikle bakışında, o soğuk, neredeyse düşmanca bir anlam taşıyan bakışında, bu dünya ile ilgili her şeye karşı bir yabancılaşma hissediliyordu. Belli ki şimdi Prens Andrey yaşayan varlığı güçlükle anlayabiliyordu. Bu yaşamla ilgili şeyleri anlayamamasının nedeni de onları kavrama yeteneğinden yoksun olmasından ileri gelmiyordu. Bir başka şeyi, hayatta olan kişilerin kavramalarına olanak bulunmayan bambaşka bir şeyi anlamış olmasından ve o anladığı şeyin bütün varlığını sarmış olmasından ileri geliyordu.</p>

  <p>Prens Andrey sessizliği bozarak Nataşa’yı işaret etti:</p>

  <p>– Ya, işte böyle. Kader bizi böyle garip bir şekilde tekrar karşılaştırdı! Bana bütün gün bakıyor.</p>

  <p>Prenses Mariya ağabeyinin söylediklerini dinliyor, ama ne söylediğini anlamıyordu. O duygulu, şefkatli Prens Andrey nasıl olur bunu sevdiği ve sevildiği bir kadının önünde söyleyebiliyordu? Eğer sağ kalacağını düşünmüş olsaydı herhalde bunu böyle soğuk ve içinde hakaret anlamı bulunan bir sesle söylemezdi. Öleceğini bilmeseydi ona hiç acımadan yanında böyle konuşabilir miydi? Bu tutumunun tek bir nedeni olabilirdi. O da her şeye karşı tam anlamıyla kayıtsızlığıydı, her şeye karşı bu kadar kayıtsızlığının nedeni de çok daha başka, daha önemli bir şeyin kendisine açıklanmış olmasıydı.</p>

  <p>Soğuk bir hava içinde, bağlantısız sözlerle sürüp giden konuşma, sık sık kesiliyordu. Nataşa:</p>

  <p>– Mari, Riyazan’dan geçmiş, dedi.</p>

  <p>Prens Andrey onun kız kardeşinden söz ederken “Mari” dediğini fark etmemişti. Nataşa bile ondan böyle söz ettiğini ilk olarak fark etmişti. Prens Andrey:</p>

  <p>– E, peki ne olmuş yani?</p>

  <p>– Kendisine anlattıklarına göre; bütün Moskova yanmış, baştan başa yanmış. Güya...</p>

  <p>Nataşa durakladı. Bunları söylememeliydi. Prens Andrey söylenenlere kulak vermek için çaba gösteriyor, ama gene de dinleyemiyordu.</p>

  <p>– Evet, yanmış diyorlar. Çok yazık oldu.</p>

  <p>Bunu söyledikten sonra parmaklarıyla dalgın dalgın bıyığını çekiştirip düzelterek gözlerini ileri doğru dikti. Birden, herhalde onlara memnunluk verecek bir şey yapmak isteği ile:</p>

  <p>– Sen Kont Nikolay ile karşılaşmışsın Mariya, öyle mi? diye sordu. Buraya mektup yazdı. Senden çok hoşlanmış.</p>

  <p>İçinden geldiği gibi, sakin sakin konuşmayı sürdürüyordu; belliydi ki sözlerinin hayata bağlı kişiler için taşıdığı karışık anlamı kavramaya gücü yoktu:</p>

  <p>– Sen de onu sevseydin çok iyi olacaktı... Evlenseydiniz...</p>

  <p>Bunu biraz aceleyle, sanki uzun bir süredir aradığı sözleri sonunda bulduğuna sevinmiş gibi bir tavırla söylemişti. Prenses Mariya sözlerini dinliyordu, ama bu sözlerde bunları söyleyenin artık ne kadar korkunç bir şekilde canlılıktan ve yaşama bağlı her şeyden uzak olduğunu gösteren anlamdan başka bir anlam bulamıyordu. Sakin bir tavırla:</p>

  <p>– Şimdi benden söz etmenin sırası mı? diyerek sakin bir tavırla Nataşa’ya baktı.</p>

  <p>Nataşa bakışını üzerinde hissettiği halde Prenses Mariya’ya bakmıyordu. Hepsi tekrar sustular. Birden Prenses Mariya titreyen bir sesle:</p>

  <p>– Andrey, ister mi... diye kekeledi. Nikoluşka’yı görmek ister misin? Seni bütün bu süre içinde sık sık anıyordu.</p>

  <p>Prens Andrey ilk olarak belirsizce gülümsedi. Ama ağabeyinin yüzünü bu kadar iyi tanıyan Prenses Mariya bu gülümseyişin bir sevinç ya da oğluna karşı bir şefkat taşımadığını, sadece kız kardeşinin onu tekrar duygulandırmak için son çareye başvurduğunu anlamış olduğunu ve onun bu çabası ile içinden hafifçe alay ettiğini gösterdiğini büyük bir endişeyle anladı.</p>

  <p>– Evet, Nikoluşka’nın geldiğine çok sevindim. Kendisi nasıl, iyi mi?</p>

  <p>Babasına korku içinde bakan, ama oradakilerden hiç kimse gözyaşı dökmediği için ağlamayan Nikoluşka’yı yanına getirdikleri vakit, Prens Andrey onu öptü. Ama belli ki ona ne söyleyeceğini bilemiyordu.</p>

  <p>Nikoluşka’yı götürürlerken Prenses Mariya bir kez daha ağabeyine yaklaştı, onu öptü ve artık daha fazla kendini tutamayarak hıçkıra hıçkıra ağlamaya başladı.</p>

  <p>Prens Andrey hareketsiz bir bakışla ona baktı.</p>

  <p>– Nikoluşka için mi ağlıyorsun? diye sordu.</p>

  <p>Prenses Mariya ağlayarak “evet” anlamında başını önüne eğdi. Prens Andrey:</p>

  <p>– Mariya, biliyor musun, İncil... diyecek oldu, ama birden sustu.</p>

  <p>– Ne dedin?</p>

  <p>Prens Andrey kız kardeşine aynı soğuk tavırla baktı:</p>

  <p>– Hiç, dedi. Burada ağlamak doğru değil.</p>



  <p class="extract">Prenses Mariya ağlamaya başladığı vakit, Prens Andrey onun Nikoluşka babasız kalacağı için ağladığını anlamıştı. Büyük bir çaba göstererek tekrar hayata dönmeye ve olaya onların açısından bakmaya çalıştı. “Evet, herhalde bu onlarda bir acıma duygusu uyandırıyor!” diye düşündü. “Oysa her şey o kadar basit ki.”</p>

  <p>Kendi kendine, “Göklerde uçuşan kuşlar, ekin ekmezler, hasat yapmazlar, onların rızkını Tanrı verir,” diye söylendi ve aynı şeyi Prenses Mariya’ya söylemek istedi. Ama hemen sonra, “Hayır, hayır, onlar bunu gene kendi açılarından düşünürler, anlamazlar bunu! Onların değer verdikleri bütün bu duyguların, bize bu kadar önemli görünen bütün bu düşüncelerimizin, hepsinin gereksiz olduğunu anlayamazlar. Bu bakımdan birbirimizi anlamamıza imkân yok,” diye düşündü ve konuşacakken sustu.</p>



  <p class="extract">Prens Andrey’in küçük oğlu yedi yaşındaydı. Henüz güç bela okuyabiliyordu. Hiçbir şey bildiği yoktu. Ama o günden sonra pek çok şey hissetti, bilgi edindi, gözlem yeteneği gelişti ve tecrübe sahibi oldu; ama bütün bu sonradan edindiği yetenekler kendisinde daha o zaman olsaydı gene de babası, Prens Mariya ve Nataşa arasında olup biten sahnenin derin anlamını o andakinden daha iyi, daha derin olarak kavrayamazdı. Çocuk her şeyi anlamış ve ağlamadan odadan çıkıp hiç konuşmadan peşinden çıkmış olan Nataşa’ya yaklaşarak o harikulade güzel ve düşünceli bakışlı gözlerini utangaç bir tavırla ona doğru çevirmişti; hafifçe yukarı doğru kabarık olan üst dudağı titredi ve çocuk başını Nataşa’ya dayayarak ağlamaya başladı.</p>

  <p>O günden sonra Dessalles’den, onu okşamak isteyen kontesten kaçmaya başladı. Ya kendi başına oturuyor ya da çekingen bir tavırla Prenses Mariya’ya ve Nataşa’ya yaklaşıyor, utanarak onların kendisini okşamalarını bekliyordu; Nataşa’yı kendi halasından da çok seviyor gibiydi.</p>

  <p>Prenses Mariya, Prens Andrey’in yanından çıktıktan sonra Nataşa’ya ilk baktığı anda yüzünde gördüğü anlamın ne olduğunu iyice anlamıştı. Artık Nataşa ile ağabeyinin kurtulma ümidinden söz etmiyordu. Onunla nöbetleşe Prens Andrey’in yattığı divanın yanında oturuyor ve artık ağlamıyordu. Yalnız şimdi ölmek üzere olan insanın üzerinde bu kadar kesin bir şekilde hissedilen ulaşılmaz, ölümsüz varlığa bütün benliğiyle yönelerek durmadan dua ediyordu.</p>

  <h2>XVI</h2>

  <p class="nonindent">Prens Andrey, öleceğini bilmekle kalmıyor, aynı zamanda artık ölümün ona el uzattığını, artık yarı yarıya ölü olduğunu hissediyordu. Dünyada ne varsa her şeyden ve yaşamın sevinç veren garip, hafif akışından gittikçe uzaklaştığını kavrıyordu. Başına gelecek olanı sabırsızlık göstermeden, endişe etmeden bekliyordu. Bütün ömrü boyunca her zaman varlığını hissettiği o ölümsüz, o bilinmez, o korkunç ve uzak şey şimdi artık yakınına gelmişti ve o anda yaşamı garipsenecek derecede hafife aldığı, onu böyle hissettiği için hemen hemen anlaşılır, hissedilir bir şey olmuştu.</p>

  <p>Eskiden sonunu düşünerek korkardı. Hayatında iki kez o korkunç, o acı veren ölüm korkusunu, her şeyin sona ereceği korkusunu duymuştu, ama şimdi artık bu korkuyu anlamıyordu.</p>

  <p>Bu duyguyu ilk olarak humbara önünde bir topaç gibi fırıl fırıl dönerken kendisi ekinleri biçilmiş tarlaya, fundalara, göklere baktığı ve karşısında ölümün bulunduğunu bildiği sırada duymuştu. Aldığı yaradan sonra kendine geldiği vakit, ruhunda birden onu yaşamın yükünden kurtaran, ölümsüz, özgür ve bu dünyada hiçbir bağlantısı olmayan aşk çiçeği açılmış ve Prens Andrey artık ölümden korkmaz, onu düşünmez olmuştu.</p>

  <p>Yaralandıktan sonra yapayalnız, kendi kendine acı çektiği ve yarı sayıklama halinde bulunduğu o süre içinde kendisine açıklanmış olan bu yeni ve ölümsüz sevginin başlangıcını düşündükçe farkında olmadan onu bu dünyadaki yaşantıya bağlayan ne varsa hepsinden gittikçe daha çok uzaklaşmaya başlamıştı. Her şeyi, herkesi sevmek, aşk uğrunda her zaman kendini feda etmek, aslında belli olarak hiç kimseyi sevmemek ve bu dünyadaki yaşamdan apayrı bir yaşantı sürdürmeye başlamak anlamına geliyordu. Bu yeni başlayan sevgiye kendini verdikçe yaşamdan daha çok uzaklaşıyor, onu daha çok reddediyor ve böylece aşktan yoksun kalarak hayatla ölüm arasında duran o korkunç sınırı kesinlikle ortadan kaldırıyordu. O ilk zamanlarda ölmesi gerektiğini hatırlayınca kendi kendine, “Eh ne yapalım, daha iyi ya!” diyordu.</p>

  <p>Ama Mitişi’deki o geceden sonra, kendisi yarı sayıklar bir durumdayken karşısında istediği, dilediği kadını görüp elini dudaklarına götürerek, sevinç dolu sessiz gözyaşları dökerek ağlamaya başladığı zaman, o tek kadının aşkı, belirsizce yüreğine sokulmuş ve onu tekrar yaşama bağlamıştı. O zaman sevinçli ve endişeli düşünceler aklına gelmeye başlamıştı. Şimdi sahra dispanserinde Kuragin’i gördüğü dakikayı hatırlayarak, artık aynı duyguya dönemiyordu. “Acaba sağ mı?” düşüncesi ona üzüntü veriyordu. Fakat yine de bu soruyu sormak cesaretini gösteremiyordu.</p>

  <p>Hastalık fiziksel bakımından ilerlemesi gereken düzen içinde gelişiyordu. Ama Nataşa’nın, “Bu iş iki gün önce başına geldi,” dediği durum, Prenses Mariya gelmeden iki gün önce olmuştu. Bu yaşam ile ölüm arasında son olarak meydana gelen ve ölümün zaferiyle sonuçlanan çatışmaydı. Prens Andrey’in, hiç beklemediği halde, kendisine Nataşa’ya aşkı şeklinde görünen hayata hâlâ değer verdiğinin idraki ve bilinmeyenin karşısında dehşet içinde son boyun eğişiydi.</p>

  <p>Akşam olmuştu. Yemekten sonra, Prens Andrey’in her zaman olduğu gibi hafifçe ateşi yükselmişti, düşündükleri olağanüstü derecede belirgindi. Sonya masanın yanında oturuyordu. Prens Andrey uyumuştu. Birden bütün varlığını bütün bir mutluluk sarmıştı. “Ha, herhalde o geldi de ondan!” diye düşündü.</p>

  <p>Gerçekten Sonya’nın yerinde biraz önce sessiz adımlarla içeri girmiş olan Nataşa oturuyordu.</p>

  <p>Genç kız ona bakmaya başladığından beri Prens Andrey onun yakınlığını fiziksel bir etki olarak her an duymaya başlamıştı. Koltukta, Prens Andrey’e yan dönmüş oturuyor, mum ışığının prense gelmesine engel olarak çorap örüyordu (Prens Andrey ona hiç kimsenin çorap ören ihtiyar dadılar kadar iyi hasta bakmasını bilemeyeceğini ve örgünün insanı sakinleştirdiğini söyledikten sonra çorap örmeyi öğrenmişti). İnce parmakları, nadir olarak birbirine takılan şişleri hızla hareket ettiriyor, öne eğilmiş yüzünün ince profili Prens Andrey’e iyice görünüyordu. Bir hareketi üzerine, yün yumağı dizlerinden aşağı yuvarlandı. Nataşa irkildi, dönüp prense baktı, sonra mum ışığı gözlerine gelmesin diye eliyle siper ederek ihtiyatlı, çevik, amacına tam ulaşan bir hareketle yumağı aldı, gene eski yerine oturdu.</p>

  <p>Prens Andrey hiç kımıldamadan ona bakıyor, Nataşa’nın böyle bir hareket yaptıktan sonra olanca gücüyle derin bir soluk almaya ihtiyacı olduğunu, ama bunu yapmaya cesaret edemediğini, onu rahatsız etmemeye çalışarak hafif hafif soluk aldığını anlıyordu.</p>

  <p>Troitza’daki molada geçmişten söz etmişlerdi. Prens Andrey sağ kalırsa onları tekrar bir araya getiren bu yara için ömrünün sonuna dek Tanrı’ya şükran duaları edeceğini söylemişti; ama o zamandan bu yana, gelecekten bir daha hiç söz etmemişlerdi.</p>

  <p>Şimdi Prens Andrey, Nataşa’ya bakarak yün ören çelik şişlerin hafif sesine kulak veriyor, “Olabilir miydi?” diye düşünüyordu. “İnanılmaz şey! Kader, sadece ölmem için mi beni böyle garip bir rastlantı sonunda onunla karşı karşıya getirdi? Hayatın özü olan gerçek, bana sadece yalan içinde yaşamam için mi açıklandı? Nataşa’yı dünyada her şeyden çok seviyorum. Ama sevsem de elden ne gelir?” Kendi kendine böyle söylenerek, çektiği acılar süresince edindiği alışkanlığın etkisiyle, elinde olmadan birden inledi. Nataşa bu sesi duyunca çorabı bıraktı. Prens Andrey’e doğru biraz daha döndü, gözlerinin ışıl ışıl olduğunu fark edince de hemen kalkıp hafif adımlarla yanına gitti, ona doğru eğildi:</p>

  <p>– Uyuyamıyor musunuz?</p>

  <p>– Hayır. Çoktandır size bakıyordum; içeriye girdiğinizi hissetmiştim. Siz gelince içeriye öyle yumuşak bir sessizlik... Öyle bir ışık doluyor ki... başka biri gelince öyle olmuyor. Sevinçten ağlamak geliyor içimden...</p>

  <p>Nataşa ona doğru biraz daha eğildi, yüzü heyecanlı bir sevinçle pırıl pırıl olmuştu:</p>

  <p>– Nataşa, size aşırı bir sevgi duyuyorum. Dünyada her şeyden çok seviyorum sizi!</p>

  <p>– Ya ben?</p>

  <p>Nataşa bir an için öbür tarafa dönmüştü:</p>

  <p>– Ama neden “aşırı” diyorsunuz?</p>

  <p>– Neden mi “aşırı” diyorum? Bakın... Sizce acaba sağ kalacak mıyım? Ne dersiniz? İçinizden, bütün ruhunuzla, bütün varlığınızla hissediyor musunuz sağ kalacağımı? Size nasıl geliyor? Yaşayacak mıyım?</p>

  <p>Nataşa müthiş bir tutkuyla Prens Andrey’in iki elini birden tutarak, neredeyse bağırır gibi:</p>

  <p>– Buna kesin olarak inanıyorum! Kesin olarak inanıyorum ben! dedi.</p>

  <p>Prens Andrey, sustu sonra:</p>

  <p>– Ah, ne kadar iyi olurdu! diyerek Nataşa’nın elini tutup öptü.</p>

  <p>Nataşa mutluydu, heyecan içindeydi, ama hemen böyle olmaması gerektiğini, Prens Andrey’in sakinliğe ihtiyacı olduğunu hatırladı. Duyduğu sevinci bastırmaya çalışarak:</p>

  <p>– İyi ama siz uyumadınız! dedi. Uyumaya çalışın... ne olur, rica ediyorum.</p>

  <p>Prens Andrey, Nataşa’nın elini sıkıp bıraktı. Nataşa da mumun yanına gidip gene aynı pozda oturdu. İki kez dönüp genç adama baktı; göz göze geldiler. Nataşa çorabı belirli bir noktaya kadar örmek için kendi kendine bir karar verdi; o yeri bitirinceye kadar dönüp prense bakmayacaktı.</p>

  <p>Prens Andrey gerçekten bu konuşmadan sonra gözlerini kapamış, uyumuştu. Ama uykusu uzun sürmedi, kısa bir süre sonra birden soğuk terler dökerek endişe içinde uyandı.</p>

  <p>Uykuya dalarken gene bütün o süre içinde aklından hiç silinmeyen şeyleri, hayatı ve ölümü düşünmüştü! Daha çok ölüm üzerinde durmuştu. Kendini ona daha yakın hissediyordu.</p>

  <p>“Aşk mı? Aşk dediğimiz şey ne ki?” diye düşünmüştü. “Aşk ölüme engel olur. Aşk hayatın kendisidir. Her şeyi, anlayabildiğim her şeyi, ancak onları sevdiğim için kavrayabiliyorum. Her şeyin varlığı, her şeyin var oluşu, sadece içimdeki sevgiden ileri geliyor! Her şey yalnız sevgi ile belirtilebilir. Aşk Tanrı’nın ta kendisi; ölmek ise benim, yani aşkın küçücük bir parçacığının her şeyin özü olana, o ölümsüz kaynağa yeniden dönmesinden başka bir şey değil!”</p>

  <p>Bu düşünceler ona teselli veriyor gibiydi. Ama sadece birer düşünceydi. Eksik kalan bir yönleri vardı; tek yanlı, kişisel ve sadece akılla ilgisi olan şeylerdi; gerçekçilikten yoksundular. Bundan başka içlerinde huzursuzluk veren bir anlam, bir belirsizlik de vardı. Prens Andrey bunları düşüne düşüne uykuya dalmıştı.</p>

  <p>Rüyasında aynı odada yattığını görüyordu; ama yaralı değildi, sağlamdı. Gözlerinin önünde birçok önemsiz kayıtsız kişi canlanıyordu. Onlarla konuşuyor, gereksiz bir konuda tartışıyordu. Hepsi bir yerlere gitmeye hazırlanıyorlardı. Prens Andrey, belirsiz olarak, bütün bunların hiçbir önemi olmadığını, daha başka, çok daha önemli dertleri olduğunu hatırlıyor, ama nedense konuşmayı sürdürüyor, birtakım boş ama hepsi birer zekâ pırıltısı olan sözler söyleyerek onları şaşırtıyordu. Sonra bütün bu yüzler yavaşça kaybolmaya yüz tutuyor, her şeyin yerini kapalı bir kapı sorunu alıyordu. Prens Andrey kapıyı kapayarak sürgüyü çekmek için yatağından kalkıyordu. “Her şey” o kapıyı kilitlemeye fırsat bulup bulmamasına bağlıydı. Prens Andrey yürüyor, acele ediyor, ama ayakları hareket etmiyordu. Biliyordu ki nasıl olsa vaktinde davranıp kapıyı kapamaya fırsat bulamayacaktı; fakat yine de acı çekerek var gücüyle yürümeye çalışıyordu. Bütün varlığını müthiş bir korku sarmıştı. İşte ölüm korkusu dedikleri buydu! “O”, kapının ardındaydı. Ama Prens Andrey bitkin bir halde, beceriksizce kapıya sürüne sürüne yaklaşırken öbür tarafta bulunan korkunç şey, neredeyse onu iterek içeriye girecekti.</p>

  <p>İnsan varlığına aykırı bir şey, yani ölüm kapıyı zorluyor, ona karşı koymak gerekiyordu. Prens Andrey kapıyı tutuyor, son gücünü kullanmaya çalışıyordu, ama artık bir şey yapmaya imkân yoktu. Hiç değilse kapının açılmasına engel olmalıydı. Oysa gücü kalmamıştı, bunu başaracak hali yoktu. Birden o korkunç şeyin zorladığı kapı açıldı, sonra gene kapandı...</p>

  <p>Arkadan gene bir zorlama oldu. Prens Andrey’in son olağanüstü çabası da boşuna gitti ve kapının her iki kanadı sessizce açıldı. İçeri giren “o”, ölümün kendisiydi. O zaman öldüğünü hissetti.</p>

  <p>Ama öldüğü anda, birden uykuda olduğunu hatırladı ve ölür ölmez kendini zorlayarak uyandı.</p>

  <p>Birden içinde bir aydınlık oldu: “Evet, o giren ölümdü. Ben ölmüştüm... O bir uyanmaydı. Evet aslında ölüm bir uyanma!” diye düşündü ve o zamana dek bilinmeyeni örten perde, ruhunun bakışı altında hafifçe aralandı. Eskiden düğümlenmiş, bağlanmış olan gücünün birden bağından kurtulur gibi olduğunu hissetti. İçinde garip bir hafiflik duydu; ondan sonra da bu hafiflik duygusu bir daha onu bırakmadı.</p>

  <p>Soğuk terler içinde uyanıp da divanın üzerinde kımıldadığı ve Nataşa yanına gelerek ona, “Ne oldu, ne var?” diye sorduğunda ona karşılık vermemiş, genç kızın ne söylediğini anlamadan ona garip garip bakmıştı.</p>

  <p>Tıpkı Prenses Mariya’nın gelişinden iki gün önceki gibi olmuştu. Doktorun söylediğine göre ateşli hastalığı o günden sonra kötü bir hal almıştı. Ama Nataşa doktorun söyledikleriyle ilgilenmiyordu; daha çok gördüğü korkunç belirtiler üzerinde duruyordu. Ona göre, bu belirtiler çok daha keskin, ruhsal işaretlerdi.</p>

  <p>Prens Andrey için de o gün uykudan uyanışla birlikte, hayata dönüş adı verilen bir başka uyanış oldu. Ama bu uyanış, ona göre hayatın sürekliliği ile kıyaslanınca bir rüyadan uyanmaya oranla çok daha yavaş olmuştu. Belirli bir yavaşlık içinde meydana gelen bu uyanışta korku veren, sert bir yön yoktu.</p>

  <p>Son günleri, saatleri, hep alışılmış bir hava içinde, patırtısız, basit bir şekilde geçmişti. Yanından hiç ayrılmayan Mariya ile Nataşa da bunu hissediyorlardı. Onlar da ağlamıyor, için için ürpermiyorlardı. Son zamanlarda kendileri de hissediyorlardı ki artık hizmet ettikleri varlık o değildi (Prens Andrey artık yanlarında değildi, onlardan uzaklaşmıştı), büyük bir dikkatle baktıkları daha çok onu hatırlatan bir şeydi; onun vücuduydu. Her ikisinin de duyguları o kadar güçlüydü ki ölümün o korkunç dış görünüşü onları etkilemiyordu; acılarını daha da deşmek istemiyorlardı. Prens Andrey’in yanında da ondan ayrı oldukları zaman da ağlamıyor, hatta kendi aralarında ondan hiç söz etmiyorlardı. Hissediyorlardı ki anladıkları şeyi sözle anlatmalarına olanak yoktu.</p>

  <p>İkisi de Prens Andrey’in sakin bir hava içinde ağır ağır bambaşka bir yere doğru uzaklaştıkça daha çok kendi içine gömüldüğünü görüyor ve ikisi de böyle olması gerektiğini, böyle olmasının iyi olduğunu anlıyordu.</p>

  <p>Prens Andrey’in günah çıkarması sağlanmış ve kendisine kutsal ekmek verilmişti. Herkes onunla vedalaşmaya geliyordu. Yanına oğlunu getirdikleri zaman, Prens Andrey ona sadece dudaklarını değdirdi ve hemen başını öbür yana çevirdi. Ama böyle davranması, bu işin ona ağır gelmesinden ya da oğluna acımasından ileri geliyordu (Prenses Mariya ile Nataşa bunu anlıyorlardı). Kendisinden yalnız bunu beklediklerini düşündüğü için öyle davranmıştı. Bununla birlikte çocuğu kutsaması söylenince istenileni yerine getirdi. Sonra bir şey daha yapması gerekip gerekmediğini sormak istiyormuş gibi dönüp baktı.</p>

  <p>Ruhun bıraktığı vücut son olarak tepeden tırnağa titreyerek sarsıldığı sırada Prenses Mariya ile Nataşa, prensin başucundaydılar.</p>

  <p>Prensin vücudu, gözlerinin önünde hareketsizleşip birkaç dakika sonra soğumaya yüz tutunca Prenses Mariya:</p>

  <p>– Bitti değil mi? diye sordu.</p>

  <p>Nataşa eğildi, o ölü gözlere baktı ve onları hemen kapadı. Ama eliyle kapadığı bu gözleri öpmedi. Yalnız Prens Andrey’in büyük anısı olan cansız vücudun üzerine kapandı, “Nereye gitti? Nerede acaba şu anda?” diye düşündü.</p>



  <p class="extract">Yıkanmış, temizlenmiş ve giydirilmiş olan ölü masanın üzerinde, tabutun içinde yatarken herkes ona veda etmeye geliyor, herkes eğiliyordu.</p>

  <p>Nikoluşka, yüreğini parçalayan, ama ne olduğunu kendisinin de kavrayamadığı bir şaşkınlıktan, kontes ile Sonya’ya ve Nataşa’ya acıdığından ve onların Prens Andrey’in artık hayatta olmamasına üzülmelerinden ötürü ağlıyordu. İhtiyar kont ise yakında kendisinin de aynı korkunç adımı atmak zorunda kalacağını hissettiğinden gözyaşları içindeydi.</p>

  <p>Nataşa ile Mariya da artık ağlıyorlardı. Ama ağlamaları kendi kişisel üzüntülerinden ileri gelmiyordu. Gözlerinin önünde olup biten ölümün basit, kutsal bir sır olarak bilincine varmanın verdiği dinî heyecana kapıldıkları için ağlıyorlardı.</p>
</body>
</html>