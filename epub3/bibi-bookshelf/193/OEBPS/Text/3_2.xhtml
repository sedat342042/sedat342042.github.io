<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/main.css" type="text/css" rel="stylesheet"/>
</head>

<body>
  <h1>İkinci Bölüm</h1>

  <h2>I</h2>

  <p class="nonindent">Napolyon Dresden’e gitmeden edemediği, orada gösterilen büyük saygı gösterileri karşısında başının dönmemesine imkân olmadığı, sırtında bir Polonya üniforması giymeden duramadığı, insanın içinde ileri atılmak hevesini uyandıran haziran sabahının etkisi altında kaldığı ve önce Kuragin’in, sonra da Balaşev’in yanında öfkeye kapılmaktan kendini alamadığı için, Rusya’ya karşı savaşa tutuşmuştu.</p>

  <p>Aleksandr tüm görüşmeleri, yapılanları kendisine karşı hakaret saydığı için reddetmişti. Barclay de Tolly, hem görevini yerine getirmek hem de büyük bir komutan olarak ün kazanmak için orduyu elinden geldiği kadar iyi yönetmeye çalışıyordu. Rostov, dümdüz tarlada doludizgin at sürmekten kendini alamadığı için, Fransızların üzerine dörtnala hücuma katılmıştı. Tıpkı bunun gibi, savaşta rol alan o sayısız kişilerin hepsi kendi kişisel duygularına, alışkanlıklarına, içinde bulundukları koşullara ve amaçlara uyarak davranıyorlardı. Korkuyor, gururlanıyor, neşeleniyor, öfkeleniyor, ama ne yaparlarsa hepsini bilerek, yalnız kendi isteklerine uyarak yaptıklarını sanıyorlardı. Oysa hepsi kendi iradeleri dışında tarihin birer aracından başka bir şey değildi ve kendileri için bilinmeyen, ama bizim kuşağımıza mensup insanlar için anlaşılması mümkün bir iş yapıyorlardı. Toplumda eyleme katılan insanların kaderi işte böyledir; toplumda ne kadar üst bir basamağa ulaşmışlarsa özgürlükleri o derece azalır.</p>

  <p>Bugün, 1812 yılında iktidarı ellerinde tutan insanların hepsi yerlerini bırakmışlardır, kişisel çıkarları hiçbir iz bırakmadan silinip gitmiştir. Şimdi karşımızda yalnız o devrin tarihî sonuçları vardır.</p>

  <p>Diyelim ki Avrupalıların Napolyon’un idaresi altında Rusya’nın derinliklerine girmeleri ve o anda mahvolmaları zorunluydu. O zaman, bu savaşa katılmış tüm insanların o acımak bilmez, saçma ve kendi kendine karşıt olan davranışları bizim için hemen anlaşılabilen bir şey haline gelir.</p>

  <p>Kader tüm bu insanları, kendi amacına ulaşmak için, hiçbir insanın (Napolyon’un, Aleksandr’ın ve savaşa katılan başka insanların da) kavrayamayacağı, anlayamayacağı, bir sezişle olsun hissedemeyeceği bir tek büyük sonucu elde etmek için hep birlikte hareket etmeye zorlamıştı.</p>

  <p>Şimdi bizim için Fransız ordusunun 1812’de mahvoluşunun nedenleri açıktır. Ama hiç kimse Napolyon idaresindeki Fransız ordularının mahvolmasına yol açan nedenlerin bir yandan bunların geç kalıp Rusya’nın içlerine doğru hazırlıksız olarak bir kış seferine girişmeleri, öbür yandan da Rus kentlerinin yakılması, Rus milletinin içinde düşmana karşı müthiş bir kin uyandırılmasıyla savaşın bambaşka bir biçimde yapılması olduğu konusunda itirazda bulunamaz. Oysa o zamanlar hiç kimse, bugün bize bu kadar apaçık görünen bir şeyi, dünyanın en iyi komutanının idaresi altında bulunan ve dünyanın en iyi ordusu sayılan o sekiz yüz bin kişilik ordunun, kendisinden iki kat daha zayıf olan, tecrübesiz ve daha önce savaşmamış komutanların idaresi altında bulunan Rus ordusuyla çarpıştığı vakit ancak bu koşullar altında mahvolabileceğini asla tahmin edemiyordu. Hatta tahmin etmek şöyle dursun, Rusların kendileri bile tüm çabalarını ülkeyi kurtaracak olan tek direnişe yöneltmişlerdi. Fransızlara gelince onlar da Napolyon’un tüm tecrübesine, dillere destan olan sözüm ona askerî dehasına rağmen, tüm çabalarını yazın sonlarında ta Moskova’ya kadar yayılmaya yöneltiyor, yani kendilerini asıl mahvedecek olanı yapmaya çalışıyorlardı.</p>

  <p>Fransız yazarlar 1812’ye dair yazdıkları tarihî eserlerde, Napolyon’un cephenin bu kadar yayılmış olmasından doğan tehlikeyi sezdiğini, çarpışmak için fırsat aradığını, mareşallerinin kendisine Smolensk’te duraklamasını öğütlediklerini ve buna benzer tahminleri ileri sürerek güya bu seferin tehlikeli olacağının daha o zamandan sezilmiş olduğunu ileri sürmekten çok hoşlanırlar; Rus yazarlarına gelince, onlar da seferin başından itibaren Napolyon’u Rusya’nın içerilerine doğru çekmek için İskitlere özgü bir plan hazırlanmış olduğunu ortaya atmaktan daha da büyük bir zevk duyarlar ve kimi bu planı Pful’ün, kimi bir Fransız komutanının, kimi Tolly’nin, kimi de bizzat imparatorun hazırladığını söyleyerek gerçekten böyle bir harekâtı ima eden bazı yazışmaları, projeleri ve mektupları gösterirler. Ama gerek Fransızların gerek Rusların meydana gelen olayları daha önceden tahmin ettiklerine dair yapılan bu imaların bugün ortaya çıkarılmasının nedeni, sadece olup bitenlerin bunları doğrulamış olmasıdır. Eğer o tarihî olay olmasaydı bütün bu imalar tıpkı o zamanlar ağızdan ağıza dolaşan, ama sonradan doğrulanmamış, bu yüzden unutulup kalmış binlerce, milyonlarca zıt ima ve tahmin gibi unutulup giderdi. Meydana gelen her olayın sonucu konusunda o kadar çok tahmin yürütülür ki o olay neyle sonuçlanırsa sonuçlansın, her zaman yapılmış olan sayısız tahminler arasında, onlara tamamen karşı tahminlerin de yürütülmüş olduğu tüm olarak unutulup “Ben bunun böyle olacağını daha o zaman söylemiştim,” diyecek insanlar bulunur.</p>

  <p>Napolyon’un cephenin yayılmasının tehlikeli olduğunu kavradığı ve Rusların düşmanı ülkenin içerilerine doğru çekmek için bir plan hazırladıkları konusunda ileri sürülen tahminler de herhalde bu çeşit rastlantılardandır. Tarihçiler Napolyon’la mareşallerinin böyle düşündüklerini, Rus komutanlarının da böyle planlar hazırladıklarını ancak kendilerini çok zorlayarak ileri sürebilirler. Olaylar bu tür düşüncelerin tümüne aykırı olarak gelişmiştir. Tüm savaş boyunca Ruslar, Fransızları ülkenin içlerine doğru çekmeyi istemek şöyle dursun, onların Rusya’ya ayak basar basmaz ilerlemelerini önlemek için elden gelen ne varsa hepsini yapıyordu. Napolyon da cephenin yarılmasından korkmak şöyle dursun, ileri doğru attığı her adımda bir zafer sevinci duyuyor ve çatışma fırsatını hiç de daha önceki seferlerinde olduğu gibi değil, tersine, hiç çaba göstermeden, isteksizce arıyordu.</p>

  <p>Daha seferin başlangıcında ordularımız ayrı ayrı parçalara bölünmüştü. Tek amacımız onları birleştirmekti. Oysa geri çekilmek ve düşmanı ülkenin içlerine doğru çekmek için orduyu birleştirmek gerekli değildi. İmparator Rus toprağının her bir karışını savunmakta orduya cesaret vermek için onun başında bulunuyordu, geriye çekilmesini sağlamak için değil! Pful’ün planına göre, Drissa’da koca bir ordugâh kuruluyordu. Geriye çekilme akıllarından bile geçmiyordu. Hatta ordular birleştiği zaman Smolensk’in düşmana kaptırılıp yakılmış olmasına fena halde öfkeleniyordu.</p>

  <p>Hükümdarın düşünceleri bunlardı. Rus komutanları ile tüm Rus halkı, bizimkilerin ülkelerinin içlerine doğru çekilmesine daha da çok kızıyorlardı.</p>

  <p>Napolyon, orduları parçalandıktan sonra, ülkenin içlerine doğru ilerledi ve çarpışmak için uygun olan birkaç fırsatı kaçırdı... Ağustos ayında Smolensk’e vardı ve düşündüğü tek şey, daha ileri gitmekti. Oysa şimdi görüyoruz ki bu ileriye doğru gidiş kendisi için felaket olacaktı.</p>

  <p>Olaylar Napolyon’un da Moskova üzerine yürümeyi hiç de tehlikeli bir şey olarak görmediğini, Aleksandr ile Rus komutanlarının da o zamanlar Napolyon’u ağa düşürmeyi akıllarından bile geçirmediklerini, tamamen aksini düşündüklerini göstermektedir. Napolyon’un ülkenin içlerine doğru sürüklenmesi, herhangi bir kişinin planına göre olmuş değildir (zaten hiç kimse öyle bir şeyin mümkün olacağına inanmıyordu), savaşa katılıp da olması gereken şeyin, daha doğrusu Rusya’nın tek kurtuluş çaresinin, entrikaları, amaçları ve isteklerinin bir araya gelip karışık bir örgü meydana getirmeleri ile olmuştur. Her şey bir rastlantının eseridir. Ordular seferin başlangıcında parçalanıyor. Biz onları bir meydan savaşı yapmak ve düşmanın ilerleyişini durdurmak gibi belirli bir amaçla birleştirmeye çalışıyoruz. Ama bu birleştirme çabasında en güçlü düşmanımızla çarpışmaktan kaçınıyor ve istemeyerek dar bir açı biçiminde geri çekilip peşimizden Fransızları Smolensk’e kadar sürüklüyoruz. Ama sivri bir üçgen meydana getirerek geriye çekildiğimizi söylemekle yetinemeyiz, çünkü Fransızlar iki ordu arasında hareket etmektedirler, bundan başka o dar üçgen gittikçe sivrileşiyor, biz de gittikçe daha çok geri çekiliyoruz. Bunun da nedeni şudur: Bagration halk arasında sevilmeyen Alman Barclay de Tolly’den nefret ediyordu, oysa onun komutası altına girmek zorundaydı. Bu yüzden, ikinci orduya komutan olurken Barclay’ın emri altına girmemek amacıyla elinden geldiği kadar uzun bir süre onun komutası altında olan ordulara katılmamaya çalışıyordu. Böylece Bagration uzun bir süre ana orduyla birleşmedi, oysa ordulara komuta eden herkesin en önemli amacı buydu; ama ona öyle geliyordu ki böyle bir yürüyüş yaparsa kendi ordusunu tehlikeye atmış olacaktı. Onun düşüncesine göre yanlardan ve cephe gerisinden düşmanı rahatsız ederek daha sola ve daha güneye çekilmek, sonra da Ukrayna’da ikmal yapmak, her şeyden daha çıkarlıydı. Bu düşünce galiba o nefret ettiği ve rütbece kendisinden daha aşağıda olan Alman’ın emri altına girmek istemediği için aklına gelmişti.</p>

  <p>İmparator orduya cesaret vermek için başında bulunuyordu. Oysa onun orada bulunması, neye karar vereceğini bilmemesi, çeşit çeşit teklifler ileri sürenlerin çokluğu, sayısız planın ortaya atılması, birinci ordunun enerjisini yok ediyor, bu yüzden de ordu geri çekiliyordu.</p>

  <p>Önce Drissa karargâhında durmak için karar veriliyor. Ama başkomutan olmak hevesini besleyen Paulucci beklenmedik bir davranışla tüm enerjisiyle Aleksandr’ı etkiliyor, bunun üzerine Pful’ün hazırladığı tüm plan bırakılıp her şey Barclay’ın komutası altına veriliyor. Ama Barclay güven vermediği için, yetkileri sınırlandırılıyor.</p>

  <p>Ordular parçalanıyor... Komutanların arasında birlik yok... Barclay erler tarafından sevilmiyor... Böylece bir yandan orduların parçalanmasından ve Alman başkomutanının sevilmemesinden doğan karışıklıklar, bir kararsızlık havası yaratıyor ve savaşmaktan kaçınılıyor (oysa ordular hep bir arada olsaydı, komutan Barclay olmasaydı bundan kaçınmak mümkün olmayacaktı), öbür yandan halk Fransızlara gittikçe artan bir kin duymaya başlıyor ve yurtseverlik duyguları gittikçe şiddetleniyor.</p>

  <p>En sonunda hükümdar ordunun başından ayrılıyor; gidişinin nedenini açıklamak için elverişli bir bahane olarak savaşa halkın da katılmasını sağlamak gerektiği ileri sürülüyor. Gerçekten hükümdarın Moskova’ya gidişi ile Rus ordusunun gücü üç misline çıkıyor.</p>

  <p>Hükümdar ordudan, başkomutanın orduyu tek başına yönetmesine engel olmamak için ayrılmıştı ve daha kesin tedbirler alınacağını umut etmekteydi; oysa o gidince ordunun komutanları arasında durum gittikçe daha çok karışıyor ve ordunun güveni azalmaya başlıyor. Bennigsen, büyük prens ve sürüyle general yaver, başkomutanın her hareketini izlemek, onu enerjik adımlar atmaya zorlamak için orduda kalıyorlar. Barclay da bunca “hükümdar gözünün” üzerine çevrildiğini hissederek rahat davranamıyor, kesin adımlar atmak konusunda daha ihtiyatlı hareket etmeye başlıyor ve savaşlardan kaçınıyor.</p>

  <p>Barclay ihtiyatı savunuyor. Çareviç ortada bir ihanet olduğunu ima ediyor ve bir meydan savaşı yapılması için ısrar ediyor. Lübomirski, Branitski, Vlotski ve buna benzer kişiler bütün bu söylentileri öylesine ayyuka çıkarıyorlar ki Barclay hükümdara belge göndermek bahanesiyle Polonyalı general yaverleri Petersburg’a gönderiyor. Bennigsen’le ve büyük prensle açıktan açığa mücadeleye girişiyor. Sonunda Bagration’un istememesine rağmen ordular Smolensk’te birleşiyor.</p>

  <p>Bagration faytonla Barclay’ın oturduğu eve yaklaşıyor, Barclay onu nişanını takmış olarak karşılamaya çıkıyor ve kendisinden bir rütbe yukarı olan Bagration’a rapor veriyor. Bagration bu soylu davranışla, rütbesi daha yüksek olduğu halde, Barclay’ın emrine giriyor. Ama emrine girdikten sonra onunla daha az anlaşıyor, sonra hükümdarın emri üzerine durumu ona bildiriyor. Arakçeyev’e şöyle yazıyor: “Hükümdarımın emri başım üstüne, ama ben bakanla (Barclay’la) hiç anlaşamıyorum, Allah rızası için beni herhangi bir başka alaya komutan olarak gönderin. Ben burada yapamıyorum; zaten bütün karargâh Almanlarla dolu, öyle ki burada bir Rus yaşayamaz. Bu yüzden de hiçbir yararlı sonuç alınamaz. Ben gerçekten hükümdara ve yurda hizmet ettiğimi sanıyordum, oysa uygulamada Barclay’a hizmet ettiğim anlaşılıyor. İtiraf ederim, bunu istemiyorum.” Branitskiler, Wintzengerodeler ve buna benzerlerin sürüsü, başkomutanların arasındaki ilişkileri daha da çok bozuyorlar, bundan ötürü birlik daha da çok dağılıyor. Smolensk’in önünde Fransızlara taarruz için hazırlık yapılıyor, teftiş etmek için ise bir arkadaşına, kolordu komutanına gidiyor ve tüm gün onun yanında kaldıktan sonra, Barclay’ın yanına dönerek hiç görmediği savaş alanındaki tüm mevzilerin baştan başa yanlış düzenlendiğini ileri sürerek onu suçluyor.</p>

  <p>Meydan savaşının yapılacağı alan konusunda tartışmalar, entrikalar süredursun, biz Fransızların bulundukları yeri yanlış tahmin ederek onları arıyoruz; Fransızlar ise Neverovski’nin tümeniyle burun buruna geliyor ve Smolensk’in surlarının ta dibine kadar yaklaşıyor.</p>

  <p>Ordular arasında irtibat yollarını kurtarmak için beklenmedik bir anda Smolensk’te bir meydan savaşı yapmak zorunluğu ortaya çıkıyordu. Savaşı yapıyorlar. Her iki taraftan binlerce insan ölüyor.</p>

  <p>Smolensk hükümdarın ve tüm milletin isteğine aykırı olarak düşmanın eline bırakılıyor. Ama kent kendi valilerinin ihanetine uğrayan Smolensklilerin eliyle yakılıyor. Sonra her şeylerini yitirmiş olan bu insanlar, başka Ruslara da örnek olarak, yalnız kendi kayıplarını düşüne düşüne ve düşmana karşı duyulan nefreti tahrik ede ede Moskova’ya gidiyorlar. Napolyon ilerliyor, biz geriye çekiliyoruz, böylece sonunda Napolyon’u yenebilmek için gereken şeye ulaşmış oluyoruz.</p>

  <h2>II</h2>

  <p class="nonindent">Prens Nikolay Andreyiç oğlunun gidişinin ikinci günü Prenses Mariya’yı yanına çağırdı.</p>

  <p>– Eh, şimdi memnun oldun mu? diye sordu. Beni oğlumla darılttın! Şimdi memnun musun? Tek istediğin buydu zaten! Memnun musun? Bu iş bana acı veriyor, acı! Ben, hem ihtiyar hem de gücü olmayan bir insanım. Ama sen bunu istiyordun! Eh sevin bakalım, sevin işte...</p>

  <p>Bu konuşmadan sonra Prenses Mariya bir hafta boyunca babasını görmedi. Babası hastaydı, çalışma odasından hiç çıkmıyordu.</p>

  <p>Prenses Mariya hayretle hastalığı süresince ihtiyar prensin Matmazel Bourienne’i de yanına almadığını fark etmişti. Prense yalnız Tihon bakıyordu.</p>

  <p>Bir hafta sonra prens çıktı ve gene eski yaşantısına döndü, özellikle binayla ve bahçeyle uğraşarak vakit geçiriyordu. Matmazel Bourienne ile olan eski ilişkilerini tamamen kesmişti. Her haliyle ve hatta Prenses Mariya ile konuşurken takındığı soğuk tavırla da sanki ona da “Bak işte görüyorsun ki benim için bir şeyler uydurdun, bu Fransız kızıyla benim aramda ilişki olduğu konusunda Prens Andrey’e yalan söyledin, onunla aramızı açtın. Oysa görüyorsun işte, ne sana ne de o Fransız kızına ihtiyacım var!” demek istiyordu.</p>

  <p>Prenses Mariya günün yarısını Nikoluşka’nın yanında, onun derslerini izleyerek geçiriyor, ona Rusça ve müzik dersleri veriyor, Dessalles ile konuşuyordu; günün öbür yarısı kendi dairesinde kitapları, ihtiyar dadısı ve bazen arka kapıdan ona gelen Tanrı insanları ile geçiyordu.</p>

  <p>Prenses Mariya’nın savaş konusundaki düşünceleri kadınların genel olarak bu konudaki düşünceleri gibiydi. Savaşta olan ağabeyi için korkuyor, anlamını kavrayamadığı, insanları birbirlerini öldürmeye zorlayan bu savaşta nasıl hiçbir şeye, hiç kimseye acımadan kötülük ettiklerini düşündükçe dehşet duyuyordu. Ama anlamını kavrayamadığı için bu savaş ona tıpkı tüm eski savaşlar gibi görünüyordu. Her zaman sohbet ettiği, savaşın gidişine büyük bir ilgi gösteren Dessalles’in ona kendi düşüncelerini anlatmaya çalışmasına, onu ziyarete gelen Tanrı insanlarının kendilerine göre bir şeyler söyleyerek Deccal’in istilası konusunda halk arasında dolaşan söylentileri dehşet içinde anlatmalarına, hatta şimdi artık Prenses Drubetskaya adını taşıyan ve onunla tekrar mektuplaşmaya başlayan Jüli’nin kendisine Moskova’dan vatan sevgisiyle dolu heyecanlı mektuplar yazmasına rağmen, bu savaşın anlamını bir türlü kavrayamıyordu.</p>

  <blockquote>
    <p>“Sevgili arkadaşım, size Rusça yazıyorum, çünkü tüm Fransızlardan olduğu gibi onların dillerinden de artık konuşulduğunu duymaya bile dayanamadığım dillerinden de nefret ediyorum!” diye yazıyordu. “Moskova’da hepimiz taparcasına sevdiğimiz imparatorumuzun davranışlarına büyük bir hayranlık duyuyoruz.</p>

    <p>Zavallı kocam Yahudi aşhanelerinde açlık ve sıkıntı çekiyor, ama aldığım haberler bana daha çok cesaret veriyor.</p>

    <p>“İki oğlunu da kucaklayarak ‘Onlarla birlikte mahvolmaya razıyım, ama ne olursa olsun kararsızlık göstermeden karşı koyacağız!’ diyen Rayevski’nin kahramanca davranışını herhalde işitmişsinizdir. Gerçekten de düşman bizden iki misli daha güçlü olduğu halde sarsılmadık. Vaktimizi nasıl mümkünse öyle geçiriyoruz; ama savaştayken savaşa yakışır şekilde davranılır! Prenses Alina ile Sonya tüm günlerini benimle geçiriyorlar; hepimiz kocalarımız sağ olduğu halde dul kalmış zavallı kadınlar gibi, yaralılar için top top pamuk hazırlarken çok güzel konuşmalar yapıyoruz, yalnız sizin yokluğunuzu duyuyoruz, sevgili kardeşim...”</p>
  </blockquote>

  <p>Prenses Mariya’nın bu savaşın tüm anlamını kavramamasının asıl nedeni, ihtiyar prensin hiçbir zaman bu savaştan söz etmemesi, onu kabul etmemesi, hatta sofrada savaştan söz eden Dessalles ile alay etmesiydi. Prensin tavrı ve sesi o kadar sakin, o kadar güvenliydi ki Prenses Mariya hiç düşünmeden onun her dediğine inanıyordu.</p>

  <p>İhtiyar prens, temmuz ayının sonuna kadar pek çok çalıştı, hatta çok neşeliydi. Yeni bir bahçe ile çiftliğinde çalışan adamlar için yeni bir yapı daha yaptırdı. Prenses Mariya’nın içinde bir tek şey kuşku uyandırıyordu. O da babasının az uyku uyuması ve çalışma odasında uyumak alışkanlığından vazgeçerek her gün yatacağı yeri degiştirmesiydi. Bazen portatif karyolasının kapalı taraçaya konulmasını emrediyor, bazen misafir odasında, divanın üzerinde uyuyakalıyor, bazen Matmazel Bourienne ya da delikanlı Petruşka ona kitap okurken soyunmadan şekerleme yapıyor, bazen de geceyi yemek odasında geçiriyordu.</p>

  <p>Bir ağustos günü Prens Andrey’den ikinci bir mektup geldi. Gidişinden hemen sonra alınan ilk mektupta, Prens Andrey babasına söylemek cesaretinde bulunduğu şeylerden ötürü kendisini bağışlaması için yalvarıyor, onu gene eskisi gibi sevmesini rica ediyordu. İhtiyar prens bu mektuba sevgi dolu bir karşılık vermiş, Fransız kızını da o mektuptan sonra kendisinden uzaklaştırmıştı. Prens Andrey’in ikinci mektubu, Fransızlar Vitebsk’i işgal ettikten sonra, onun civarında bir yerden yazılmıştı ve özetle tüm seferin anlatımından başka bir şey değildi, planı bile mektubun üzerine çizmişti, harekâtı anlatıyor ve sonraki gelişmelerden söz ediyordu. Ayrıca Prens Andrey mektubunda babasına orduların hareket halinde bulunduğu bir bölgede oturmasının ne kadar rahatsız edici bir şey olduğundan söz ediyor, Moskova’ya gitmelerini öğüt veriyordu.</p>

  <p>O gün yemekte söylendiğine göre Fransızların artık Vitebsk’e girdiklerini belirten Dessalles’in sözlerini işiten ihtiyar prens, Andrey’in mektubunu hatırladı. Prens Mariya’ya:</p>

  <p>– Prens Andrey’den mektup aldım, sen onu okumadın mı? diye sordu.</p>

  <p>Prenses ürkek bir tavırla:</p>

  <p>– Hayır, <i>mon père!</i> diye karşılık verdi.</p>

  <p>Geldiğini bile bilmediği bir mektubu tabii okumuş olamazdı. Prens yapılmakta olan savaştan söz ederken her zaman olduğu gibi hakaret dolu bir gülümsemeyle:</p>

  <p>– Hani savaş var diyorlar ya, ondan söz ediyor, dedi.</p>

  <p>Dessalles:</p>

  <p>– Herhalde çok ilginçtir. Prens bulunduğu durumdan ötürü, birçok şeyi bilebilir...</p>

  <p>Matmazel Bourienne:</p>

  <p>– Ah, çok ilginç bir şey! dedi.</p>

  <p>İhtiyar Prens Matmazel Bourienne doğru döndü:</p>

  <p>– Gidip getirin mektubu, dedi. Biliyorsunuz, küçük masanın üzerinde, <i>presse-papier</i>’nin altındadır.</p>

  <p>Matmazel Bourienne sevinçle ayağa fırladı. İhtiyar prens kaşlarını çattı:</p>

  <p>– Ah, hayır! Sen git Mihail İvaniç! dedi.</p>

  <p>Mihail İvaniç kalktı, çalışma odasına gitti. Ama o gider gitmez, huzursuz bir tavırla çevresindekilere bakınıp duran ihtiyar prens peçetesini fırlattı, kalkıp mektubu kendi eliyle getirmeye gitti.</p>

  <p>– Hiçbir şey de yapamazlar! Her şeyi karıştırırlar! diye söyleniyordu.</p>

  <p>Prens gidip gelinceye kadar, Prenses Mariya, Dessalles, Matmazel Bourienne, hatta küçük Nikoluşka bile hiç konuşmadan birbirlerine bakıp durmuşlardı. İhtiyar prens, acele ederek hızlı adımlarla yanında Mihail İvaniç, elinde de mektup ve planla geri döndü. Bunları tabağın yanına koyarak yemeğin sonuna kadar kimseye okutmadı.</p>

  <p>Misafir odasına geçince mektubu Prenses Mariya’ya verdi, yeni yaptırdığı binanın planını da önüne açarak Prenses Mariya’ya yüksek sesle okumasını emretti. Prenses Mariya mektubu okuduktan sonra soru sorar gibi babasına baktı. Babası plana bakıyordu, belli ki kendi düşüncelerine dalmıştı.</p>

  <p>Dessalles:</p>

  <p>– Ne dersiniz bunlara prens? diye sormak cesaretini göstererek prense doğru döndü.</p>

  <p>Prens gözlerini binanın planından ayırmadan uykudan uyandırılmış gibi canı sıkılarak:</p>

  <p>– Ben!.. Ben!., dedi.</p>

  <p>– Savaş alanı bizim bulunduğumuz yere pekâlâ yaklaşabilir.</p>

  <p>İhtiyar prens:</p>

  <p>– Ha... ha... ha!.. dedi. Savaş alanıymış! Ben daima söylemişimdir, şimdi de söylerim ki, savaş alanı Polonya’dır, düşman asla Niemen’den bu tarafa geçmeyecektir.</p>

  <p>Dessalles, düşman artık Dinyeper’de olduğu halde Niemen’den söz eden prense hayretle baktı; ama Niemen’in jeopolitik durumunu unutmuş olan Prenses Mariya, babasının söylediği şeyin doğru olduğunu düşünüyordu.</p>

  <p>Prens, herhalde 1807 yılında yapılan ve ona sanki daha kısa bir süre önce olmuş gibi görünen seferden söz ederek:</p>

  <p>– Karlar eridi mi Polonya’nın bataklıklarında boğulacaklar. Yalnız onlar bunu göremezler... diye söylendi. Bennigsen Prusya’ya daha önce girmeliydi, o zaman iş başka türlü olurdu.</p>

  <p>Dessalles çekingen bir tavırla:</p>

  <p>– Ama mektupta Vitebsk’ten söz ediyorlar! dedi.</p>

  <p>Prens canı sıkılarak:</p>

  <p>– Ha, mektuplar, evet... diye söylendi. Evet... Evet.</p>

  <p>Yüzünde birden somurtkan bir anlam belirdi. Bir süre konuşmadı:</p>

  <p>– Evet, yazdığına göre Fransızlar bozguna uğramışlar; hangi nehirdi o?</p>

  <p>Dessalles gözlerini indirdi, alçak sesle:</p>

  <p>– Prens bu konuda bir şey yazmıyor, dedi.</p>

  <p>– Ya, demek yazmıyor, öyle mi? İyi ama bunu ben uydurmadım ki!</p>

  <p>Herkes uzun bir süre sustu. Sonra prens birden başını kaldırıp binanın planını işaret etti:</p>

  <p>– Evet... Evet... Haydi Mihail İvaniç! Söyle bakalım, bu yapıda nasıl bir değişiklik yapmak istiyorsun?</p>

  <p>Mihail İvaniç plana yaklaştı, prens onunla yeni bina konusunda konuştuktan sonra, Prenses Mariya ile Dessalles’e öfkeyle baktı ve kalkıp kendi odasına gitti.</p>

  <p>Prenses Mariya, Dessalles’in babasına nasıl şaşkın ve utangaç bir tavırla baktığını, nasıl sustuğunu fark etmişti ve babasının, oğlundan gelen mektubu misafir odasındaki masanın üzerinde unutmasına çok hayret etmişti, ama konuşmak ve Dessalles’e neden utandığını, niçin sustuğunu sormak şöyle dursun, bunu düşünmek bile ona korku veriyordu.</p>

  <p>O akşam prensin gönderdiği Mihail İvaniç, misafir odasında unutulmuş olan mektubu almak için Prenses Mariya’ya geldi. Prenses Mariya mektubu verdi. Sonra bundan hiç hoşlanmadığı halde, kendini zorlayarak Mihail İvaniç’e babasının ne yaptığını sordu. Mihail İvaniç saygılı ama hafif alaylı bir sesle:</p>

  <p>– Hep uğraşıyorlar efendim, dedi. (Dudaklarındaki o gülümseyişi fark eden Prenses Mariya’nın yüzü sarardı.) Yeni yapılan bina için üzülüyorlar. Biraz okudular, şimdi de...</p>

  <p>Mihail İvaniç bu sözleri söylerken sesini alçaltmıştı:</p>

  <p>– Yazı masasının başında oturuyorlar. Herhalde vasiyetnamelerini yazıyorlar, efendim.</p>

  <p>Son zamanlarda prensin en çok sevdiği işlerden biri “vasiyetname” dediği ve ölümünden sonra kalacak olan belgeleri düzenlemekti.</p>

  <p>Prenses Mariya:</p>

  <p>– Peki Alpatiç’i Smolensk’e gönderiyorlar mı? diye sordu.</p>

  <p>– Elbette efendim, çoktandır bekliyor.</p>

  <h2>III</h2>

  <p class="nonindent">Mihail İvaniç elinde mektupla çalışma odasına döndüğü vakit, prens, gözlerinde gözlük, alnında ışığa engel olan bir siperlik, yanında da bir mumla, üzerinde birçok kâğıtlar bulunan açık masanın önünde, elini ta ileriye doğru uzatmış olarak biraz azametli bir pozda oturuyor ve kendisinin <i>remarques</i> dediği, ölümünden sonra hükümdara verilmesi gereken kâğıtları okuyordu.</p>

  <p>Mihail İvaniç içeriye girdiği sırada, biraz önce yazdığı şeylerin anıları ile prensin gözleri dolu dolu olmuştu. Mektubu Mihail İvaniç’ten aldı, cebine koydu, kâğıtları yerleştirdi ve çoktandır bekleyen Alpatiç’i çağırdı.</p>

  <p>Küçük bir kâğıdın üzerine Smolensk’ten aldırmak istediği şeyler yazılıydı. Kapının yanında duran Alpatiç’in önünde bir aşağı bir yukarı dolaşarak emirler vermeye başladı.</p>

  <p>– Önce mektup kâğıdı alacaksın, işitiyor musun? Sekiz deste! İşte şu örneğe göre, kenarı yaldızlı olacak... Al örneği, muhakkak ona göre olsun, sonra Mihail İvaniç’in yazdırdığı kâğıda bakarsın, vernikle, balmumu... yazılıdır orada.</p>

  <p>Odada biraz daha dolaştı, sonra aklında kalsın diye her şeyi yazdığı kâğıda baktı:</p>

  <p>– Sonra kayıt işi için yazmış olduğum mektubu kendi elinle götürüp valiye vereceksin!</p>

  <p>Bunlardan başka yeni yapılacak olan bina için kapılara sürgüler alınmalıydı, hem de muhakkak prensin kendi düşündüğü biçimde olmalıydılar. Sonra vasiyetname saydığı vesikaları yerleştirmek için kapaklı bir sandık ısmarlamalıydı...</p>

  <p>Alpatiç’e emir verilmesi iki saatten fazla sürdü. Prens bir türlü onu bırakmak istemiyordu. Bir ara oturdu, düşünceye daldı ve gözlerini kapayarak uyuyuverdi. Alpatiç hiç kımıldamadı.</p>

  <p>– Ha... haydi.. git git, eğer bir şey daha gerekirse birini gönderirim.</p>

  <p>Alpatiç çıkıp gitti. Prens gene yazı masasına yaklaştı, çekmecesine baktı, eliyle kâğıtları yokladı, sonra gene çekmeceyi iterek valiye mektup yazmak için masanın başına oturdu.</p>

  <p>Mektubun zarfını kapayıp da ayağa kalktığı zaman artık vakit geçti. Uykusu vardı, ama biliyordu ki uyuyamayacaktı. Çünkü en kötü düşünceler yatağına yatınca aklına geliyordu. Tihon’a seslendi ve onunla birlikte o gece için karyolasını nereye kurduracağını söylemek için odadan odaya dolaşmaya başladı. Her bir köşeyi ölçerek dolaşıyordu.</p>

  <p>Her yer ona rahatsız görünüyordu. Ama en kötüsü, her zaman yatmaya alıştığı çalışma odasındaki divandı. Bu divan, herhalde orada yatarken zihninden geçirdiği düşünceler yüzünden ona korku veriyordu. Hiçbir yer ona rahat görünmüyordu. En çok oturma odasında piyanonun arkasındaki köşede rahat edeceğini sanıyordu; henüz burada hiç yatmamıştı.</p>

  <p>Tihon bir uşakla birlikte yatağı getirdi ve portatif karyolayı açarak oraya yerleştirmeye başladı.</p>

  <p>Prens:</p>

  <p>– Öyle değil, öyle değil! diye bağırdı ve karyolayı köşeden kendi eliyle aradaki mesafenin dörtte biri kadar daha uzağa çekti. Sonra tekrar oraya doğru itti.</p>

  <p>Prens, “Eh, artık her şeyi bitirdim, şimdi dinleneyim!” diye düşündü ve Tihon’un kendisini soymasını bekledi.</p>

  <p>Prens kaftanla pantolonunu çıkarmak için sarf etmesi gereken çabadan ötürü canı sıkılarak, yüzünü buruştura buruştura soyundu. Ağır bir hareketle karyolanın üzerine çöktü ve sarı, kupkuru ayaklarına onları hor görüyormuş gibi bir tavırla, düşünceye dalarcasına baktı. Aslında düşünceye dalmamıştı. Sadece ayaklarını kaldırıp karyolanın üzerine koymak ve karyolada dönmek gibi güç bir iş yapmaya üşeniyordu. “Ah, ne zor bir şey! Ah bu uğraşmalar bir an önce bitse, siz de benim yakamı bıraksanız!” diye düşündü. Dudaklarını kısarak yirminci kez çaba gösterdi, sonunda güç bela yatabildi. Ama yatar yatmaz birden tüm yatak ölçülü bir şekilde sanki soluk alıyormuş ya da oraya buraya çarpıyormuş gibi bir ileri, bir geri gitmeye başladı. Hemen hemen her gece aynı şey oluyordu. Prens Andrey neredeyse kapadığı gözlerini açtı. Birine öfkelendi:</p>

  <p>– Hiç rahat yok, Allah belanızı versin! diye homurdandı. Ha, evet, önemli bir şey vardı! Bu gece yatakta düşünmek için bıraktığım çok önemli bir şey vardı. Sürgüler miydi yoksa? Hayır, onları söyledim. Hayır başka bir şey vardı: Misafir odasında olan bir şey! Prenses Mariya, bir şeyler uydurmuştu. Dessalles de, o budala Dessalles de bir şeyler söylemişti. Cebime bir şey koymuştum... Hatırlamıyorum. Tişka! Biz yemekte nelerden söz etmiştik?</p>

  <p>– Prensten söz ettiniz efendim, Mihail’den.</p>

  <p>Prens eliyle masaya vurdu:</p>

  <p>– Sus, sus! Ha evet, biliyorum, Prens Andrey’in mektubu. Prenses Mariya okumuştu. Dessalles, Vitebsk konusunda bir şeyler söylüyordu. Şimdi okurum!</p>

  <p>Cebinden mektubun çıkarılmasını ve karyolanın üzerinde limonata ile burmalı bir mumun bulunduğu masanın yanına çekilmesini emretti, sonra da gözlüğünü takarak okumaya başladı. Mektubun anlamını ancak şimdi, onu gecenin sessizliğinde, yeşil abajurun altından sızan zayıf ışıkta okuyunca bir anda kavradı.</p>

  <p>“Fransızlar Vitebsk’te! Dört menzillik bir yürüyüşten sonra Smolensk’e ulaşabilirler! Belki de şu anda oradadırlar,” diye düşündü.</p>

  <p>– Tişka!</p>

  <p>Tihon yerinden fırladı. Prens:</p>

  <p>– Hayır, istemez, istemez! diye bağırdı.</p>

  <p>Mektubu şamdanın altına sakladı ve gözlerini kapadı. Gözlerinin önünde Tuna canlandı: Işıl ışıl bir öğle vakti, kamışlar, Rus ordugâhı ve kendisi, daha gencecik bir general, yüzünde hiçbir kırışık olmayan, zinde, neşeli, al yanaklı bir general olarak Potemkin’in işlemeli çadırına giriyor... Gözlerinin önünde bu sahne canlanınca yüreğinde çariçenin gözdesine karşı tıpkı o sırada olduğu gibi yakıcı bir kıskançlık duydu: Bu kıskançlık duygusu aynen o zamanki şiddetindeydi! Potemkin’le bu ilk görüşmesinde söylenen tüm sözleri olduğu gibi hatırladı. Bunun üzerine gözlerinin önünde orta boylu, şişman ve tombul yüzünde hafif bir sarılık olan bir kadın, ana imparatoriçe canlandı; imparatoriçe onu ilk kez olarak huzura kabul ettiğinde nasıl karşıladığını, nasıl gülümsediğini, söylediği sözleri hatırladı, sonra aynı yüzü katafalkta gördüğü ve önce kim elini öpecek diye Zubov’la çatıştığı aklına geldi.</p>

  <p>“Ah, bir an önce, bir an önce o zamana dönebilsek! Şimdi olup bitenler bir an önce bitse! Beni bir an önce rahat bıraksalar!” diye içini çekti.</p>

  <h2>IV</h2>

  <p class="nonindent">Prens Nikolay Andreyiç Bolkonski’nin çiftliği Lısiye Gori, Smolenk’ten altmış verst uzaklıkta, kentin arkasında ve Moskova’ya giden yolun üç verst ötesinde bulunuyordu.</p>

  <p>Prens, Alpatiç’e emirler verdiği akşam Dessalles, Prenses Mariya ile görüşmek istediğini bildirerek ona prensin sağlık durumunun pek iyi olmadığını, güvenliğini sağlamak için hiçbir tedbir almak istemediğini açıkladı ve Prens Andrey’in mektubuna göre Lısiye Gori’de kalmak tehlikeli bir şey olacağından, derin bir saygıyla Smolensk’te bulunan valiye bir mektup yazıp onu Alpatiç’le göndermesini ve validen durumu, aynı zamanda Lısiye Gori’de kalmasının ne derece tehlikeli olacağının kendisine bildirilmesini rica etmesini öğütledi. Dessalles, Prenses Mariya’nın ağzından valiye bir mektup yazdı, prenses onu imzaladı, sonra mektup Alpatiç’e verildi, bunu valiye vermesi ve eğer tehlike varsa mümkün olduğu kadar çabuk dönmesi tembih edildi.</p>

  <p>Alpatiç emirleri aldıktan sonra, kendisini geçiren ev halkıyla birlikte başında tüylü beyaz bir şapka (bu şapkayı kendisine prens hediye etmişti), elinde de tıpkı prensin yaptığı gibi bir bastonla dışarı çıkıp üstü deriyle örtülü ve besili üç at koşulmuş arabaya bindi.</p>

  <p>Arabanın büyük çıngırağı bağlıydı, küçük çıngırakların içi de kâğıtlarla tıkanmıştı. Prens hiç kimsenin Lısiye Gori’de çıngırakları öttüre öttüre dolaşmasına izin vermezdi. Ama Alpatiç uzun yola çıkarken çıngırakların, zillerin çın çın dört bir yanda yankılar yapmasından hoşlanırdı. Alpatiç’i yola çıktığı sırada kendi maiyeti, yani kâhya, ambarcı, aşçı kadın, biri esmer, biri ak saçlı iki ihtiyar kadın, bir Kazak delikanlısı, arabacıları ve çiftlikte çalışan çeşitli insanlar uğurladılar.</p>

  <p>Kızı arkasına ve altına basma kılıflı kuş tüyü yastıklar yerleştiriyordu. İhtiyar baldızı gizlice arabaya bir çıkın soktu. Arabacılardan biri onu dirseğinden tutarak oturttu. Alpatiç tıpkı prens gibi acele acele konuşurken:</p>

  <p>– Haydi, haydi, ne var? Düğün mü bu böyle? Ah şu kadınlar! diye ahlaya puflaya arabaya bindi.</p>

  <p>Alpatiç, korucuya yapılacak işler konusunda son emirleri verdi, bu emirleri verirken de artık prensi taklit etmiyordu. Emirleri verdikten sonra çıplak başından şapkasını çıkardı, üç defa haç işareti yaparak dua etti.</p>

  <p>Karısı savaş ile düşman konusunda dolaşan söylentilere değinerek:</p>

  <p>– Eğer bir şey olursa dönersiniz, Yakov Alpatiç, Allah rızası için dönün! Bize acıyın, diye bağırdı.</p>

  <p>Alpatiç kendi kendine:</p>

  <p>– Ah kadınlar! Ah kadınlar! Ah kadın dedikoduları! diye söylene söylene yola koyuldu.</p>

  <p>Çevresindeki tarlaları seyrede seyrede gidiyordu. Tarlaların bazılarında artık sararmış buğdaylar vardı. Bazı yerleri hâlâ yeşil ve gür arpalarla örtülüydü, bazıları ise daha yeni, ikinci kez olarak sürülen siyah tarlalardı. Alpatiç yola devam ediyor, bu yıl nadir sayılacak kadar bol ürün veren tarlalara zevkle bakıyordu ve yer yer hasatın başladığı buğday tarlalarının çizgilerine dikkat ederek yapılacak olan hasatla ekilecek tarlalar konusunda kendine göre düşünceler yürütüyordu. Prensin şu ya da bu emrini unutup unutmadığını düşünüyordu. Yolda atlara iki kez yem verdikten sonra 4 Ağustos akşamı kente ulaştı.</p>

  <p>Yolda konvoylara ve askerî birliklere rastlamıştı. Smolensk’e yaklaşırken de uzaktan uzağa silah sesleri işitmiş ama bu sesler onu şaşırtmamıştı. Onu en çok şaşırtan şey, Smolensk’e yaklaşırken birtakım erlerin güzel bir arpa tarlasını herhalde hayvanlarına yem yapmak için biçmeleri ve üzerinde karargâh kurmuş olmalarıydı. Erlerin tarlayı biçmelerine şaşırmış kalmıştı, ama hemen sonra kendi işini düşünerek bunu unutmuştu.</p>

  <p>Alpatiç’in hayatta ilgilendiği şeyler, otuz yıldan bu yana yalnız ve yalnız prensin istekleriyle sınırlandırılmıştı. Bu çemberden hiçbir vakit çıkamıyordu. Prensin emirlerinin yerine getirilmesiyle ilgili olmayan hiçbir şey, onda en küçük bir ilgi uyandırmıyordu, onları yok sayıyordu.</p>

  <p>Alpatiç, 4 Ağustos günü Smolensk’e gelince Dinyeper’in öbür kenarında, Geçenski ilçesinde, bekçi Ferapontov’un hanında konakladı; otuz yıldır hep orada konaklamaya alışmıştı. Ferapontov, on iki yıl kadar önce Alpatiç’in uğurlu eliyle prensten bir koru satın almıştı, ticaret yapmaya başlamıştı. Şimdi de bir evi, bir hanı, şehirde de un satılan bir dükkânı vardı. Ferapontov, şişman, esmer, kırmızı yüzlü, kırk yaşlarında, kalın dudaklı, kocaman patates burunlu ve çatık siyah kaşlarının üzerinde alnı kabarık olan koca göbekli bir adamdı.</p>

  <p>Ferapontov sırtında basma bir gömlek ve yelekle sokağa bakan dükkânın önünde duruyordu. Alpatiç’i görünce yanına yaklaştı:</p>

  <p>– Hoş geldiniz, Yakov Alpatiç, millet kentten çıkıp gidiyor, siz kente geliyorsunuz!</p>

  <p>Alpatiç:</p>

  <p>– Neden gidiyorlar kentten sanki? diye sordu.</p>

  <p>– Ben de aynı şeyi söylüyorum, bizim millet aptaldır, herkes Fransızlardan korkuyor!</p>

  <p>Alpatiç:</p>

  <p>– Hep kadın dedikodusu bunlar, hep kadın dedikodusu! diye söylendi.</p>

  <p>– Ben de öyle düşünüyorum! Onun için de oturuyorum işte, Yakov Alpatiç. Kendime diyorum ki Fransız’ı içeriye bırakmasınlar diye emir verdi... Madem emir var, demek öyle olacak. Zaten köylüler bir arabaya üç ruble istiyorlar! Bunlarda ne din var ne iman!</p>

  <p>Yakov Alpatiç, dikkatsiz bir tavırla dinliyordu. Atları için saman, kendisi için de çay istedi, çay içtikten sonra da uykuya yattı.</p>

  <p>Bütün gece hanın önünden, caddeden ordular geçti. Ertesi gün, Alpatiç sırtına yalnız kente giderken giydiği uzun gömleği geçirdi ve işlerini görmeye gitti. Sabah hava güneşliydi ve saat sekizden sonra sıcak basmıştı. Alpatiç’in düşündüğü gibi “hasat için iyi bir gün daha” başlamıştı. Kentin arkasında, sabahın erken saatlerinde silah sesleri duyulmaya başlamıştı.</p>

  <p>Sekizden sonra tüfek seslerine, top sesleri de katıldı. Sokaklar çok kalabalıktı. Her yerde bir yerlere aceleyle koşuşan insanlar ve birçok asker vardı. Ama arabacılar her zaman olduğu gibi oradan oraya gidiyor, satıcılar dükkânların kapısında duruyor, kiliselerde de törenler yapılıyordu. Alpatiç dükkânlara, hükümet dairelerine, postaya ve valiye uğradı. Hükümet dairelerinde, dükkânlarda, postada herkes savaştan, artık kente hücum etmiş olan düşmandan söz ediyordu, herkes birbirine ne yapacağını soruyor, birbirini sakinleştirmeye çalışıyordu.</p>

  <p>Alpatiç valinin evi önünde büyük bir kalabalıkla karşılaştı; sokakta birçok Kazak ve valinin yol için hazırlanmış arabası duruyordu. Kapıda da iki soyluyla karşılaştı. Bunlardan birini tanıyordu. Eskiden ilçe polisi komiseri olan bu soylu heyecanlı heyecanlı konuşuyordu:</p>

  <p>– Bunlar şaka mı yani? diyordu. Kimsesi olmayan ne de olsa daha iyi durumda. İnsan tek başına oldu mu fakir de olsa tek derdi vardır! Gel gelelim on üç kişilik bir ailen varsa, bir de malın mülkün... Sonunda bu işi bu hale getirdiler işte. Hepimiz mahvolacağız! Artık iş bu hale geldikten sonra, buna devlet adamı mı denir! Ah! Elimde olsa tüm bu haydutları asardım...</p>

  <p>Öbürü:</p>

  <p>– Canım, yeter, yeter! diyordu.</p>

  <p>– Bana ne! Varsın işitsin! Nedir yani, köpek miyiz biz?</p>

  <p>Eski polis komiseri bunu söyledikten sonra, arkasına baktı ve Alpatiç’i gördü:</p>

  <p>– A! Yakov Alpatiç! Hangi rüzgâr attı seni buraya?</p>

  <p>Alpatiç gururlu bir tavırla başını kaldırıp elini cebine attı (Prensten söz ettiği zaman hep öyle yapardı):</p>

  <p>– Ekselansın emirleri üzerine vali beyin yanına gireceğim, durumun ne olduğunu öğrenmemi emrettiler.</p>

  <p>Mülk sahibi adam:</p>

  <p>– Eh, öğren bakalım! diye bağırdı. İşi öyle bir hale getirdiler ki ne araba var ne bir şey. Bak işte, duyuyor musun?</p>

  <p>Bunu söylerken silah seslerinin geldiği yönü işaret etmişti. Tekrar:</p>

  <p>– İşte işi bu hale getirdiler! Hepimiz mahvolacağız, onların yüzünden... Haydutlar! dedi ve kapının önündeki basamaklardan aşağıya indi.</p>

  <p>Alpatiç, başını sallayarak merdivene doğru yürüdü. Kabul odasında tüccarlar, kadınlar, memurlar vardı, hepsi hiç konuşmadan birbirlerine bakıyorlardı. Çalışma odasının kapısı açıldı, herkes yerinden kalktı ve öne doğru ilerledi. İçeriden koşarak bir memur çıktı, bir tüccarla bir şeyler konuştu, arkasından boynuna haç takmış şişman bir memuru çağırdı ve gene kapının arkasında kayboldu; herhalde kendisine doğru çevrilen bakışlarla sorulardan bir an önce kaçmak istiyordu. Alpatiç, öne doğru ilerledi ve memurların tekrar çıkışında bir elini düğmeleri iliklenmiş olan ceketinin iç tarafına sokarak ona doğru dönüp iki mektup uzattı.</p>

  <p>– Korgeneral Prens Bolkonski’den sayın Baron Ache’a dedi.</p>

  <p>Bunu o kadar azametli ve o kadar önemli bir şey söyler gibi söylemişti ki memur ona doğru döndü, uzattığı mektupları aldı. Birkaç dakika sonra, vali Alpatiç’i huzuruna kabul etti ve aceleyle:</p>

  <p>– Prense ve prensese söyle; benim hiçbir şeyden haberim yoktu. Ben sadece üst makamların bana verdikleri emirlere göre hareket ettim. İşte...</p>

  <p>– Bununla birlikte, madem prens hasta, benim öğüdüm şu: Moskova’ya gitsinler. Ben bile oraya gidiyorum, ona de ki...</p>

  <p>Ama vali sözünü bitiremedi. Üstü başı tozlanmış ve ter içinde bir subay içeri girdi ve Fransızca olarak bir şeyler söylemeye başladı. Valinin yüzünde bir dehşet ifadesi belirdi. Başını Alpatiç’e doğru sallayarak:</p>

  <p>– Sen git, dedi ve subaya bir şeyler sormaya başladı.</p>

  <p>Alpatiç valinin yanından çıkınca yüzüne şaşkın, merak dolu, ürkek ve çaresiz bakışlar çevrildi. Alpatiç bu sefer elinde olmayarak, şimdi artık yakından duyulan ve gittikçe şiddetlenen silah seslerini dinleyerek aceleyle hana döndü. Valinin Alpatiç’e verdiği kartta şunlar yazılıydı:</p>

  <blockquote>
    <p>Şuna inanın ki Smolensk kenti içinde henüz en küçük bir tehlike yoktur. Bu kentin tehlike karşısında kalması inanılacak bir şey değildir. Bir taraftan ben, diğer tarafta Prens Bagration, orduların Smolensk önünde birleşmeleri için çaba gösteriyoruz. Bu birleşme ayın yirmi ikisinde gerçekleşecek ve her iki ordu güçleri artarak, size teslim edilmiş olan eyaletteki düşmanı buradan uzaklaştırıncaya ya da o kahraman birliklerinde tek er kalmayıncaya dek savaşacaklardır. Bundan anlayabilirsiniz ki Smolensk halkını sakinleştirmek için ne mümkünse yapabilirsiniz. Çünkü bu kadar kahraman iki ordunun düşmanı yeneceklerine kesin olarak inanmamaları için ortada hiçbir neden yoktur.</p>
  </blockquote>

  <p>Bu yazı, 1812’de Smolensk sivil valisi olan Baron Ache’a, Barclay de Tolly tarafından gönderilmiş bir günlük emirdi.</p>

  <p>Halk, huzursuzluk içinde sokaklarda dolaşıp duruyordu. Evlerin avlularından durmadan tepeleme eşyalar, tabaklar, çanaklar, iskemleler ve küçük küçük dolaplarla dolu arabalar çıkıyor, sokaklardan geçiyordu. Ferapontov’un hanının yanındaki evin önünde arabalar duruyordu, kadınlar, vedalaşırken ağlayıp sızlanıyor, söyleniyorlardı. Bir bekçi köpeği havlayarak arabaya koşulmuş atların önünde zıplayıp duruyordu.</p>

  <p>Alpatiç her zamankinden daha hızlı adımlarla avluya girdi, doğru kendi atlarının bulunduğu tavlaya, kendi arabasına doğru gitti. Arabacı uyuyordu; Alpatiç onu uyandırdı, atları arabaya koşmasını emretti ve sofaya girdi. Hancının odasında ağlayan bir çocuğun sesi, hıçkıra hıçkıra tıkanırcasına ağlayan bir kadının hıçkırıkları ve Ferapontov’un öfke dolu kısık sesi duyuluyordu. Alpatiç içeriye girer girmez, aşçı ürkmüş bir tavuk gibi çırpındı.</p>

  <p>– Öldürdü! Hanımı öldürdü! Öyle bir dövdü, öyle bir sürükledi ki onu!</p>

  <p>Alpatiç:</p>

  <p>– Neden? diye sordu.</p>

  <p>– Kadın onu da götürmesi için yalvarıyordu da ondan. Ne de olsa kadın canım! “Beni de götür, beni de, küçük çocuklarla beni mahvetme, bütün millet gitti, biz neden gitmiyoruz?” diyordu. O zaman onu öyle bir dövmeye başladı ki, öyle bir dövdü, öyle bir yerlerde sürükledi ki!</p>

  <p>Alpatiç, bu sözlere onları doğru buluyormuş ve artık başka bir şey öğrenmek istemiyormuş gibi başını salladı. Hancının odasının tam karşısına gelen ve kentten satın aldığı eşyaları bıraktığı odaya doğru yürüdü.</p>

  <p>O sırada başından örtüsü kaymış, kucağında çocuk tutan zayıf, solgun benizli bir kadın güç bela kapıdan dışarı fırladı, koşarak merdivenden aşağıya, avluya indi. İnerken:</p>

  <p>– Canavar! Sen acımak nedir bilmezsin! diye bağırıyordu.</p>

  <p>Ferapontov dışarı çıktı ve Alpatiç’le birlikte onun odasına girdi.</p>

  <p>– Demek artık gitmek istiyorsun, öyle mi? diye sordu.</p>

  <p>Alpatiç sorusuna karşılık vermeden ve hancıya bakmadan, almış olduğu eşyaların paketlerini gözden geçirerek oda için borcunun ne kadar olduğunu sordu.</p>

  <p>Ferapontov:</p>

  <p>– Hesaplaşırız! dedi. Sonra, “Ne oldu, valiye gittin mi? Ne karar aldılar?” diye sordu.</p>

  <p>Alpatiç valinin kendisine kesin olarak hiçbir şey söylemediğini anlattı. Ferapontov:</p>

  <p>– İşimiz öyle yürür mü sanki? dedi. Dorogobuj’a kadar araba başına yedi ruble ver yeter. Diyorum ya işte, adamlarda insaf diye bir şey yok.</p>

  <p>Bir an sustu, sonra:</p>

  <p>– Silivonov’un talihi yardım etti. Perşembe günü çuvalı dokuz rubleden askeriyeye un sattı, diye devam etti. Eh, artık çay içecek misiniz? diye sordu.</p>

  <p>Atlar arabaya koşulurken Alpatiç ile Ferapontov çay içtiler ve ekmek fiyatlarından, hasattan, hasat için elverişli olan güzel havadan söz ettiler.</p>

  <p>Ferapontov, üç fincan çay içtikten sonra ayağa kalktı:</p>

  <p>– Ama bana öyle geliyor ki iş hafifledi, herhalde bizimkiler üstün çıktı! Dediler ya bırakmazlar, diye. Demek ki güçleri var. Oysa demin diyorlardı ki Matvey İvaniç Platof onları Marina Nehri’ne sürmüş, sekiz binini mi ne bir günde nehirde boğmuş.</p>

  <p>Alpatiç satın aldığı şeyleri topladı, onları içeriye giren arabacıya verdi, hancıyla hesaplaştı. Kapıdan tekerlek, nal sesleri ve yola çıkan küçük bir arabanın çıngırakları duyuldu.</p>

  <p>Vakit çoktan öğleyi geçmişti. Sokağın yarısı gölgedeydi, öbür yarısı ise güneşin altında ışıl ışıldı. Alpatiç pencereye baktı, sonra kapıya yaklaştı. Birden uzaktan uzağa garip bir ıslık, hemen sonra da bir patlama duyuldu, arkasından da birbirine karışarak uğultu halini alan ve pencereleri zangırdatan top sesleri işitildi.</p>

  <p>Alpatiç sokağa çıktı; iki kişi koşarak köprüye doğru gidiyordu. Her yönden ıslıklar ve kentin içine düşen mermilerle humbaraların sesleri duyuluyordu. Ama bu sesler işitilmiyor gibiydi, daha doğrusu kentin arkasından duyulan top sesleriyle kıyaslanınca şehir halkının hemen hiç dikkatini çekmiyordu. Bu, Napolyon’un saat beşte yüz otuz topla kentin dövülmesini emrettiği zaman başlayan top atışıydı. Halk, önce bu top atışlarının anlamını kavramamıştı. Düşen humbaralarla mermiler, önce yalnız merak uyandırıyordu. Ferapontov’un o zamana kadar samanlığın altında ağlayıp duran karısı susmuş ve kucağındaki çocukla kapıya çıkmıştı; hiç konuşmadan halka dikkatle bakıyor, seslere kulak kabartıyordu.</p>

  <p>Aşçı kadınla dükkâncı da dış kapıya çıkmışlardı. Herkes neşeli bir merakla başlarının üzerinden uçarak geçen mermileri görmeye çalışıyordu. Köşeden heyecanla konuşa konuşa birkaç kişi çıktı. Biri:</p>

  <p>– O ne şiddet! diyordu. Damı da tavanı da paramparça etti.</p>

  <p>Bir başkası gülerek:</p>

  <p>– Bir yaban domuzu gibi toprağı eşeleyerek amma da oydu ha, dedi. Ne müthiş şeydi o! Amma da korkuttu ha! Allah’tan yana doğru atıldın, yoksa seni bir çırpıda toz edecekti!</p>

  <p>Halk o adamlara doğru döndü, onlar da durmuş mermilerin nasıl ta yakınlarında, bir evin içine düştüğünü anlatıyorlardı. Bu arada başka patlayıcı maddeler de bazen korku veren bir mermi ıslığıyla, bazen de kulağa hoş gelen bir humbara fısıltısıyla insanların başları üzerinden hızla uçmaya devam ediyordu. Ama hiçbir mermi yakına düşmüyor, hepsi uzaklara gidiyordu. Alpatiç arabaya binmiş, yerleşmeye çalışıyordu. Hancı kapıdaydı, birden kırmızı bir eteklik giymiş, kollarını sıvamış olan aşçı kadın, dirseklerini sağa sola hareket ettirerek, salına salına, konuşulanları dinlemek için köşeye yaklaştı. Hancı:</p>

  <p>– Ne bakıyorsun, görecek ne var orada? diye bağırdı.</p>

  <p>Kadın:</p>

  <p>– Hay Allah! Şaşılacak şey! diye söyleniyordu. Ama efendisinin sesini duyunca ucunu kaldırıp beline soktuğu eteğini düzelterek hemen geri döndü.</p>

  <p>Tekrar, ama bu sefer çok yakından bir şey ıslık çıkararak yukarıdan uçan bir kuş gibi geldi, sokağın ortasında bir ateş parıldadı, bir patlama duyuldu ve sokak duman içinde kaldı.</p>

  <p>Hancı aşçı kadına doğru koştu:</p>

  <p>– Ne yaptın canavar? diye bağırdı.</p>

  <p>Aynı anda, çeşitli yerlerde kadınlar ulur gibi ağlamaya başladılar, çocuk ürkerek ağladı ve halk hiç konuşmadan sapsarı olmuş yüzlerle aşçı kadının başına toplandı. Kalabalıkta herkesten çok aşçı kadının inleyişleri ve sızlamaları duyuluyordu.</p>

  <p>– Ay! Of! Yavrularım! Sevgili yavrularım benim! Kurtarın beni ölümden! Yavrularım, evlatlarım benim!</p>

  <p>Beş dakika sonra sokakta kimse kalmamıştı. Bir humbara parçasıyla kasığından yaralanmış olan aşçı kadını mutfağa taşıdılar. Alpatiç, arabacısı, Ferapontov’un karısı ile çocukları, hanın kapıcısı, hepsi bodrumda oturmuş kulak kabartıyorlardı. Silahların uğultusu, patlayıcı maddelerin ıslıkları ve bütün bu sesleri bastıran aşçı kadının yürek sızlatan iniltileri bir an için olsun dinmiyordu. Hancı kadın bazen çocuğunu sallayarak sakinleştirmeye çalışıyor, bazen de bodruma giren herkese ağlamaklı bir sesle fısıldayarak sokakta kalmış olan efendisinin nerede olduğunu soruyordu. İçeriye giren dükkâncı ona efendisinin halkla birlikte Smolensk’in mucize yaratan Meryem Ana tasvirini kaldırmak için kiliseye gittiğini söyledi.</p>

  <p>Hava kararırken top atışı yavaşlamaya başlamıştı. Alpatiç bodrumdan çıktı ve kapıda durdu. Daha önce açık olan gök baştan başa dumanla kaplıydı ve bu duman arasından gökyüzünün ta yükseklerinde garip, incecik yeni ay her yana hüzünlü bir ışık saçıyordu. Biraz önceki o korkunç uğultu susunca kentin üzerine derin bir sessizlik çökmüş gibi oldu; bu sessizliği kentin her yanında duyulan ayak sesleri, iniltiler, uzaktan uzağa duyulan çığlıklar ve yangın çatırtıları bozuyordu. Aşçı kadının iniltileri artık dinmişti. Yangınlardan çıkan siyah duman iki yandan dalga dalga yükselip dağılıyordu. Sokaklarda erler sıra sıra değil de tıpkı yuvaları bozulmuş karıncalar gibi, çeşit çeşit üniformalar giymiş olarak oraya buraya gidiyor, evin önünden geçiyor ya da koşarak uzaklaşıyorlardı. Birkaçı Alpatiç’in gözleri önünde koşarak Ferapontov’un avlusuna girdi. Alpatiç dış kapıya çıktı. Bir alay aceleyle saflarını sıkıştıra sıkıştıra geri çekilirken yolu tıkamıştı. Bir subay, kalabalığın arasında Alpatiç’i fark edince:</p>

  <p>– Kenti düşmana teslim ediyorlar! Gidin buradan, dedi.</p>

  <p>Sonra hemen erlerine doğru döndü:</p>

  <p>– Yağma ne demektir öğretirim size ben! diye bağırdı.</p>

  <p>Alpatiç eve döndü, arabacıya seslenerek yola koyulmak için hazırlık yapmasını emretti. Alpatiç ile arabacının arkasından, Ferapontov’un evinde kim varsa hepsi dışarı çıktı. O zamana kadar susmuş olan kadınlar dumanı ve şimdi ortalık kararınca görünmeye başlayan yangınları görünce birden onlara bakarak avaz avaz bağırıp çağırmaya başladılar. Sokağın birçok yerinden, onların sesine uyar gibi, ağlamalar, sızlamalar duyuldu. Alpatiç arabacı ile birlikte, elleri titreyerek hayvanların karışmış olan dizginlerini ve yem torbalarını düzeltmeye çalışıyordu.</p>

  <p>Arabaya binip dış kapıdan çıktığı sırada, Ferapontov’un açık bırakılmış dükkânlarında on kadar erin yüksek sesle konuşa konuşa çantalarla torbalarına un ve ay çiçeği çekirdeği doldurduklarını gördü. Aynı anda dükkâna Ferapontov da girdi. Erleri görünce önce bir şeyler bağırmak istedi, sonra birden durakladı ve saçlarını yola yola kahkahalarla gülüyormuş gibi:</p>

  <p>– Her şeyi çalın çocuklar! Varsın o gavurlara kalmasın! diye bağırdı, sonra kendi eliyle çuvalları yakaladı, onları sokağa fırlatmaya başladı.</p>

  <p>Erlerden bazıları korkarak koşa koşa dışarı çıktılar. Bazıları ise torbalarını doldurmaya devam ettiler. Ferapontov, Alpatiç’i görünce ona doğru döndü:</p>

  <p>– Mahvoldu memleket! Rusya mahvoldu! diye bağırdı. Alpatiç! Mahvoldu memleket. Kendi elimle ateşe vereceğim. Mahvoldu...</p>

  <p>Ferapontov koşarak avluya çıktı. Sokaktan durmadan geçen erler yolu öylesine tıkıyorlardı ki Alpatiç arabayla aralarından geçemedi, durmak zorunda kaldı. Ferapontov’un karısı da çocuklarıyla birlikte bir arabada oturuyor, yoldan geçebilecekleri zamanı bekliyordu.</p>

  <p>Artık büsbütün gece olmuştu. Gökyüzünde yıldızlar vardı. Arada bir dumanın örttüğü incecik yeni ay parlıyordu. Dinyeper’e doğru yokuş aşağı inerken başka arabaların ve erlerin arasında ağır ağır ilerleyen Alpatiç’in arabası da hancının karısının arabası da durmak zorunda kalmıştı. Arabaların durduğu dörtyol ağzından biraz geride, bir yan sokakta evlerle dükkânlar yanıyordu. Yangın artık sönmeye yüz tutmuştu. Alev bazen söner gibi oluyor, siyah bir duman arasında gözden kayboluyor, bazen birden fışkırarak gözleri kamaştırıyor, dörtyol ağzında birikmiş insanların yüzlerini şaşılacak kadar belirli biçimde aydınlatıyordu. Yangın yerinin önünde insan karaltıları dolaşıyor, alevlerin durmayan çatırtıları arasında konuşmalar, çığlıklar işitiliyordu. Aşağıya inen Alpatiç, arabasının geçmesine pek çabuk imkân vermeyeceklerini anlayarak yangını görmek için yan sokağa döndü. Erler yangının yanında dolaşıp duruyorlardı. Alpatiç iki erin ve onlarla birlikte pelerini havluya benzeyen yünlü bir kumaştan yapılmış bir adamın yanan keresteleri taşıdığını, bazılarının da kucak kucak saman götürdüklerini gördü. Alev alev yanan yüksek tavanlı bir ambarın karşısında duran büyük bir kalabalığa yaklaştı. Ambarın bütün duvarlarını alev sarmıştı, arka duvar yıkılmış, ince tahta damı çökmüş, kalasları tutuşmuştu. Belli ki kalabalık damın büsbütün yıkılacağı dakikayı bekliyordu. Alpatiç de bunu bekliyordu ki birden tanıdığı birinin sesini duydu:</p>

  <p>– Alpatiç!</p>

  <p>Genç prensin sesini hemen tanıyarak:</p>

  <p>– Beyefendiciğim, ekselans! diye karşılık verdi.</p>

  <p>Prens Andrey sırtında yağmurlukla yağız bir ata binmiş, kalabalığın beri yanında duruyor, Alpatiç’e bakıyordu.</p>

  <p>– Senin burada ne işin var? diye sordu.</p>

  <p>Alpatiç:</p>

  <p>– Ekselans... Ekselans, diye söylendi ve hıçkıra hıçkıra ağlamaya başladı. Ekselans, ekselans... yoksa sahiden mi mahvolduk? Babanız...</p>

  <p>Prens Andrey:</p>

  <p>– Senin burada ne işin var? diye tekrar etti.</p>

  <p>Bu sırada birden fışkıran parlak bir alevin ışığında Alpatiç genç efendisinin solgun, bitkin yüzünü gördü. Buraya neden gönderildiğini, nasıl güç bela kentten çıkabildiğini anlattı. Sonra tekrar:</p>

  <p>– Siz bunlara ne diyorsunuz, ekselans, gerçekten mahvoluyoruz, öyle değil mi? diye sordu.</p>

  <p>Prens Andrey karşılık vermeden not defterini çıkardı, bir dizini bükerek kopardığı bir kâğıdın üzerine yazmaya başladı. Kız kardeşine şunları yazıyordu:</p>

  <p>“Smolensk’i düşmana teslim ediyorlar. Lısiye Gori düşman tarafından bir hafta sonra işgal edilecektir. Derhal Moskova’ya gidiniz. Bana ne zaman yola çıktığınızı bildir, bir haberci gönder.”</p>

  <p>Bunları yazıp yaprağı Alpatiç’e verdikten sonra ona prensesin ve oğluyla öğretmeninin yola çıkarılması için neler yapması gerektiğini ve kendisine bunları nereye, nasıl bildireceğini söyledi. Daha bu emirleri vermemişti ki kurmaya bağlı bir süvari komutanı, yanında maiyeti, dörtnala ona yaklaştı. Alman şivesiyle ve Prens Andrey’e hiç yabancı gelmeyen bir sesle:</p>

  <p>– Siz albay mısınız? diye bağırdı. Gözünüzün önünde evleri yakıyorlar da siz öyle duruyorsunuz ha? Bu ne demek? Bunu sizden soracaklardır!</p>

  <p>Böyle bağıran, şimdi artık sol cenahtaki birinci ordu piyade birliklerinin kurmay komutan yardımcısı Berg’di. Kendisinin de belirttiği gibi bu çok hoş, aynı zamanda gösterişli bir görevdi.</p>

  <p>Prens Andrey ona baktı, karşılık vermeden Alpatiç’e dönerek devam etti:</p>

  <p>– Ayın onuna kadar sizden cevap bekleyeceğimi söylersin. Eğer ayın onuna kadar gittiğinizi bildiren bir haber alamazsam her şeyi bırakıp kendim Lısiye Gori’ye gitmek zorunda kalacağım.</p>

  <p>Berg birden Andrey’i tanıyarak:</p>

  <p>– Ben bunları ancak emirleri yerine getirmek zorunda olduğum için söylüyorum, dedi. Emirleri daima harfi harfine yerine getiririm... Çok rica ederim beni bağışlayın...</p>

  <p>Özür dileyip duruyordu. Alev alev yanan ateşte bir şey çatırdadı. Yangın bir an için söner gibi oldu; damın altından dalga dalga siyah duman fışkırmaya başladı. Alevlerin içinde bir şeyler çatırdadı, sonra kocaman bir şey yıkılıverdi.</p>

  <p>Halk, dört bir yana yanmış ekmek ve çörek kokusu yayan ambarın yıkılan tavanının gürültüsüne uyarak:</p>

  <p>– Gürrr! diye bağırdı.</p>

  <p>Bir alev fışkırdı, yangının çevresinde duran insanların yorgunluktan bitkin görünen heyecanlı yüzlerini aydınlattı. Üzerinde frize kumaştan bir pelerin bulunan adam elini yukarı doğru kaldırarak:</p>

  <p>– Çok güzel! Soyalım şunu! Çok güzel çocuklar! diye bağırdı.</p>

  <p>Etraftan sesler duyuldu:</p>

  <p>– Buranın sahibi kendisi yapmış bu işi.</p>

  <p>Prens Andrey, Alpatiç’e doğru dönerek:</p>

  <p>– İşte böyle, işte böyle söylersin, dedi. Hepsini sana söylediğim gibi anlatırsın.</p>

  <p>Sonra yanında duran ve susmuş olan Berg’e hiçbir karşılık vermeden atını dürttü, yan sokağa saptı.</p>

  <h2>V</h2>

  <p class="nonindent">Kıtalar Smolensk’ten geri çekilmeye devam ediyorlardı. Düşman peşlerinden geliyordu. 10 Ağustos’ta Prens Andrey’in kumanda ettiği alay büyük ana yoldan, Lısiye Gori’ye giden kestirmenin yanından geçerek ilerliyordu. Sıcak ve kuraklık üç haftadır, hatta daha uzun bir süredir devam ediyordu. Her gün gökyüzünden kıvrım kıvrım bulutlar geçiyordu, ama akşama doğru gökyüzü tekrar temizleniyor, güneş kırmızıya çalan mor bir karanlığa gömülüyordu. Yalnız geceleri yoğun bir çiy toprağı serinletiyordu. Terk edilmiş tarlalardaki buğdaylar güneşte kavruluyor, dökülüyordu. Bataklıklar kurumuştu. Güneşin kasıp kavurduğu meralarda yiyecek bulamayan sığırlar açlıktan böğürerek dolaşıyordu. Yalnız geceleri ormanlarda, çiy varken serinlik hissediliyordu. Ama yolda, orduların geçtiği büyük yolda geceleri bile, hatta ormanlardan geçildiği vakit bile öyle bir çiy belli bile değildi. Toz da basıla basıla bir çeyrek arşından daha kalın bir tabaka olmuştu. Gün ağarır ağarmaz hareket başlıyordu. Ağırlık kolları, top arabaları, sessizce, dingilleri toza gömüle gömüle, piyade ise yumuşacık, boğucu gece boyunca hiç serinlememiş sıcak tozun içine ayak bileklerine kadar girerek ilerliyordu. Bu kuma benzeyen tozun bir kısmı ayaklar, tekerlekler arasında dalgalanıyor, bir kısmı da gözlere, saçlara, kulaklara, burun deliklerine ve en önemlisi o yolun üzerinden geçen insanlarla hayvanların akciğerlerine yapışan bir bulut halinde ordunun üzerinde duruyordu. Güneş ne kadar yükselirse toz bulutu da o kadar yükseliyor ve o zaman bu ince sıcak tozun arasından bulutlarla örtülmemiş güneşe çıplak gözle bakılabiliyordu. Güneş kocaman kırmızı bir top şeklinde görünüyordu. Rüzgâr yoktu ve insanlar bu hareketsiz hava içinde nefessiz kalarak boğuluyorlardı. Herkes burnunu, ağzını mendillerle bağlamış olarak yürüyordu. Köye gelince hepsi kuyulara saldırıyordu. Su için birbirleriyle dövüşüyor ve hepsini de sonunda çamur kalıncaya kadar içiyorlardı.</p>

  <p>Alaya Prens Andrey komuta ediyordu. Birlikleri, düzeni, erlerin sağlık durumunu, emirleri almak ve onları yerine getirmek zorunluluğu onu çok uğraştırıyordu. Smolensk’in yanması ve düşmana terk edilmesi, Prens Andrey’in yaşantısında önemli bir devreydi. Düşmana karşı duyduğu yeni bir öfke, ona üzüntüsünü unutturuyordu. Tüm varlığıyla kendini alayının işlerine vermişti, erlerin ve subaylarının durumu ile uğraşıyor, onlara karşı çok şefkatli davranıyordu. Alayda herkes ona “prensimiz” diyor, onunla gururlanıyor, onu seviyordu. Ama ancak kendi alayındaki insanlara, Timohin gibilerine, kendisine tamamen yeni ve yabancı bir çevreden gelen, geçmişini bilmelerine, anlamalarına imkân olmayan insanlara karşı yumuşak ve şefkatliydi. Eskilerden, kurmaydakilerden biriyle karşılaşır karşılaşmaz ise hemen sert bir tavır takınıyor, öfkeli, alaylı, karşısındakini hor gören bir adam oluyordu. Zihninde geçmiş günlerin anıları ile ilgili her şey, onda bir yabancılaşma yaratıyordu, bu yüzden de o eski dünyasıyla olan ilişkilerinde yalnız haksızlık etmemeye, sadece görevini yerine getirmeye çalışıyordu.</p>

  <p>Doğrusunu söylemek gerekirse özellikle 6 Ağustos’ta, Smolensk (Prens Andrey’e göre bu şehri savunmak mümkündü ve bunu yapmak gerekirdi) düşmana bırakıldıktan, babası da hasta bir halde o çok sevdiği, hatta kendi eliyle binalar yaptırdığı Lısiye Gori’yi soyguna bırakıp Moskova’ya kaçmak zorunda kaldıktan sonra, her şey ona karanlık, kötü bir ışık altında görünmeye başlamıştı. Bununla birlikte alaydaki yaşantısı sayesinde, genel olarak herkesi ilgilendiren konularla hiç ilgisi olmayan bir şeyi, kendi alayını düşünebiliyordu. 10 Ağustos’ta alayının bulunduğu kol Lısiye Gori ile aynı hizaya geldi. Prens Andrey, iki gün önce babasının, oğlunun ve kız kardeşinin Moskova’ya gittiklerini öğrenmişti. Ama Lısiye Gori’de yapılacak bir şeyin olmadığını bildiği halde, kendisine özgü bir duyguyla, belki üzüntüsünü daha çok deşmek için, oraya uğramak zorunda olduğunu düşündü ve gitmeye karar verdi. Kendisine bir at hazırlamalarını emretti, ata binerek alayı yürüyüşteyken, doğup çocukluğunu geçirdiği babasının köyüne gitti. Eskiden köylü kadınlarının konuşa konuşa çamaşırlarını tahtayla dövüp çalkaladıktan gölün yanından geçerken orada kimsenin bulunmadığını, ama yarıya kadar suya gömülmüş, ipleri kopmuş bir salın gölün ortasında yan yan yüzdüğünü gördü.</p>

  <p>Prens Andrey, bekçinin kulübesine yaklaştı. Taş kapının önünde hiç kimse yoktu. Kapı da kilitli değildi. Bahçenin patikalarını ot bürümüştü. İngiliz çimiyle örtülü parkta danalarla atlar dolaşıyordu. Prens Andrey limonluğa yaklaştı: Camlar kırıktı, büyük tahta sandıklar içine yetiştirilmiş ağaçların kimi devrilmiş, kimi kurumuştu. Prens Andrey, bahçıvan Taras’a seslendi. Hiç kimse karşılık vermedi. Prens Andrey, ileri doğru çıkıntısı olan limonluğun çevresinde dolaşınca oymalı ahşap çitin baştan başa kırıldığını, eriklerin de dallarıyla birlikte koparılmış olduğunu gördü. İhtiyar bir köylü (Prens Andrey onu çocukluğunda hep bahçenin dış kapısında görürdü), siyah küçük bir banka oturmuş, kendisine ipten çarık örüyordu.</p>

  <p>İhtiyar sağırdı, Prens Andrey’in gelişini işitmemişti. Büyük prensin her zaman oturmaktan hoşlandığı banktaydı, yanında da dalları yolunmuş, kurumuş bir manolya ağacının kütükleri üzerinde bir çile ip asılıydı.</p>

  <p>Prens Andrey, eve yaklaştı, eski bahçede birkaç ıhlamur ağacı kesilmişti. Alaca bir kısrak gül fidanları arasında dolaşıyordu. Evin bütün panjurları sımsıkı kapalıydı. Aşağıda bir tek pencere açıktı. Uşaklardan birinin çocuğu, Prens Andrey’i görünce koşarak eve girdi.</p>

  <p>Alpatiç ailesini gönderdikten sonra, Lısiye Gori’de tek başına kalmıştı; evde oturuyor, Azizlerin Hayatı’nı okuyordu. Prens Andrey’in geldiğini öğrenince gözlüğü burnuna düşmüş olarak, önünü ilikleye ilikleye evden dışarı çıktı, aceleyle Prens Andrey’e yaklaştı, hiçbir şey söylemeden eteğini öperek ağlamaya başladı. Sonra böyle zayıf davrandığı için kendine kızarak öfkeyle başını öbür tarafa çevirdi ve Prens Andrey’e durumu bildirmeye koyuldu. Boguçarovo’da değerli, pahalı olan ne varsa hepsi götürülmüştü. Yüz çetvert<a class="noteref" href="../Text/dipnot.xhtml#Footnote0064" id="Feedback0064">64</a> kadar buğday da götürülmüştü; arpa ile Alpatiç’in söylediğine göre bu yıl olağanüstü denecek kadar iri taneli olan buğdaya, daha yeşilken askerler el koymuş, onları biçmişlerdi. Varını yoğunu yitiren köylülerden bazıları da Boguçarovo’dan ayrılmış, geride çok az kişi kalmıştı.</p>

  <p>Prens Andrey, Alpatiç’in sözlerini sonuna dek dinlemeden babasıyla kız kardeşinin ne zaman gittiklerini sordu; bunu Moskova’ya ne zaman vardıklarını düşünerek sormuştu. Alpatiç, Boguçarovo’dan ayrılışlarını sorduğunu sanarak ayın yedisinde gittiklerini söyledi. Sonra gene çiftliğin işlerini anlatmaya koyuldu ve kendisine ne gibi emirler verileceğini sordu.</p>

  <p>– Birliklere makbuz karşılığında yulaf verilmesini emreder misiniz? diye sordu. Elimizde altı bin çetvert kadar kaldı.</p>

  <p>Prens Andrey, ihtiyarın güneşte parlayan çıplak başına baktı, bu sorularının çok yersiz olduğunu onun da kavradığını, bunları yalnızca derdini unutmak için sorduğunu yüzünden anlayarak “Ona ne karşılık vereyim?” diye düşündü.</p>

  <p>– Evet ver, dedi.</p>

  <p>Alpatiç:</p>

  <p>– Herhalde bahçedeki düzensizlikler gözünüzden kaçmamıştır efendim, diyordu. Ama bunları önleyemedim. Buradan üç alay gelip geçti. Hepsi burada konakladı. Özellikle muhafız alaylarıydı. Şikâyet dilekçesini yazmak için komutanın adını ve rütbesini yazdım.</p>

  <p>Prens Andrey:</p>

  <p>– Eh, söyle bakalım ne yapacaksın? Buraları düşman işgal ederse ne yapacaksın?</p>

  <p>Alpatiç yüzünü Prens Andrey’e doğru çevirerek ona baktı. Sonra birden gururlu bir tavırla elini yukarı doğru kaldırdı:</p>

  <p>– Benim koruyucum “o”dur. “O” ne dilerse öyle olsun! diye söylendi.</p>

  <p>Çayırlığın üzerinden kalabalık bir halde köylüler ve uşaklar, şapkalarını çıkarmış olarak Prens Andrey’e yaklaşıyorlardı. Prens Andrey Alpatiç’e doğru eğildi:</p>

  <p>– Eh, hakkını helal et! Sen de git, buradan ne götürebilirsen al götür, halka da söyle, Riyazan’a ya da Podmoskovye’ye gitsinler.</p>

  <p>Alpatiç, Prens Andrey’in ayağına kapanarak ağlamaya başladı. Prens Andrey onu yavaşça kendinden uzaklaştırdı, atını dürterek dörtnala iki yanı ağaçlık yoldan aşağıya doğru gitti.</p>

  <p>Taraçada aynı ihtiyar, tıpkı çok sevilen bir ölünün yüzüne konmuş bir sinek gibi oturuyor, kalıba geçirdiği çarığını dövüyordu. Limonluktaki ağaçlardan kopardıkları erikleri eteklerine doldurmuş olan iki küçük kız, koşarak oradan gelirken Prens Andrey’le karşılaştılar. Kızlardan büyüğü, küçük beyi görünce yüzünde korkuyla daha küçük olan arkadaşının elini sımsıkı tuttu, onunla birlikte, eteğinden yerlere dökülen yeşil erikleri toplayamadan bir kayın ağacının arkasına saklandı.</p>

  <p>Prens Andrey onları gördüğünü belli etmekten çekinerek, korkuyormuş gibi aceleyle arkasına döndü. O güzel, küçük, ürkek kıza acımıştı. Ona bakmaya çekiniyordu, yine de dönüp ona bakmak için karşı konulmaz istek duyuyordu. Kızlara bakarken tüm varlığını yepyeni, sevinçli, sakinleştirici bir duygu sarmıştı. Birden dünyada kendisine tamamen yabancı, ama her insanın hakkı olan, eskiden kendisini de ilgilendiren başka konuların bulunduğunu hatırladı. Belli ki bu kızlar ancak bir şey istiyorlardı: O yeşil erikleri götürüp yemek ve yakalanmamak! Prens Andrey de tıpkı onlar gibi bu işte başarılı olmalarını istiyordu. Onlara bir kez daha bakmaktan kendini alamadı. Kızlar artık tehlikenin geçtiğini sanarak gizlendikleri yerden fırlamış, incecik seslerle cıyak cıyak bir şeyler bağrışarak eteklerini tutup neşe içinde güneşte yanmış çıplak küçük ayaklarını çimenlerin üzerinde hızlı hızlı hareket ettirerek süratle koşuyorlardı.</p>

  <p>Prens Andrey, orduların geçtiği ana yolun tozlu bölgesinden çıktıktan sonra biraz ferahladı. Ama Lısiye Gori’den biraz ileride tekrar ana yola çıktı, küçük gölün bendi önünde mola vermiş olan alayına yetişti. Saat, öğleden sonra ikiydi. Toz bulutları arasında kırmızı iri bir balona benzeyen güneş, insanı dayanılmaz derecede yakıyor, siyah ceketin içinden geçen ışınları insanın sırtını kavuruyordu. Durmuş olan birliklerin sürekli bir uğultu halini alan sesleri üzerinde, aynı toz bulutu hareketsiz duruyordu. Rüzgâr yoktu. Prens Andrey salla karşıya geçerken gölden gelen taze bir hava ile yosun kokusu duydu. Ne kadar pis olursa olsun, suyun içine dalmak isteğini duydu. Başını çevirip bağırışların, kahkahaların duyulduğu göle baktı. Pek büyük olmayan, bulanık, yeşil gölün suları muhtemelen iki çetvert kadar yükselmiş, seti aşmıştı. Çünkü göl, çırpınan vücutları beyaz, kolları, yüzleri ve boyunları kiremit rengi, çıplak insanlarla, erlerle doluydu. Bütün bu çıplak, beyaz vücutlar, kahkahalarla ve çığlıklarla o kirli su birikintisinin içinde, tıpkı bahçıvan kovasına doldurulmuş taban balıkları gibi çırpınıp duruyorlardı. Bu çırpınmada bir neşe havası vardı, bu yüzden de insana özellikle hüzün veriyordu.</p>

  <p>Üçüncü bölükten, baldırının altında kayış bulunan sarışın genç bir er (Prens onu daha eskiden tanıyordu.) haç çıkara çıkara, daha iyi hız alıp da kendini suya atmak için geri geri yüzüyordu. Esmer ve her zaman saçları karmakarışık olan başka bir astsubay, beline kadar suya girmiş, adaleli vücudunu kasıp geriyor, sevinçli sevinçli bileklerine kadar siyah olan elleriyle başına su dökerek “Oh! Ooohh!” deyip duruyordu. İnsanların birbirlerine “Şap, şap!” diye vurdukları duyuluyor, tiz sesler, çığlıklar işitiliyordu.</p>

  <p>Kıyılarda, bendin üzerinde, gölde, her yerde beyaz, sağlam, adaleli vücutlar vardı. Kırmızı küçük burunlu subay Timohin bendin üzerinde kurulanıyordu. Prensi görünce utandı, ama ona dönerek:</p>

  <p>– Öyle güzel ki sayın komutanım, siz de bir deneseniz! demek cesaretini buldu.</p>

  <p>Prens Andrey yüzünü buruşturdu:</p>

  <p>– Kirli! dedi.</p>

  <p>Timohin:</p>

  <p>– Biz sizin için şimdi temizleriz, dedi ve daha giyinmeden dediği yeri temizlemeye koştu.</p>

  <p>– Prens de istiyor! diye söyleniyordu.</p>

  <p>– Hangi prens? Bizim prens mi? diye sesler duyuldu ve her şey, herkes öyle bir heyecanla harekete geldi ki Prens Andrey onları güç bela sakinleştirebildi. Gidip samanlıkta su dökünmenin daha iyi bir şey olacağını düşünüyordu.</p>

  <p>Kendi çıplak vücuduna bakarak “İnsan eti, insan vücudu, <i>chair à canon,</i>” diye düşünüyor, üşümekten değil, o pis gölün içinde su dökünen bunca insanın vücutlarını görmekten doğan anlaşılmaz bir tiksinti duyarak korkuyla ürperiyordu.</p>

  <p class="extract">7 Ağustos günü, Prens Bagration, Smolensk yolu üzerinde Mihailovka’daki karargâhında şu satırları yazıyordu:</p>

  <blockquote>
    <p>Çok saygıdeğer efendim, Prens Aleksey Andreyeviç (Arakçeyev’e yazıyordu, ama biliyordu ki mektubunu hükümdar da okuyacaktı, bu yüzden her kelimesini elinden geldiği kadar iyice düşünerek yazıyordu),</p>

    <p>Öğle sanıyorum ki savunma bakanı size Smolensk’in düşmana bırakılmış olduğunu artık bildirmiştir. Çok acı, üzüntü verici bir şey oldu. Tüm ordu, en önemli yerimiz boşuna bırakıldığı için umutsuzluk içindedir. Ben kendi yönümden en inandırıcı şekilde kendisinden ricada bulunmuş, sonunda da kendim bir mektup yazmıştım. Ama hiçbir şey onu razı edemedi. Size şerefimiz üzerine yemin ederim! Napolyon öyle bir çember içine alınmıştı ki! Hiçbir zaman öyle bir durumda kalmamıştı. Bu durumda ordusunun yarısını da yitirse gene de Smolensk’i alamaması çok mümkündü. Ordularımız hiçbir vakit bu kadar kahramanca dövüşmediler. Gene de aynı şekilde dövüşüyorlar. Ben, emrim altındaki on beş bin kişilik kuvvetimle bile otuz beş saatten fazla bir süre dayandım ve onları tepeledim: Ama o, on dört saat bile kalmak istemedi! Bu ayıp ve ordumuza leke süren bir şeydir! Ona gelince, bana öyle geliyor ki bu durumda hayatta kalmayı bile kendisi için küçüklük sayması gerekirdi. Eğer kayıplarımızın büyük olduğunu bildirmişse bu doğru değildir; belki dört bin kadar kaybımız var, fazla değil. Ben o kadar bile olduğunu sanmıyorum. Ama kaybımız on bin de olsa, ne yapalım, savaş savaştır! Buna karşılık düşmanın sayısız kaybı olmuştur.</p>

    <p>Daha iki gün dursaydık ne olurdu? Belki de kendileri giderlerdi; çünkü adamlarına ve atlarına verecek su bulamayacaklardı. O bana geri çekilmeyeceğiz diye söz verdi. Öyleyken birden bir “harekât planı” gönderdi ve gece geri çekileceğimizi bildirdi. Böyle savaşmak imkânsız bir şeydir. Böyle yaparsak düşmanı kısa bir süre içinde Moskova’ya kadar getiririz.</p>

    <p>Söylentilere göre barış yapmayı düşünmüyormuşsunuz. Allah korusun! Sakın barış yapmayın! Bu kadar kurban verdikten ve bunca saçma geri çekilişten sonra barışmak olur mu? Bütün Rusya’yı karşınıza almış olursunuz! Öyle bir şey yaparsanız hepimiz üniforma giymeyi bir utanç sayarız. Madem artık olan oldu, dövüşmeliyiz. Rusya ayakta durduğu, dayanabildiği sürece dövüşmeliyiz...</p>

    <p>Orduya bir kişi komuta etmeli, iki kişi değil! Bakanınız belki iyi bir bakandır; ama general olarak, kötü demeyeceğim, berbattır. Buna rağmen tüm yurdumuzun kaderini ona teslim ettiniz!.. Vallahi üzüntüden deli olacağım, küstahlığımı bağışlayın. Öyle anlaşılıyor ki barışı ve orduya komuta etmesini öğüt veren her kim ise hükümdarı sevmiyor, hepimizin mahvolmasını istiyor. Size doğrusunu yazıyorum. Milisleri hazırlayın. Çünkü bakan çok ustaca davranarak peşinden başkente misafir getiriyor. Hükümdarın maiyetindeki yaverlerden sayın Woltzeugen tüm orduda büyük bir kuşku uyandırıyor. Söylediklerine göre o bizden çok Napolyon’u tutuyormuş, bakana da hep öğüt veren oymuş! Ben ona yalnız saygı göstermekle kalmıyorum, daha yaşlı olduğum halde bir onbaşı gibi ona boyun eğiyorum! Bu benim için çok üzücü bir şey, ama velinimetimi, hükümdarımı sevdiğim için emirlerini yerine getiriyorum. Yalnız şanlı ordumuzu böyle adamlara teslim ettiği için hükümdarımız hesabına üzüntü duyuyorum. Düşünün bir kez, geri çekilerek yorgunluktan hastanelerde on beş bin kişiyi yitirmiş bulunuyoruz! Oysa geri çekilmeseydik böyle bir şey olmayacaktı. Söyleyin Allah aşkına, bu kadar korktuğumuz ve bu güzel, bu verimli yurdumuzu alçaklara teslim ederek her vatandaşımızda kin ve utanç uyandırdığımız için Rusya’mız, anayurdumuz bize ne diyecektir? Neden, kimden korkuyoruz? Bakan kararsızdır, korkaktır, akılsızdır, beceriksizdir, tüm kötü özelliklere sahiptir dediğim için suçu bende bulmayın. Tüm ordu tam anlamıyla gözyaşı döküp duruyor ve ona küfürler yağdırıyor.</p>
  </blockquote>

  <h2>VI</h2>

  <p class="nonindent">Yaşamı meydana getiren olaylar arasında sayısız ayrımlar yapılabilir. Hepsini şöyle ayırmak mümkündür: İçinde daha çok öz bulunan olaylar ve daha çok şekle önem verilen olaylar. Daha çok şekilden ibaret olaylar arasında köy, taşra, şehir, hatta Moskova’daki yaşama tamamen aykırı olan Petersburg’daki yaşamı, hatta özellikle salon hayatını saymak mümkündür. Bu yaşam hiç değişmez.</p>

  <p>1805 yılından bu yana Bonapart ile barışıyor, yeniden kavga ediyor, anayasalar yapıyor, sonra onları yeniden bozuyorduk. Oysa Anna Pavlovna ile Elen’in salonları, biri bu olanlardan yedi yıl, öbürü de beş yıl önce nasılsa şimdi de öyleydi. Anna Pavlovna’nın salonunda herkes aynı şaşkınlıkla Bonapart’ın başarılarından söz ediyor, başarılarını da Avrupa’daki hükümdarların ona boyun eğişini de Anna Pavlovna’nın temsilcisi olduğu saray çevresine huzursuzluk vermek, orada tatsız bir hava yaratmak isteğinden doğan bir tertip olarak görüyordu. Rumyantzev’in ziyaret etmek nezaketinde bulunduğu ve çok zeki bir kadın saydığı Elen’in salonunda da öyleydi. Orada da tıpkı 1808 yılında olduğu gibi 1812 yılında da büyük milletten, büyük insandan söz ediliyor ve bu salonda toplanmış olan insanların düşüncesine göre barışla sonuçlanması gereken anlaşmazlığın Fransa ile ilişkilerin kesilmesine yol açmasından üzüntü duyuluyordu.</p>

  <p>Son zamanlarda, hükümdarın ordudan ayrılışından sonra, birbirine cephe alan bu salon çevrelerinde biraz heyecan uyanmış, karşılıklı olarak bazı gösteriler olmuş, ama bu çevrelerde de düşüncelerin yönü hep aynı kalmıştı. Anna Pavlovna’nın salonuna ancak koyu lejitimist Fransızlar kabul ediliyor, Fransız tiyatrosuna gitmek hor görülüp koca bir Fransız bölüğü neyse o Fransız trupunun da o olduğunu ileri sürmek gibi yurtseverliğe yakışır düşünceler ileri sürülüyordu. Askerî olaylar büyük bir hevesle izleniyor, ordumuz için en elverişli söylentiler bu çevreden çıkarılıyordu.</p>

  <p>Elen’in grubunda, Rumyantzev’in de katıldığı, Fransızları tutan grupta ise düşmanın acımasızlığı ve savaşın şiddeti konusundaki söylentiler yalanlanıyor, Napolyon’un barış için yaptığı tüm girişimler üzerine düşünceler yürütülüyordu. Bu çevrede, saraylıların ve ana imparatoriçenin adına kurulan kız okullarının bir an önce Kazan’a çekilmesi için hazırlık yapmalarını öğüt verenler suçlanıyordu. Zaten genellikle Elen’in salonunda tüm savaş, boşu boşuna yapılan ve kısa bir süre sonra muhakkak barışla sonuçlanacak bir gösteri harekâtı olarak ele alınıyordu. Bu salonda artık Petersburg’a gelmiş bulunan Elen’in evinde de alışılmış bir konuk haline gelen (Aklı başında her insan, Elen’in salonuna gelmeyi bir görev sayardı.) Bilibin’in görüşü herkesin görüşüne üstün geliyordu. Buna göre “savaşı, barut değil, barutu icat edenler” çözüm yoluna bağlayacaktı. Bu grupta, Moskovalıların, söylentisi Petersburg’a kadar yayılmış ve hükümdarın gidişiyle artmış heyecanıyla çok ihtiyatlı ve zekice alay ediliyordu.</p>

  <p>Anna Pavlovna’nın grubunda ise aksine Moskovalıların heyecan gösterilerine hayranlık duyuluyor, herkes bunlardan tıpkı Plutark’ın eski çağlardaki insanlardan söz ettiği gibi söz ediyordu. Hep aynı önemli görevlerde bulunan Prens Vasiliy, her iki grup arasında bağlantıyı sağlayan bir halkaydı. <i>Ma bonne amie</i><a class="noteref" href="../Text/dipnot.xhtml#Footnote0065" id="Feedback0065">65</a> dediği Anna Pavlovna’nın evine de <i>dans le salon diplomatique de ma fille</i><a class="noteref" href="../Text/dipnot.xhtml#Footnote0066" id="Feedback0066">66</a> dediği kızının evine de gidiyor, bu gruplardan birinden diğerine giderken sık sık şaşırıyor, Anna Pavlovna’nın evinde Elen’in salonunda söylenmesi gerekenleri, Elen’in salonunda da Anna Pavlovna’nın evinde söylenmesi gereken şeyleri söylüyordu.</p>

  <p>Hükümdarın gelişinden kısa bir süre sonra, Prens Vasiliy, Anna Pavlovna’nın evinde savaştan söz ederken başkomutan olarak kimi tayin edeceğini bilemediği için kararsızlık içinde bulunan Barclay de Tolly’yi şiddetle kötülüyordu. Konukların arasında <i>un homme de beaucoup de mérite</i><a class="noteref" href="../Text/dipnot.xhtml#Footnote0067" id="Feedback0067">67</a> olarak tanınan bir adam, kısa bir süre önce Petersburg’daki milis birliklerinin başına getirilen ve toplantılarını hazine salonunda yaparak milisleri kaydeden Kutuzov’u gördüğünü, o sırada bütün ihtiyaçlara karşılık verebilecek tek adamın işte bu Kutuzov olduğunu çekingen bir tavırla belirtmek cesaretinde bulundu.</p>

  <p>Anna Pavlovna hüzünle gülümseyerek Kutuzov’un hükümdara sıkıntıdan başka bir şey kazandırmadığını söyledi. Prens Vasiliy sözünü kesti:</p>

  <p>– Ben soyluların toplantısında söyledim, söyledim ama beni dinlemediler. Milis birliklerinin başına komutan olarak seçilmesinin hükümdarın hoşuna gitmeyeceğini anlattım, ama beni dinlemediler.</p>

  <p>– Manyaktır o, hep isyan eder durur, diye devam etti. Hem de kime? Her şey Moskova’daki o aptalca heyecan gösterilerini maymun gibi tekrarlamak istememizden kaynaklanıyor.</p>

  <p>Prens Vasiliy, bir an için her şeyi kafasında karıştırarak Elen’in salonunda Moskova’daki heyecan gösterileriyle alay etmek, Anna Pavlovna’nın salonunda ise onlardan hayranlıkla söz açmak gerektiğini unutmuştu. Ama hemen sözünü düzeltti:</p>

  <p>– Canım, Kont Kutuzov gibi Rusya’nın yaşlı bir generalinin hazine salonundaki toplantıya katılması yakışık alır mı? <i>Et il en restera pour sa peine.</i><a class="noteref" href="../Text/dipnot.xhtml#Footnote0068" id="Feedback0068">68</a> Ata binmesini bilmeyen, toplantılarda uyuyan, en kötü alışkanlıkları olan bir adam başkomutan olarak atanır mı? Bükreş’te ne olduğunu zaten gösterdi! Artık bir general olarak özelliklerinden söz etmiyorum, ama bir anda iyice çökmüş, kör, basbayağı kör bir adamı atamaya imkân var mı? Hani körden general de yaman olur doğrusu! Hiç mi hiçbir şeyi görmüyor! Neredeyse körebe oynayacak... Gözü hiçbir şeyi seçmiyor!</p>

  <p>Bu sözlere kimse verecek karşılık bulamadı.</p>

  <p>Bunlar 24 Temmuz günü için yerindeydi. 29 Temmuz günü ise Kutuzov’a prens unvanı verildi. Ona bu unvanın verilmesi, onu baştan savmak istedikleri anlamına da gelebilirdi. Bu yüzden Prens Vasiliy’in ileri sürdüğü düşünceler pek de yersiz sayılmıyordu. Ama Prens Vasiliy artık bu düşüncelerini açıklamakta acele etmiyordu. 8 Ağustos günü Feldmareşal Saltıkov, Akarçeyev, Vyazmitinov, Lopuhin ve Koçubey’den kurulu bir komite, savaşın gidişatını tartışmak üzere toplandı. Komite, başarısızlıkların işbaşında birçok komutanın bulunmasından ileri geldiği sonucuna vardı ve komiteyi temsil eden kişiler, hükümdarın Kutuzov’a karşı hoşnutsuzluk beslediğini bile bile, kısa bir tartışmadan sonra onun başkomutan olarak atanmasını teklif ettiler. Aynı gün Kutuzov hem orduya hem de işgal altında bulunan bölgelere, tam yetki ile başkomutan olarak atandı.</p>

  <p>9 Ağustos’ta Prens Vasiliy, gene Anna Pavlovna’nın evinde <i>l’homme de beaucoup de mérite</i> ile karşılaştı. <i>L’homme de beaucoup de mérite</i>, İmparatoriçe Mariya Fiyodorovna’nın himayesi altında bulunan kız yüksek okuluna müdür olarak atanması dolayısıyla Anna Pavlovna’ya kur yapıyordu. Prens Vasiliy, odaya zafer kazanmış, isteklerine kavuşmuş, amacına ulaşmış bir insanın mutlu tavrıyla girmişti.</p>

  <p>– <i>Eh bien, vous savez la grande nouvelle? Le prince Koutouzoff est maréchal.</i><a class="noteref" href="../Text/dipnot.xhtml#Footnote0069" id="Feedback0069">69</a> O kadar mutluyum, o kadar sevinçliyim ki! diyordu.</p>

  <p>Misafir odasında bulunan herkese anlamlı ve sert bir tavırla baktı:</p>

  <p>– <i>Enfin voilà un homme!</i><a class="noteref" href="../Text/dipnot.xhtml#Footnote0070" id="Feedback0070">70</a></p>

  <p><i>L’homme de beaucoup de mérite</i> Kutuzov’un göreve atanmasını istemesine rağmen, Prens Vasiliy’e daha önceden ileri sürmüş olduğu düşünceleri hatırlatmaktan kendini alamadı (Bu hem Anna Pavlovna’nın misafir odasında bulunan Prens Vasiliy’e hem haberi aynı derecede sevinçle karşılayan Anna Pavlovna’ya karşı saygısızlıktı, ama söylemeden duramamıştı).</p>

  <p>Prens Vasiliy’e kendisinin söylemiş olduğu sözleri hatırlatarak:</p>

  <p>– <i>Mais on dit qu’il est aveugle, mon prince?</i><a class="noteref" href="../Text/dipnot.xhtml#Footnote0071" id="Feedback0071">71</a> dedi.</p>

  <p>Prens Vasiliy hafifçe öksürerek o kalın, o akılcı sesiyle:</p>

  <p>– <i>Allez donc, il y voit assez,</i><a class="noteref" href="../Text/dipnot.xhtml#Footnote0072" id="Feedback0072">72</a> diye karşılık verdi. Bir zorluk çıkınca onu gidermek için hep aynı sesle konuşur, aynı şekilde hafifçe öksürürdü:</p>

  <p>– <i>Allez, il y voit assez,</i> diye tekrar etti. Hem ben neye seviniyorum biliyor musunuz? Hükümdarın ona tüm ordular üzerinde, tüm ülke üzerinde tam bir yetki verdiğine! Böyle bir yetki hiçbir zaman, hiçbir başkomutana verilmemişti.</p>

  <p>Bunu söyledikten sonra zafer kazanmış bir insanın gülümseyişiyle:</p>

  <p>– O da ikinci bir hükümdar oldu! diye bitirdi.</p>

  <p>Anna Pavlovna:</p>

  <p>– İnşallah, inşallah öyle olur! dedi.</p>

  <p>Daha saray çevrelerinde yeni görünmeye başlayan <i>l’homme de beaucoup de mérite</i>, Anna Pavlovna’nın gururunu okşamak isteğiyle, bu sözünden onun eskiden ileri sürmüş olduğu bir düşünceyi çıkarmaya çalıştı:</p>

  <p>– Diyorlar ki hükümdar Kutuzov’a bu yetkiyi isteksiz vermiş. <i>On dit qu’il rougit comme une demoiselle à laquelle on lirait Joconde, en lui disant: Le souverain et la patrie vous décement cet honneur.</i><a class="noteref" href="../Text/dipnot.xhtml#Footnote0073" id="Feedback0073">73</a></p>

  <p>Anna Pavlovna:</p>

  <p>– <i>Peut-être que le coeur n’était pas de la partie,</i> dedi.<a class="noteref" href="../Text/dipnot.xhtml#Footnote0074" id="Feedback0074">74</a></p>

  <p>Prens Vasiliy heyecanla Kutuzov’u savunmaya başladı:</p>

  <p>– Hayır, hayır.</p>

  <p>Şimdi artık Kutuzov’u hiç kimseye kaptırmazdı. Prens Vasiliy’e göre Kutuzov yalnız iyi bir insan olmakla kalmıyor, herkes onu taparcasına seviyordu. Hayır, öyle bir şey olamazdı.</p>

  <p>– Hayır, öyle bir şey olamaz, çünkü hükümdar bile eskiden ona o kadar değer vermiştir ki, dedi.</p>

  <p>Anna Pavlovna:</p>

  <p>– Allah vere de Prens Kutuzov gerçekten bu yetkiyi alsın ve hiç kimsenin tekerine çomak koymasına izin vermesin.</p>

  <p>Prens Vasiliy, Anna Pavlovna’nın “hiç kimsenin” derken kimi kastettiğini anlamıştı. Fısıldayarak:</p>

  <p>– Çok iyi bir yerden biliyorum ki Kutuzov kesin bir şart olarak Çareviç’in (veliahtın) ordunun başında bulunmamasını şart koşmuş. <i>Vous savez ce qu’il a dit à l’empereur?</i><a class="noteref" href="../Text/dipnot.xhtml#Footnote0075" id="Feedback0075">75</a></p>

  <p>Bunu söyledikten sonra, güya Kutuzov’un hükümdara söylemiş olduğu sözleri tekrarladı: “Eğer kötü bir davranışta bulunursa onu cezalandıramam, iyi bir davranışta bulunursa ödül veremem!”</p>

  <p>– Ah, Prens Kutuzov dünyanın en akıllı adamıdır, diye devam etti. <i>Et quel caractère. Oh, je le connais de longue date.</i><a class="noteref" href="../Text/dipnot.xhtml#Footnote0076" id="Feedback0076">76</a></p>

  <p>Daha saraylılara özgü nezaket kurallarını bilmeyen <i>l’homme de beaucoup de mérite:</i></p>

  <p>– Hatta diyorlar ki ekselans, kesin olarak hükümdarın bile ordunun başında bulunmamasını şart koşmuş.</p>

  <p>Bunu söyler söylemez, Prens Vasiliy ile Anna Pavlovna ona arkalarını döndüler, ne kadar saf olduğunu belirten bir hüzünle anlamlı anlamlı içlerini çekerek birbirlerine baktılar.</p>

  <h2>VII</h2>

  <p class="nonindent">Bunlar Petersburg’da olup biterken Fransızlar Smolensk’i geçmişlerdi. Moskova’ya gittikçe daha çok yaklaşıyorlardı. Napolyon’un tarihçisi Thiers, tıpkı Napolyon’un öbür tarihçileri gibi (kahramanının haklı olduğunu göstermek amacıyla), varlığından üstün bir güçle, elinde olmayarak Moskova surlarına doğru itildiğini söyler. Bu bakımdan, tarihî olayların nedenini bir tek insanın iradesinde gören tüm tarihçiler ne kadar haklı ise o da o derecede haklıdır. Napolyon’un Rus komutanlarının ustalığı sayesinde ta Moskova’ya kadar sürüklendiğini ileri süren Rus tarihçileri ne kadar haklı görürlerse o da o derece haklı görülebilir. Burada geriye dönme kuralından başka, geçmişte olup biten her şeyi meydana gelen olaya bir hazırlık olarak gösteren kuraldan başka, bir de işi karıştıran karşılıklı ilişkiler vardır. Bir satranç partisinde yenilen ve yenilginin kendi hatasından ileri geldiğine içtenlikle inanan iyi bir oyuncu, oyunun başında yapmış olduğu hatayı arayıp bulur. Ama her taşı sürüşünde, tüm oyun boyunca buna benzer birçok hatalar yapmış olduğunu, hiçbir hareketin tam anlamıyla mükemmel olmadığını unutur. Dikkatini çeken hata, sadece karşısındaki oyuncu o hatadan yararlandığı için gözüne çarpmıştır. Belirli bir zaman süresi içinde meydana gelen ve bir değil binlerce insanın yönettiği makinelerin de katıldığı savaş, her şeyin keyfî kullanılmasından, sayısız çatışmadan doğan savaş ise ondan ne kadar daha karışık bir oyundur.</p>

  <p>Napolyon, Smolensk’ten sonra Vyazma’ya yakın Dorogobuj’un arkasında, sonra da Çarevo-Zaymişçe’de savaşmak için fırsat aradı. Ama meydana gelen sayısız koşulların çatışması yüzünden öyle anlaşılıyor ki Ruslar Moskova’dan on iki verst beride bulunan Borodino’ya kadar savaşacak duruma giremediler. Vyazma’da, Napolyon doğrudan doğruya Moskova üzerine yürümek için emir verdi. <i>Moscou la capitale asiatique de ce grand empire, la ville sacrée des peuples d’Alexandre, Moscou avec ses innombrables églises en forme depagodes chinoises!</i><a class="noteref" href="../Text/dipnot.xhtml#Footnote0077" id="Feedback0077">77</a> Bu Moscou, Napolyon’a bir türlü rahat vermiyordu! Vyazma, Çarevo-Zaymişçe yolunda, safkan kır bir İngiliz kısrağına binmiş olarak yanında muhafız alayı, nöbetçileri, <i>page</i>’ları ve yaverleriyle gidiyordu. Genelkurmay Başkanı Berthier, süvarilerin tutsak aldığı bir Rus’u sorguya çekmek için geride kalmıştı. Sonra yanında tercüman Lelorme d’ldeville ile birlikte Napolyon’a yetişti ve neşeli bir tavırla atını durdurdu. Napolyon:</p>

  <p>– <i>Eh bien?</i><a class="noteref" href="../Text/dipnot.xhtml#Footnote0078" id="Feedback0078">78</a> diye sordu.</p>

  <p>– <i>Un cosaque de Platov.</i><a class="noteref" href="../Text/dipnot.xhtml#Footnote0079" id="Feedback0079">79</a> Diyor ki Platov’un komuta ettiği kolordu ana kuvvetleriyle birleşiyormuş, başkomutan olarak Kutuzov atanmış. <i>Très intelligent et bavard!</i><a class="noteref" href="../Text/dipnot.xhtml#Footnote0080" id="Feedback0080">80</a></p>

  <p>Napolyon gülümsedi, ona bir at verilmesini, sonra da yanına getirilmesini emretti. Kazak’la kendisi konuşmak istiyordu. Birkaç yaver dörtnala gitti. Bir saat sonra da Denisov’un azat ederek, Rostov’un emrine verdiği Lavruşka, sırtında bir emir eri ceketiyle, bir Fransız eyerinin üzerine oturmuş olarak, yüzünde kurnaz, sarhoş bir anlamla, neşeli neşeli Napolyon’a yaklaştı. Napolyon ona, atını yanında sürmesini emretti. Sonra sorular sormaya başladı.</p>

  <p>– Siz Kazak mısınız?</p>

  <p>– Kazak’ım, sayın komutanım.</p>

  <p>Thiers bu bölümü anlatırken şöyle der: <i>“Le cosaque ignorant la compagnie dans laquelle il se trouvait, car la simplicité de Napolyon n’avait rien qui put révéler à une imagination orientale la présence d’un souverain, s’entretint avec la plus extrême familiarité des affaires de la guerre actuelle.”</i><a class="noteref" href="../Text/dipnot.xhtml#Footnote0081" id="Feedback0081">81</a> Gerçekten de bir akşam önce çok içip sarhoş olan ve efendisini yemeksiz bırakan Lavruşka, falakaya yatırılmış, sonra tavuk getirmek üzere köye gönderilmiş, orada çapulçuluğa başlamış, sonunda da Fransızların eline düşmüştü. Feleğin çemberinden geçmiş, her şeyi adice bir kurnazlığa başvurarak yapmayı görev sayan, efendisine her çeşit hizmette bulunabilecek, aynı zamanda efendilerinin kötü düşüncelerini özellikle kibirlerini, küçük hesaplara olan düşkünlüklerini hemen sinsice sezen, küstah, kaba uşaklardan biriydi. Kişiliğini hiç güçlük çekmeden, hemen çok iyi kavradığı Napolyon’un çevresine girince hiç şaşırmamış, sadece tüm varlığı ile yeni efendilerine hizmet etmek için elinden geleni yapmaya hazır olduğunu belirten bir tavır takınmıştı.</p>

  <p>Çok iyi biliyordu ki Napolyon’un kendisi de, daha doğrusu o anda Napolyon’un karşısında bulunması da onu Rostov’un ya da elinde falakayı tutan başçavuşun karşısında bulunmasından daha fazla korkutamazdı. Çünkü başçavuşun da Napolyon’un da alamayacağı bir şeye sahip değildi. Emir erleri arasında söylenen ne kadar yalan varsa hepsini açıklıyordu. Söylediklerinin çoğu doğru değildi. Ama Napolyon ona Rusların ne düşündüğünü, Bonapart’ı yenip yenemeyecekleri konusunda ne düşündüklerini sorduklarında, Lavruşka gözlerini kısarak düşünceye daldı.</p>

  <p>İşin içinde kendisine benzeyen insanların her şeyde gördükleri cinsten ince bir kurnazlık belirtisi fark etmişti. Bu yüzden somurtarak bir süre sustu, sonra düşünceli bir tavırla:</p>

  <p>– Yani demek ki savaş olursa, diye söze başladı. Yani hemen olursa dediğiniz gibi olur. Ama aradan üç gün geçer de o tarihten sonra olursa artık savaşın kendisi de ertelenmiş olur.</p>

  <p>Napolyon’a bu sözleri şöyle çevirdiler: <i>“Si la battaille est donnée avant trois jours, les français la gagneraient, mais que si elle serait donnée plus tard, Dieu sait ce qui en arriverait.”</i><a class="noteref" href="../Text/dipnot.xhtml#Footnote0082" id="Feedback0082">82</a></p>

  <p>Bunları gülümseyerek tercüman Lelorme d’ldeville’e bildirmişti. Napolyon o anda çok neşeliydi, fakat bunlara gülümsemedi, sadece bu sözlerin kendisine tekrarlanmasını emretti.</p>

  <p>Lavruşka bunu fark ederek onu neşelendirmek için kim olduğunu bilmiyormuş gibi konuşmaya başladı:</p>

  <p>– Biliyoruz, sizde bir Bonapart var! Bonapart dünyada herkesi yenmiş, ama bizde de başka bir durum var...</p>

  <p>Bu sözlerinde, elinde olmayarak böbürlenen bir yurtseverlik seziliyordu. Tercüman Napolyon’a bu sözleri cümlenin son bölümünü açıklamadan çevirdi. O zaman Bonapart gülümsedi.</p>

  <p>Thiers, <i>“Le jeune cosaque fit sourire son puissant interlocuteur,”</i><a class="noteref" href="../Text/dipnot.xhtml#Footnote0083" id="Feedback0083">83</a> der. Napolyon birkaç adım hiç konuşmadan ilerledikten sonra Berthier’ye doğru döndü ve o anda konuştuğu insanın, piramitlerin üzerinde ölümsüz ismini yazmış olan imparatorun kendisi olduğunu öğrenince bunun <i>sur cet enfant du Don</i><a class="noteref" href="../Text/dipnot.xhtml#Footnote0084" id="Feedback0084">84</a> üzerinde nasıl bir etki bırakacağını görmek istediğini söyledi. Durum Lavruşka’ya bildirildi.</p>

  <p>Lavruşka (bunun kendisini şaşırtmak için yapıldığını ve Napolyon’un korkacağını sandığını anlayarak) yeni efendilerinin gözüne girmek için hemen, güya şaşırıp kalmış, yıldırımla vurulmuş gibi gözlerini iri iri açarak, onu falakaya yatırmaya götürdükleri vakit yaptığı gibi aptalca bir tavır takındı.</p>

  <p>Thiers bunu anlatırken şöyle der: <i>“Â peine l’interprète de Napolyon, avait-il parlé que le cosaque saisi d’une sorte d’ebahissement de proféra plus une parole et marcha les yeux constament attachés sur ce conquérant, dont le nom avait pénétré jusqu’à lui, à travers les steppes de l’Orient. Toute sa loquacité s’était subitement arretée, pour faire place à un sentiment d’admiration naive et silencieuse. Napolyon, après l’avoir récompensé, lui fit donner la liberté, comme à un oiseau qu’on rend aux champs qui l’ont vu naître.”</i><a class="noteref" href="../Text/dipnot.xhtml#Footnote0085" id="Feedback0085">85</a></p>

  <p>Napolyon hayalini uğraştıran Moscou’yu düşünerek ilerledi. <i>L’oiseau qu’on rendit aux champs qui l’ont vue naître’e</i><a class="noteref" href="../Text/dipnot.xhtml#Footnote0086" id="Feedback0086">86</a> gelince önceden hiç olmamış şeyleri ve kendi ahbapları arasına dönünce onlara anlatacaklarını uydurarak dörtnala ön hatlara doğru gitti. Gerçekte başına gelenleri anlatmak isteğini duymuyordu. Çünkü bu olanlar kendisine anlatmaya değer şeyler olarak görünmüyordu. Atla Kazakların bulunduğu yere gelerek Platov kolordusundaki alayının nerede olduğunu sordu ve o akşam Yankov’da konaklayan efendisi Nikolay Rostov’u buldu; Nikolay, İlyin’le birlikte o bölgedeki köyleri dolaşmak için atına binmişti. Lavruşka’ya bir başka at verdi, sonra onu da beraberinde götürdü.</p>

  <h2>VIII</h2>

  <p class="nonindent">Prenses Mariya, Prens Andrey’in düşündüğü gibi Moskova’da ve tehlikeden uzakta değildi.</p>

  <p>Alpatiç Smolensk’ten döndükten sonra ihtiyar prens birden sanki uykudan uyanmış gibi olmuştu. Köylerden milis toplanmasını, silahlandırılmalarını emretmiş, başkomutana Lısiye Gori’de dayanabileceği son noktaya kadar kalmaya ve savunmaya karar verdiğini bildirmiş, böylece eski Rus generallerinden birinin düşmanın eline tutsak olarak düşebileceği ya da öldürülebileceği Lısiye Gori’yi savunmak için gereken tedbirleri alıp almamayı ona bıraktığını belirtmiş, sonra da ev halkına Lısiye Gori’de kalacağını söylemişti. Ama kendisi Lısiye Gori’de kaldığı halde, Prenses Mariya ile Dessalles’in ve küçük prensin önce Boguçarovo’ya, oradan da Moskova’ya gönderilmeleri için emir verdi. Babasının durup dinlenmek bilmeyen bu çırpınmalarından, eski uyuşukluğunun yerini alan bu ateşli eylemlerinden ürken Prenses Mariya, onu tek başına bırakmaya bir türlü razı olamıyordu. Hayatında ilk kez ona karşı gelmek cesaretini gösterdi. Gitmeye razı olmadı. Bu yüzden de prensin müthiş öfkesi korkunç bir bora gibi genç kızın üzerine indi. İhtiyar prens, ona karşı yaptığı ne kadar haksızlık varsa hepsini hatırladı. Onu suçlamaya çalışarak kendisine eziyet ettiğini, onu mahvettiğini, oğluyla darılttığını, Lısiye Gori’den gitmemesinin de hiç umurunda olmadığını söyledi.</p>

  <p>Prenses Mariya’yı orada görmek bile istemediğini söyleyerek:</p>

  <p>– Önceden haber veriyorum, bundan böyle gözüme görünmeyeceksin, dedi.</p>

  <p>Babasının, beklediğinin aksine, onu zorla oradan götürmeleri için bir emir vermemiş olması ve yalnız “Gözüme görünme!” diye emir vermesi, Prenses Mariya’yı neşelendirdi. Genç kız biliyordu ki böyle davranması, onun gitmeyip evde kalmasından memnun olduğunu gösteriyordu.</p>

  <p>Nikoluşka’nın gidişinin ertesi günü, ihtiyar prens sabahleyin üniformasını tam giymiş, başkomutana gitmeye hazırlanmıştı. Araba onu bekliyordu. Prenses Mariya, babasının sırtında üniforma ile ve tüm nişanlarını takınmış olarak, silahlanmış köylülerle uşaklarını denetlemek için bahçeye çıktığını görmüştü. Genç kız pencerede oturuyor, babasının bahçeden gelen sesine kulak veriyordu. Birden iki tarafı ağaçlık yoldan, yüzleri korkulu birkaç kişinin koşarak geldikleri görüldü.</p>

  <p>Prenses Mariya kapıya koştu, çiçekli patikaya, oradan da ağaçlıklı yola doğru gitti. Karşıdan büyük bir kalabalık olarak milisler, uşaklar geliyorlardı. Bu kalabalığın ortasında birkaç kişi, tüm nişanlarını takınmış olan üniformalı, kısa boylu ihtiyarı sürükleyerek getiriyorlardı. Prenses Mariya ona doğru koştu. Ağaçlıklı yolda, ıhlamurların dalları arasından sızarak, titrek, küçük yuvarlaklar meydana getiren ışığın altında babasının yüzünde nasıl bir değişiklik meydana geldiğini ilk başta anlayamamıştı. Yalnız eski sert ve kararlı anlamın yerini şimdi bir çekingenliğin, bir uysallığın almış olduğunu gördü. İhtiyar adam kızını görünce tüm gücünü yitirdiğini belli eden bir çabayla dudaklarını kımıldattı; ama boğazından bir hırıltı çıktı. Ne istediği anlaşılamıyordu. İhtiyar adamı kucakta, çalışma odasına götürdüler ve son zamanlarda, içinde bunca korku uyandıran divanın üzerine yatırdılar.</p>

  <p>Ayrıca gece gelen doktor, prensin kanını akıttı ve sağ tarafına inme inmiş olduğunu söyledi.</p>

  <p>Lısiye Gori’de kalmak, artık gün geçtikçe tehlikeli oluyordu. Prense felç geldiğinin ertesi günü onu Boguçarovo’ya götürdüler. Doktor da arkasından arabayla gitti.</p>

  <p>Boguçarovo’ya geldikleri zaman, Dessalles ile küçük prens artık Moskova’ya gitmişlerdi.</p>

  <p>İhtiyar prens hep aynı durumda ne iyileşerek ne de kötüleşerek, felçli olarak Boguçarovo’da, Prens Andrey’in yeni yaptırmış olduğu evde, üç hafta yattı. Kendinden geçmişti. Biçimi bozulmuş bir kemik yığını gibi yatıyordu. Hiç durmadan kaşlarını, dudaklarını oynatıyor, bir şeyler mırıldanmaya çalışıyordu. Ama çevresinde olup bitenleri kavrıyor muydu? Bunu anlamaya imkân yoktu. Yalnız bir tek şey kesin olarak söylenebilirdi. O da ihtiyar prensin acı çektiği ve bir şeyler söylemek ihtiyacını duyduğuydu. Ama bu söylemek istediği neydi? Kimse anlayamıyordu! Çırpınışı sadece yarı bunamış bir hastanın kaprisi miydi? Söyledikleri savaşın genel akışıyla mı ilgiliydi? Yoksa söylemek istediği aile durumuyla ilgili bir şey miydi?</p>

  <p>Doktor, prensin belirtmeye çalıştığı huzursuzluğun hiçbir anlama gelmediğini, bunun fiziksel birtakım nedenleri olduğunu ileri sürüyordu, ama Prenses Mariya (Orada bulunmasının babasında endişe uyandırması, ona tahmininin doğru olduğunu gösteriyordu.) babasının ona bir şey söylemek istediğini seziyordu. Belli ki ihtiyar adam hem manevi hem de fiziksel acı çekiyordu. İyileşme umudu yoktu. Yola çıkarılması imkânsızdı. Yolda ölürse o zaman ne olacaktı? Prenses Mariya bazen, “Her şey artık sona erse daha iyi olmaz mı?” diye düşünüyordu. Gece gündüz, hemen hemen hiç uyumadan babasının her davranışını izliyor ve bunu (söylemesi bile korkunç bir şeydi) babasının biraz daha iyileşmesi umuduyla değil, çok defa işin sonucuna varmak üzere olduğunu gösterecek belirtiler görmek isteğiyle yapıyordu.</p>

  <p>İçinde böyle bir duygunun uyanması, Prenses Mariya’ya ne kadar garip görünürse görünsün, bu duyguyu inkâr edemezdi. Bundan başka, Prenses Mariya için en korkunç olanı, babasının hastalığından bu yana (hatta belki de daha önce, bir şeyler olacağını bekleyerek yanında kalmaya karar verdiği günden bu yana) içinde çoktandır uyuşmuş, unutulmuş kişisel arzuların, kişisel umutların tekrar uyanmasıydı. Yıllardır aklına gelmeyen, her an babasından korkmadan özgür hayata kavuşmak, hatta birini sevmek, mutluluğa kavuşmak düşünceleri bile şeytanın bir insanı baştan çıkarmak için kulağına fısıldadığı şeyler gibi durmadan içinden geçiyordu. Bunları zihninden silmek için ne kadar çaba gösterse şimdi hep “o iş” olduktan sonra yaşantısını nasıl düzenleyeceğini düşünüp duruyordu. Bunlar şeytanın onu baştan çıkarmak için fısıldadığı şeylerdi. Prenses Mariya bunu böyle kabul ediyor, buna karşı tek silahının dua olduğuna inanıyor, durmadan dua etmeye çalışıyordu. Dua etmek için gereken pozu takınıyor, tasvirlere bakıyor, duaları mırıldanıyor, ama içten dua edemiyordu. Hissediyordu ki şimdi varlığını bir başka dünya sarmıştı. Bu, günlük yaşantısının sorunları ile dolu, güç, ama özgür bir çalışmayla geçecek, bundan başka eskiden kendisini hapsettiği ve duanın her şeyden daha büyük bir teselli olarak kabullendiği yaşamına aykırı, bambaşka bir yaşamdı. Dua edemiyor, ağlayamıyordu. Üstelik kendini günlük yaşantının uğraşlarına kaptırmıştı.</p>

  <p>Boguçarovo’da kalmak artık tehlikeli olmaya başlamıştı. Her yönden Fransızların yaklaştığını bildiren haberler geliyordu. Boguçarovo’dan on beş verst berideki köyde bir çiftliği Fransız yağmacılar soymuş tu.</p>

  <p>Doktor prensi daha ileriye götürmenin zorunlu olduğunu ısrarla söylüyordu; aristokratların o bölgedeki başkanı, Prenses Mariya’ya elden geldiği kadar çabuk gitmesi ricasıyla bir memur göndermişti. Polis komiseri Buguçarovo’ya gelerek aynı şeyi ısrarla söylüyordu, Fransızların kırk verst ötede olduklarını, prenses ayın on beşine kadar babasıyla birlikte gitmezse kendisinin hiçbir şeyden sorumlu olmayacağını söylüyordu.</p>

  <p>Prenses ayın on beşinde yola koyulmaya karar verdi. Hazırlığın gerektirdiği işler, herkesin kendisinden beklediği emirler onu bütün gün uğraştırmıştı. Ayın on dördünü on beşine bağlayan gece, Prenses Mariya, her zamanki gibi, geceyi soyunmadan, prensin yattığı odanın yanındaki odada geçirmişti. Birkaç kez uyanarak onun derin derin iç çekerek mırıldanışına, karyolanın gıcırtısına ve prensi bir yandan bir yana döndüren Tihon ile doktorun ayak seslerine kulak kabartmıştı. Birkaç kez de kapıya yaklaşıp içerisini dinlemiş ve ona şimdi babası daha yüksek sesle mırıldanıyormuş, hatta oradan oraya daha çok dönüyormuş gibi gelmişti.</p>

  <p>Bir türlü uyuyamıyordu. Kapıya her yaklaşmasında içeride olup bitenlere kulak kabartıyor, girmek istiyor, ama kendinde bunu yapacak cesareti bulamıyordu. Gerçi prens konuşmuyordu, ama, Prenses Mariya onun sağlık durumu için gösterilen hiçbir endişe belirtisinden hoşlanmadığını biliyordu. Elinde olmayarak ona ısrarla bakınca babasının gözlerini kaçırdığını fark ediyordu. Bundan başka biliyordu ki gece vakti, alışılmamış bir saatte odasına girecek olsa babası sinirlenecekti.</p>

  <p>Onu kaybetmek hiçbir zaman prensese bu kadar acı, bu kadar korkunç bir şey olarak görünmemişti. Onunla geçirdiği tüm hayatı gözünün önünden geçiriyor, her sözünde, her davranışında babasının kendisine karşı beslediği sevginin belirtilerini buluyordu. Bu anılarının arasına nadir olarak şeytanın onu baştan çıkarmak için fısıldadığı sözler de karışıyor, o zaman babası öldükten sonra neler olacağını, yeni, özgür yaşantısını nasıl düzenleyeceğini düşünmekten kendini alamıyordu. Ama hemen sonra bu düşünceleri nefretle zihninden kovuyordu. Prens sabaha karşı uykuya daldı. Prenses Mariya da o zaman uyudu.</p>

  <p>Genç kız, geç vakit uyandı. Sabah insan uyanınca daha başka olayların bulandırmadığı duyguların ışığı altında, babasının hastalığında kendisini en çok ilgilendiren noktayı daha da açık olarak gördü. Uyanır uyanmaz, kapının arkasında olup bitenlere kulak kabartmıştı. Babasının hâlâ inlediğini işitince içini çekerek “Hep aynı şey,” diye düşündü. Kendi kendinden nefret ederek “Canım başka ne olacak ki? Neyi bekliyordum sanki? Doğrusunu kendimden saklayamam, ölmesini istiyorum işte,” diye bağırır gibi söylendi.</p>

  <p>Giyindi, yüzünü yıkadı, dualarını okudu, sonra kapının önüne çıktı. Evin önüne içine eşya doldurulan, atları koşulmamış arabalar getirilmişti.</p>

  <p>Hava ılıktı, gök kül rengiydi. Prenses Mariya ruhunun böyle alçalmasından ötürü müthiş bir korku duyarak düşüncesini babasının odasına gitmeden önce toparlamaya çalıştı, bir an kapının önünde durdu.</p>

  <p>Doktor, merdivenden aşağı inerek ona yaklaştı:</p>

  <p>– Şimdi biraz daha iyi! dedi. Demin sizi aradım. Şimdi söylediğinden bazı şeyler anlaşılabiliyor. Zihni biraz daha açık, buyrun gidelim. Sizi çağrıyor...</p>

  <p>Prenses Mariya bu haberi alınca kalbi o kadar hızlı çarpmaya başladı ki sarardı ve düşmemek için kapıya yaslandı. Yüreği bu korku, bu insanı kötülüğe yönelten canavarca duygularla doluyken babasını görmek, onunla konuşmak, onun bakışını üzerinde hissetmek hem acı verici hem de korkunç bir şey olacaktı.</p>

  <p>Doktor:</p>

  <p>– Gidelim! dedi.</p>

  <p>Prenses Mariya, babasının odasına girip karyolasına yaklaştı. Prens altına birkaç yastık sokulmuş olarak sırtüstü, yüksekte yatıyordu; düğüm düğüm olmuş, mor damarları görünen küçük kemikli ellerini yorganın üzerine koymuştu. Sol gözü karşıya dikilmiş, sağ gözü de bir yana çekilmişti, dudakları ile kaşları hareketsizdi. Tüm vücudu o kadar zayıf, küçük ve zavallı görünüyordu ki! Yüzü sanki kurumuş ya da erimişti. Hatları o kadar ince ve belirsizdi. Prenses Mariya, elini öpmek için yanına yaklaştı. Prensin sol eli, Prenses Mariya’nın elini öylesine kavradı ki onu çoktandır beklediği belliydi. Kızının elini çekiştirip durmaya, kaşlarıyla dudakları da öfkeli öfkeli kımıldanmaya başladı. Prenses Mariya, babasının kendisinden ne istediğini anlamak için ürkek bir tavırla ona bakıyordu. Yerini değiştirdi, babasının sol gözüyle onu iyice görebileceği bir mesafeye yaklaştığı vakit, prens sakinleşti ve birkaç saniye gözlerini ondan ayırmadı. Sonra dudakları ile dilini kımıldattı. Ağzından sesler çıktı, sonra prens çekingen, yalvaran bir ifadeyle sanki kızının kendisini anlamamasından çekiniyormuş gibi konuşmaya başladı.</p>

  <p>Prenses Mariya, onu anlayabilmek için tüm dikkatini toplayarak babasına bakıyordu. Prensin dilini kımıldatmak için gösterdiği müthiş çabayı fark edince gözlerini yere indirmek zorunda kaldı. Boğazında düğümlenen hıçkırıkları güçlükle tutuyordu. Prens bir şeyler söyledi. Söylediği sözü birkaç kez tekrarladı. Prenses Mariya, söylediklerini anlayamıyordu. Ama ne söylediğini anlamaya çalışıyor ve soru sorar gibi, söylediği sözleri tekrarlıyordu. Prens:</p>

  <p>– Ga ga... boy boy... diye tekrarladı.</p>

  <p>Bu sözleri anlamaya imkân yoktu. Doktor, prensin söylediğini anlamış olduğunu sanıyordu. Prensin sözlerini tekrarlamış gibi “Hayır” anlamında başını salladı ve gene aynı sözü tekrarladı.</p>

  <p>Prenses Mariya babasının ne söylemek istediğini anlamıştı.</p>

  <p>– Üzülüyorum, üzülüyorum demek istiyorsunuz, değil mi? dedi.</p>

  <p>Babası, “evet” anlamına gelen bir homurtu ile elini tuttu ve onu göğsünün çeşitli noktalarına sanki ona layık bir yer arıyormuş gibi bastırdı. Sonra çok daha belirli ve anlaşılmaz bir şekilde, artık sözlerini anladıkları için rahatlamış olarak:</p>

  <p>– Hep düşünüyorum hep seni... Düşünüyorum, dedi.</p>

  <p>Prenses Mariya, gözyaşlarıyla hıçkırıklarını saklamaya çalışarak; başını babasının göğsüne dayadı. Babası, elini saçlarının üzerinde hafifçe kımıldatıyordu. Zorlukla:</p>

  <p>– Bütün gece seni çağırdım! dedi.</p>

  <p>Prenses Mariya gözyaşları içinde:</p>

  <p>– Bilseydim... dedi. Ama içeri girmekten korkuyordum.</p>

  <p>Babası elini sıktı.</p>

  <p>– Sen uyumadın mı?</p>

  <p>Prenses Mariya “hayır” anlamında başını salladı.</p>

  <p>– Hayır, uyumadım.</p>

  <p>Elinde olmadan babasını taklit ediyor, tıpkı onun gibi abartılı hareketlerle konuşmaya çalışıyordu. Sanki o da dilini güç bela kımıldatıyor gibiydi.</p>

  <p>Prens, “Yavrucuğum...” ya da “Canım,” dedi. Prenses Mariya bunlardan hangisini söylediğini bir türlü anlayamadı. Ama babasının bakışından belliydi ki söylediği tatlı, sevgi dolu ve şimdiye kadar hiç söylemediği bir sözdü:</p>

  <p>– Neden gelmedin?</p>

  <p>Prenses Mariya, “Oysa ben ölmesini istiyordum!” diye düşündü. Prens bir an sustu. Sonra:</p>

  <p>– Teşekkür ederim... Kızım, yavrucuğum... Her şey için, her şey için... Bağışla beni... Teşekkür ederim... Bağışla beni... Teşekkür ederim!</p>

  <p>Bunu söylerken gözlerinden yaşlar süzülüyordu. Birden:</p>

  <p>– Andriyuşa’yı<a class="noteref" href="../Text/dipnot.xhtml#Footnote0087" id="Feedback0087">87</a> çağrın! dedi ve bu isteğini bildirdiği vakit, yüzünde çocuksu bir çekingenlik, bir güvensizlik ifadesi belirdi.</p>

  <p>Ya da Prenses Mariya’ya öyle görünmüştü.</p>

  <p>– Ondan bana mektup geldi, diye karşılık verdi. Prens ona hayretle ve çekingen bir tavırla baktı:</p>

  <p>– Neredeydi ki?</p>

  <p>– Ağabeyim orduda, <i>mon père</i>, Smolensk’te.</p>

  <p>Prens gözlerini kapayarak uzun bir süre sustu. Sonra sanki kendi kuşkularına olumlu bir karşılık verilmiş, şimdi her şeyi anlamış, her şeyi hatırlamış gibi başını sallayarak gözlerini açtı. İyice anlaşılabilen ama alçak bir sesle:</p>

  <p>– Evet... Mahvoldu Rusya! Mahvettiler onu! dedi.</p>

  <p>Sonra gene hıçkıra hıçkıra ağlamaya başladı. Gözlerinden yanaklarına doğru yaşlar süzülüyordu. Prenses Mariya da artık dayanamadı. Babasının yüzüne bakarken o da ağlamaya başladı.</p>

  <p>İhtiyar prens, tekrar gözlerini kapadı. Hıçkırıkları dinmişti. Eliyle gözlerine doğru bir işaret yaptı. Tihon ne demek istediğini anlayarak gözlerini sildi. Prens gözlerini tekrar açtı ve kimsenin uzun bir süre kavrayamadığı, en sonunda da yalnız Tihon’un anladığı, ne olduğunu başkalarına açıkladığı bir söz söyledi. Prenses Mariya onun söylediklerini bir an önceki ruh halini göz önünde bulundurarak anlamaya çalışıyordu. Bir an Rusya’dan, bir an Andrey’den, bir an kendisinden, torunundan, bazen de ölümünden söz ettiğini sanıyordu. Bu yüzden ne söylediğini kesin olarak meydana çıkaramıyordu. Oysa prens:</p>

  <p>– Beyaz elbiseyi giy! Ben o elbiseyi seviyorum! diyordu.</p>

  <p>Prenses Mariya bu sözleri anlar anlamaz, daha yüksek sesle, hıçkıra hıçkıra ağlamaya başladı. Doktor genç kızın koluna girerek onu odadan taraçaya çıkardı, sakinleşmesini ve yola çıkmak için gereken hazırlıkları yapmasını rica etti. Prenses Mariya, babasının yanından ayrıldıktan sonra, ihtiyar prens gene oğlundan, savaştan, hükümdardan söz etmeye başladı. Kaşlarını öfkeli öfkeli kaldırıp indirdi. Kısık sesiyle bağırmaya çabaladı, sonra ikinci ve son bir kriz geçirdi.</p>

  <p>Prenses Mariya, taraçada duraklamıştı. Hava açılmış, güneş çıkmış, ortalık iyice ısınmıştı. Prenses Mariya babasına karşı tutku derecesine varan bir sevgi duyuyordu. O ana kadar onu böyle sevdiğini hiç bilmiyormuş gibiydi. Başka hiçbir şey hissedemiyor, düşünemiyor, anlayamıyordu. Koşarak bahçeye çıktı, ağlaya ağlaya Prens Andrey’in diktirdiği körpe ıhlamur ağaçları arasındaki patikalardan aşağıya, göle doğru koştu.</p>

  <p>– Evet... ben... ben... ben... ben onun ölümünü istiyordum! Evet, her şey bir an önce bitsin istiyordum... Rahata kavuşmak istiyordum... Ama ona bir şey olursa ne olacağım? O yok olduktan sonra rahatlasam da bu rahatlığı ne yapacağım? diye yüksek sesle mırıldanıyor, hızlı adımlarla, ellerini kesik kesik hıçkırıklar yükselen göğsüne bastırarak, bir aşağı bir yukarı dolaşıyordu.</p>

  <p>Bahçede, geniş bir tur attı. Sonra eve yaklaşırken Matmazel Bourienne (Matmazel Bourienne de Boguçarovo’da kalmıştı ve oradan gitmek istememişti.) ile tanımadığı bir erkeğin kendisine doğru yürüdüklerini gördü. Bu, bir an önce yola çıkmak zorunluluğunu belirtmek için Prenses Mariya’yı bizzat görmeye gelen bölge aristokratlarının başkanıydı. Prenses Mariya onu dinliyor, ama ne demek istediğini anlamıyordu. Onu eve götürdü ve öğle yemeğini birlikte yemelerini teklif ederek sofraya onunla birlikte oturdu. Sonra ondan özür dileyerek babasının odasının kapısına yaklaştı. Odadan endişeli bir yüzle doktor çıktı ve içeriye giremeyeceğini söyledi.</p>

  <p>– Siz gidin, prenses! Gidin! Gidin!</p>

  <p>Prenses Mariya tekrar bahçeye çıktı ve gölün kenarında kimsenin göremeyeceği bir yerde, çimenlerin üzerine oturdu. Orada ne kadar uzun bir süre kaldığını bilmiyordu. Patikada bir kadının koşarak gelmesi onu daldığı düşüncelerden ayırdı. Yerinden kalktı, hizmetçisi Dunyaşa’nın herhalde onu aramak için koşarak geldiğini gördü; kadın hanımını görünce birden korkarak durakladı. Titrek bir sesle:</p>

  <p>– İçeri buyrun, prenses... Prenses... dedi.</p>

  <p>Prenses Mariya, Dunyaşa’ya söylemek istediği şeyi söyletmeden aceleyle:</p>

  <p>– Şimdi geliyorum! Geliyorum! dedi. Sonra Dunyaşa’nın yüzüne bakmamaya çalışarak koşa koşa gitti.</p>

  <p>Aristokratların başkanı prensesi giriş kapısında karşılayarak:</p>

  <p>– Prenses! Tanrı’nın iradesi yerine geliyor! Her şeye hazır olmalısınız! dedi.</p>

  <p>Prenses Mariya, ona öfkeyle:</p>

  <p>– Bırakın beni! Yalan söylüyorsunuz! diye bağırdı.</p>

  <p>Doktor genç kızı durdurmak istedi. Ama Prenses Mariya, onu itti ve koşarak kapıya yaklaştı. “Bu yüzleri korku dolu insanlar ne diye bana engel oluyorlar? Benim kimseye ihtiyacım yok! Hem burada ne işleri var?” diye düşünüyordu. Kapıyı açtı, eskiden loş olan bu odadaki parlak gün ışığı birden içinde müthiş bir korku uyandırdı. Odada kadınlarla dadı vardı. Hepsi Prenses Mariya’ya yol vererek karyolanın yanından çekildiler. Prens, eskisi gibi karyolada yatıyordu; ama sakin yüzünün ciddi anlamı Prenses Mariya’yı kapının eşiğinde durdurdu.</p>

  <p>Genç kız kendi kendine, “Hayır, ölmemiştir! Buna imkân yok!” diye düşünerek yanına yaklaştı, varlığını saran korkuyu yenmeye çalışarak yanağını babasının dudaklarına dokundurdu. Ama bunu yapar yapmaz hemen geri çekildi. Duyduğu o büyük sevgi birden sönmüş, yerini, karşısında olan şeyden ötürü müthiş bir korku almıştı. “Artık yok oldu! Artık dünyadan ayrıldı! O artık yok ama, biraz önce bulunduğu yerde yabancı, düşmanca, garip, korkunç ve insanı ondan uzaklaştıran bir sır var...” diye düşündü. Elleriyle yüzünü kapadı, onu kucaklamış olan doktorun kolları üzerine yığıldı.</p>

  <p>Kadınlar Tihon’la doktorun yanında ihtiyar prensin cansız vücudunu yıkadılar, çenesi sarkmasın diye başına beyaz bir mendille bağladılar, bir başka mendille de iki tarafa ayrılan ayaklarını birleştirdiler. Sonra üzerine bütün nişanlarıyla üniformasını giydirdiler ve o küçük kurumuş vücudunu masanın üzerine koydular. Tüm bu işlerle kimin, nasıl uğraştığını kimse bilmiyordu. Her şey kendiliğindenmiş gibi olup bitmişti. Gece olunca tabutun çevresinde mumlar yakılmış, üzeri örtülmüş, yere ardıç yaprakları serpilmiş, ölünün kupkuru başının altına basılmış bir dua kâğıdı konulmuş, köşeye de mezmurlan okuyan bir diyakoz oturmuştu.</p>

  <p>Atlar nasıl ölü bir atın etrafında itişip kakışır, bir araya toplanır ve homurdanıp dururlarsa misafir odasında tabutun çevresinde hem ev halkından hem de yabancı olan birçok insan toplanmıştı. Aristokratların başkanı da muhtar da kadınlar da hep oradaydılar. Herkes gözlerini bir noktaya dikerek haç çıkarıyor, yerlere kadar eğiliyor, ihtiyar prensin o hareketsiz soğuk elini öpüyorlardı.</p>

  <h2>IX</h2>

  <p class="nonindent">Boguçarovo, eskiden henüz Prens Andrey oraya yerleşmeden önce gözlerden uzak bir çiftlikti. Köylüleri de Lısiye Gori köylülerinden bambaşka bir karaktere sahipti. Onlardan hem konuşma hem giyim hem de töre bakımından ayrılıyorlardı. Bu köylülere bozkır köylüleri deniyordu. İhtiyar prens, Lısiye Gori’ye ürünü toplamaya, kuyu ya da kanal açmaya geldikleri zaman, onları işe dayanıklı oldukları için över, ama yabanilikleri yüzünden sevmezdi.</p>

  <p>Prens Andrey’in Boguçarovo’da bu son kalışı sırasında, hastaneler, okullar açması, angarya işleri azaltılması gibi yenilikler, bu köylülerin karakterini yumuşatacak yerde, aksine ihtiyar prensin onlarda “yabanilik” dediği özellikleri daha da arttırmıştı. Aralarında her zaman bazı belirsiz söylentiler dolaşır dururdu; bazen hepsinin Kazak birliklerine alınacaklarını, bazen yeni bir dinin çıktığı ve hepsinin bu dine girmeye zorlanacağını, bazen güya çarın bazı listeler meydana getirdiğini ileri sürüyor, bazen 1797 yılında Pavel Petroviç’in ettiği yeminden (bu yeminden söz ederken daha o zaman köleliğin kaldırılmış olduğunu, ama beylerin bu hakkı geri aldıklarını söylerlerdi), bazen yedi yıl sonra Piyotr Fiyodoroviç’in çar olacağından, o zaman her şeyin serbestleyeceğinden, her şeyin çok basit bir şekilde çözümleneceğinden söz eder, bazen de hiçbir şey olmayacağını söylerlerdi. Bonapart da idaresi altında bulunan birliklerin istilası da onların zihninde tıpkı deccal ya da dünyanın sonu olan tam bir özgürlük gibi belirsiz bazı soyut düşüncelerle birleşiyordu.</p>

  <p>Boguçarovo’nun çevresinde daha çok devlete ait ya da gönüllü olarak çiftliklere bağlı köyler vardı. Bu bölgede oturan çiftlik sahipleri çok azdı. Aynı şekilde çiftlikte çalışanlar ve okuma yazması olanlar da azdı. Bu yüzden, bu bölgedeki köylülerin yaşantısında, çağdaş insanlar için anlamı belirsiz, nedenleri bilinmeyen akımlar başka köylerde olduğundan daha şiddetli, daha çok göze çarpacak durumdaydı. Akımlardan biri, yirmi yıl kadar önce, bu köylüler arasında birden baş gösteren sıcak nehirlere doğru göç etme eğilimiydi. Yüzlerce köylü ve bu arada Boguçarovo’da çalışan köylüler, birden hayvanlarını satıp savmaya, sonra da aileleriyle birlikte güneydoğuda bir yerlere göç etmeye başlamışlardı. Denizlerin öbür kıyılarında bir yerlere giden göçmen kuşlar gibi, bu insanlar da eşleri ve çocuklarıyla birlikte hiçbirinin gitmemiş olduğu güney doğuya yöneliyorlardı. Kervanlar meydana getirerek birden yola koyuluyor, bedelini ödeyerek kendilerini kölelikten kurtarıyor, kaçırıyorlardı. Kimi arabayla, kimi yaya olarak, hepsi oraya, o ılık nehirlerin bulunduğu yere gidiyorlardı. Birçokları cezalandırılmış, birçokları Sibirya’ya sürülmüş, birçokları soğuktan ve açlıktan yolda ölmüş, birçokları geri dönmüştü. En sonunda da bu akım tıpkı başladığı gibi, hiçbir belirli nedeni olmadan kendi kendine sona ermişti. Ama halkın içinde, gene aynı akımlar derinden derine sürüp gidiyor, halkın gücü gene aynı biçimde, garip, beklenmedik, ama gene basit, doğal ve şiddetli bir patlamaya yol açacak bir birikim meydana getiriyordu. 1812 yılında, halka yakın yaşayan bir insan, bu yeraltı akımlarının büyük bir etki yapmaya başladığını ve bir yerden patlak vermeye hazır olduğunu görebilirdi.</p>

  <p>İhtiyar prensin ölümünden bir süre sonra Boguçarovo’ya gelen Alpatiç, halk arasında bir heyecan meydana geldiğini ve altmış verstlik bir sahanın çevresinde tümünün (köylerini Kazakların soygununa bırakarak) çekip gittiklerini, Lısiye Gori’nin aksine, steplerde, Boguçarovo bölgesinde dolaşan söylentilere göre Fransızlarla ilişkiler kurduklarını, onlardan bazı kâğıtlar aldıklarını, bunların elden ele dolaştığını ve köylülerin yerlerinde kaldıklarını öğrenmişti. Kendisine bağlı olan uşaklar ona kısa bir süre önce, çiftliğin arabalarından biriyle yola çıkan ve oradaki halkın üzerinde büyük bir etkisi olan köylülerden Karp isminde birinin, terk edilen evlerin Kazaklar tarafından yağma edildiği, ama Fransızların bu evlere el bile sürmedikleri haberiyle geri dönmüş olduğunu söylemişlerdi. Hatta biliyordu ki bir başka köylü, bir gün önce Fransızların işgal ettiği Vislouhova köyünden, Fransız generalinden yazılı bir kâğıt getirmişti; bu kâğıtta köylülere hiçbir kötülük yapılmayacağı ve evlerinde kalacak olurlarsa kendilerinden alınacak olan her şeyin parasının verileceği bildiriliyordu. Köylü, bu sözlerin doğru olduğunu ispatlamak için Vislouhova’dan kâğıt para olarak yüz ruble getirmişti (Bunların sahte olduğunu bilmiyordu). Bu paralar kendisine peşin olarak saman karşılığı verilmişti.</p>

  <p>Bütün bunlardan daha da önemli bir şey vardı, o da şuydu: Alpatiç prensesin Boguçarovo’dan gidebilmesi için konvoyla yola araba çıkarılmasını emrettiği günün sabahı, köyde bir toplantı yapıldığını, bu toplantıda köylülerin Boguçarovo’dan ayrılmayıp, oldukları yerde kalmaya ve beklemeye karar verdiklerini öğrenmişti.</p>

  <p>Ama artık beklemeye vakit kalmamıştı. Soylu kişilerin başkanı, prensin ölüm günü olan 15 Ağustos günü, Prenses Mariya’ya durum tehlikeli bir hal aldığı için hemen o gün yola çıkmasını ısrarla söylemişti, on altısından sonra artık hiçbir şeyden sorumlu olmayacağını söylüyordu. Kendisi prensin öldüğü günün akşamı gitmişti. Ama ertesi gün yapılacak olan cenaze törenine geleceğini bildirmişti. Fakat ertesi gün gelmemişti. Çünkü aldığı bir habere göre Fransızlar beklenmedik bir anda ilerlemişlerdi. Bunun üzerine kendisi, çiftliğinden ailesi ile değerli olan tüm eşyalarını güç bela son dakikada çıkarabilmişti.</p>

  <p>Boguçarovo’yu üç yıldır ihtiyar prensin “Dronuşka” dediği muhtar Dron idare etmişti.</p>

  <p>Dron, fiziksel ve manevi bakımından sağlam, yaşlanır yaşlanmaz sakal bırakan ve böylece altmış-yetmiş yaşına kadar bir tek saçı ağarmadan, bir tek dişini kaybetmeden, altmışında da otuzundaki gibi dimdik, sapasağlam kalan köylülerdendi.</p>

  <p>Dron, kendisinin de katıldığı o sıcak nehirlere göçten sonra, kaymakam tarafından Boguçarovo’ya muhtar olarak atanmıştı. Yirmi üç yıldır da bu görevini kusursuz olarak yapmıştı. Köylüler ondan beylerinden çok daha fazla korkuyorlardı. Beyler de ihtiyar prens de oğlu da kâhya da ona karşı saygı duyar, ona şakadan “bakan” derlerdi. Dron bütün görevi süresince bir gün dahi sarhoş olmamış, hastalanmamıştı; uykusuz gecelerden sonra da herhangi bir zor işten sonra da asla küçük bir yorgunluktan şikâyet etmemiş ve okuma yazma bilmediği halde, ne para işlerinde ne sattığı koca koca arabalar dolusu un pud’larının<a class="noteref" href="../Text/dipnot.xhtml#Footnote0088" id="Feedback0088">88</a> hesabında ne de Boguçarovo tarlalarında her desyatina<a class="noteref" href="../Text/dipnot.xhtml#Footnote0089" id="Feedback0089">89</a> başına bir tek tınazın hesabında şaşırmıştı.</p>

  <p>İşte soyulmuş olan Lısiye Gori’den gelen Alpatiç, prensin cenaze töreninden sonra Dron’u yanına çağırmış, ona prensesi götürecek olan arabaya koşulmak üzere on iki at hazırlamasını emretmişti. Boguçarovo’dan gidecek olan konvoy için de ayrıca on sekiz at koşulmasını söylemişti. Gerçi oranın köylüleri azat edilmiş, vergiye bağlı köylülerdi ama bu emrin yerine getirilmesinde hiçbir güçlük olmazdı. Daha doğrusu, Alpatiç öyle düşünüyordu. Çünkü Boguçarovo’da iki yüz otuz taşıt vardı, buranın köylüleri de varlıklı insanlardı. Ama muhtar Dron, emri dinledikten sonra, hiç konuşmadan gözlerini yere indirdi. Alpatiç ona tanıdığı ve arabalarına el konulması için emir verdiği köylülerin adlarını verdi.</p>

  <p>Dron, karşılık olarak bu köylülerin arabalarının o sırada taşıt işlerinde kullanıldığını söyledi. Alpatiç, başka köylülerin isimlerini verdi. Ama Dron’un söylediğine göre, bunların da ellerinde at yoktu. Tüm atlarını beylik arabalılara vermişlerdi, elde kalanlar ise çelimsiz, güçsüz yaratıklardı. Hatta bazılarınınkiler yemsizlikten ölmüştü. Dron’a göre, konvoy yapmak şöyle dursun, faytonlara koşulmak için bile yeterli at toplanamazdı.</p>

  <p>Alpatiç, Dron’un yüzüne dikkatle bakarak kaşlarını çattı. Dron nasıl örnek bir köy muhtarı ise Alpatiç de boşuna yirmi yıldır prensin çiftliklerini idare etmemişti. O da örnek bir kâhya idi. Önsezi ile, ilişkisi bulunan halkın ihtiyaçlarını, duygularını anlamak yeteneğine sahipti. Bu yüzden de kusursuz bir kâhya sayılırdı. Dron’a bakınca hemen onun verdiği bu karşılıkların adamın kendi düşüncelerinin yankısı olmadığını, sadece onu sürükleyen bir anlayışın, daha doğrusu Boguçarovo çiftliğinde herkesi etkileyen genel ruh halinin bir yankısı olduğunu kavradı. Ayrıca biliyordu ki mal mülk edinmiş ve halkın nefretini kazanmış Dron, herhalde iki grup arasında kararsızlık içinde bocalıyordu: Efendilerinin grubu ile köylülerinki arasında. Bu bocalayışı bakışından anlamıştı. Bu yüzden kaşlarını çatarak Dron’a yaklaştı.</p>

  <p>– Sen buraya baksana Dronuşka! Dinle beni! dedi. Bana boş laf etme! Ekselans Prens Andrey Nikolayiç, kendileri bana tüm halkı göndermemi ve hiç kimsenin düşman karşısında kalmamasını emrettiler. Zaten kalan çara ihanet etmiş olur. Anladın mı?</p>

  <p>Dron gözlerini kaldırmadan:</p>

  <p>– Başüstüne! diye karşılık verdi.</p>

  <p>Alpatiç bu karşılıkla tatmin olmadı. Başını sallayarak:</p>

  <p>– Ah Dron! İşler kötü gidecek! dedi.</p>

  <p>Dron hüzünlü bir tavırla:</p>

  <p>– Başüstüne, emir sizin! diye söylendi.</p>

  <p>Alpatiç, cebinden elini çıkararak büyük bir ciddiyetle parmağıyla Dron’un ayaklarının dibini işaret etti:</p>

  <p>– Sen bunları bırak Dron! diye tekrar etti. Ben senin yalnız içini değil, ayak bastığın şu toprak var ya, onun altını bile üç arşın derinliğine kadar görüyorum!</p>

  <p>Bunu söylerken Dron’un ayaklarının dibine dikkatle bakmıştı. Dron şaşırdı, Alpatiç’e yan gözle baktı, sonra gözlerini gene yere çevirdi. Alpatiç:</p>

  <p>– Sen boş lafları bırak da millete söyle, yarın sabah evlerinden çıkıp Moskova’ya doğru yola koyulsunlar! Hem de yarın sabah prensin konvoyu için arabaları hazırlasınlar. Kendin de toplantıya gitmeyeceksin. İşitiyor musun?</p>

  <p>Dron, birden Alpatiç’in ayaklarına kapandı:</p>

  <p>– Yakov Alpatiç! Kov beni! Anahtarı al benden, işime son ver. Allah rızası için!</p>

  <p>Alpatiç sert bir tavırla:</p>

  <p>– Bırak bunu! Altındaki toprağın bile içini üç arşın derinlemesine biliyorum, diye tekrar etti.</p>

  <p>Bunu söylerken biliyordu ki arılara bakmaktaki becerikliliği, arpanın ne zaman ekilmesi gerektiğini bilmesi ve yirmi yıl ihtiyar prense hizmeti başarması, çoktandır kendisine büyücüymüş gibi ün kazandırmıştı. Ve bir insanın içini üç arşın derinlemesine görme yeteneği, ancak büyücülere özgü bir şey olarak kabul edilebilirdi.</p>

  <p>Dron, ayağa kalkarak bir şey söylemek istedi. Ama Alpatiç sözünü kesti:</p>

  <p>– Nedir aklınızdan geçen? Ha? Neler düşünüyorsunuz? Ha?</p>

  <p>Dron:</p>

  <p>– Ben bu millete ne yapayım, dedi. Tümden kazan kaldırdılar! Ben bile onlara aynı şeyi söylüyorum.</p>

  <p>Alpatiç:</p>

  <p>– Söyle ya! dedi, sonra doğrudan doğruya, İçiyorlar mı? diye sordu.</p>

  <p>– Tüm millet baş kaldırdı, Yakov Alpatiç! Bir fıçı daha getirmişler!</p>

  <p>– Ya! Öyleyse dinle. Ben zabıta memuruna gideceğim! Sen de millete haber ver, bundan vazgeçsinler. Arabalar da hazır olsun.</p>

  <p>Dron:</p>

  <p>– Başüstüne! diye karşılık verdi.</p>

  <p>Yakov Alpatiç, daha fazla ısrar etmedi. Uzun bir süredir oradaki halkı idare ediyor ve biliyordu ki insanlara sözünü dinletmenin tek çaresi, onlara söz dinlemeyeceklerinden kuşku duyduğunu göstermemekti. Yumuşak başlı Dron’dan “baş üstüne” karşılığını aldıktan sonra, köylülerden arabaları, askerî birliklerin yardımı olmadan alamayacağını kesin olarak bildiği halde, sadece bu sözlerle yetindi.</p>

  <p>Gerçekten arabalar akşama kadar toplanmadı. Köyde meyhanenin önünde yeni bir toplantı yapılmış, atları ormana sürmek, arabaları da vermemek kararı alınmıştı. Alpatiç, bunlardan prensese hiç söz etmedi. Lısiye Gori’den gelmiş olanlardan bir konvoy hazırlanmasını ve prensesin arabasına oradan gelen atların koşulmasını emretti. Kendi de il başkanlığına gitti.</p>

  <h2>X</h2>

  <p class="nonindent">Prenses Mariya, babasının cenaze töreninden sonra odasına kapanmıştı. Odasına kimseyi kabul etmiyordu. Kapıya bir hizmetçi kız yaklaştı ve Alpatiç’in yola koyulmak için prensesin bir emri olup olmadığını sorduğunu bildirdi (Bu, daha Alpatiç ile Dron arasındaki konuşmadan önce olmuştu). Prenses Mariya, yattığı divanda doğruldu, kapalı kapının ardından hiçbir zaman, hiçbir yere gitmeyeceğini söyleyerek kendisini rahat bırakmalarını rica etti.</p>

  <p>Prenses Mariya’nın yattığı odanın pencereleri batıya bakıyordu. Kendisi divanın üzerinde yüzü duvara dönük olarak yatıyor, deri yastığın üzerindeki düğmelerle oynuyordu: Ölümden sonra ömrün artık bir daha geri gelmediğini, o zamana dek kendisi de hiç fark etmediği, ancak babasının hastalığı sırasında meydana çıkan “alçaklığını” düşünüp duruyordu. Dua etmek istiyor, ama buna cesaret edemiyordu. Bu ruh hali içinde, Tanrı’ya dua edemeyeceğini hissediyordu. Uzun bir süre böylece yattı.</p>

  <p>Güneş evin öbür yönüne doğru dönmüş, gün batısının eğri ışıkları açık pencerelerden içeri girerken odayı ve Prenses Mariya’nın gözlerini diktiği maroken yastığın bir kısmını aydınlatmıştı. Prensesin düşüncelerinin akımı birden durdu. Ne yaptığını kendisi de fark etmeden doğruldu, saçlarını düzeltti, yerinden kalktı ve pencereye yaklaşıp bulutsuz ama rüzgârlı akşamın serinliğini içine çekti. Kendi kendine, “Evet, şimdi artık rahatça akşamın güzelliğini seyredebilirsin. Artık o dünyada yok, artık kimse sana engel olamaz,” diye söylendi. İskemlenin üzerine çöktü ve başını pencerenin kenarına koydu.</p>

  <p>Biri ona bahçeden yumuşak, tatlı bir sesle seslenerek saçlarından öptü. Prenses Mariya o tarafa baktı. Bu Matmazel Bourienne’ydi. Sırtında siyah elbise vardı, başına da bir matem tülü örtmüştü. Sessizce Prenses Mariya’ya yaklaşmış, içini çekerek onu öpmüş, hemen sonra ağlamaya başlamıştı. Prenses Mariya başını çevirmiş ona bakıyordu. Aralarında geçmiş tüm çatışmalar ve eskiden ona karşı duyduğu kıskançlık aklına geldi. Son zamanlarda “O”nun bile Matmazel Bourienne’e karşı nasıl değişmiş olduğunu, nasıl onu görmek bile istemediğini, bu bakımdan yaptığı sitemlerin ne kadar haksız olduğunu hatırladı. “Hem zaten herhangi birini suçlamak ‘O’nun ölümünü istemiş olan bana mı düşer?” diye düşündü.</p>

  <p>Kendisini onun yerine koyarak Matmazel Bourienne’in durumunu düşündü. Son zamanlarda genç kadın ondan uzak durmak zorunda kalmıştı. Bununla birlikte onun emrindeydi ve yabancı bir evde oturuyordu. Bunu düşününce içinde ona karşı bir acıma duydu. Yüzüne yumuşak bir tavırla soru sorar gibi baktı ve elini uzattı. Matmazel Bourienne hemen ağlamaya ve elini öperek prensesin başına gelen felaketten söz etmeye başladı. Böylece derdini paylaştığını gösteriyordu. Söylediğine göre, duyduğu acının tek tesellisi, prensesin acısını onunla paylaşmaya izin vermiş olmasıydı. O büyük acı karşısında, tüm geçmiş anlaşmazlıklarının yok olması gerektiğini, kendisini herkese karşı temiz hissettiğini söylüyor, “Bulunduğu yerden hem benim ona karşı olan sevgimi hem de duyduğum minneti görün,” diyordu. Prenses, Matmazel Bourienne’in ne söylediğini anlamadan, arada bir yüzüne bakarak, yalnız sesinin tonuna kulak vererek dinliyordu. Matmazel Bourienne kısa bir süre sustuktan sonra:</p>

  <p>– Sizin durumunuz iki misli kötü, sevgili prensesim! dedi. Anlıyorum, bu durumda kendinizi düşünemezsiniz, düşünmenize imkân yok, ama sizi sevdiğim için sizin yerinize bunu ben yapmak zorundayım... Alpatiç, size geldi mi? Sizinle buradan gitmeniz için konuştu mu?</p>

  <p>Prenses Mariya karşılık vermedi. Kimin nereye gitmesi gerektiğini anlayamıyordu. “Şimdi bu sırada herhangi bir şeye girişmeye, herhangi bir şeyi düşünmeye imkân var mı? Ne olursa olsun; hepsi bir değil mi?” diye düşünüyordu. Bu yüzden karşılık vermiyordu.</p>

  <p>Matmazel Bourienne:</p>

  <p>– Biliyor musunuz <i>chère Mariya</i>, dedi. Biliyor musunuz ki tehlike içindeyiz? Fransızlarla çevriliyiz, şimdi yola koyulmak tehlikeli bir şey olur. Gidersek hemen hemen kesin olarak söyleyebilirim ki tutsak oluruz. Sonra Allah bilir ne olur...</p>

  <p>Prenses Mariya, arkadaşının ne demek istediğini anlamadan yüzüne baktı:</p>

  <p>– Ah bilseler ki benim için şimdi artık hepsi bir! dedi. Doğrusu onun bulunduğu yerden hiçbir zaman ayrılmak istemezdim... Alpatiç bana buradan gitmek için bir şey söylemişti.. Onunla konuşun, ben hiçbir şey yapmayacağım. Hiçbir şey de istemiyorum.</p>

  <p>Matmazel Bourienne:</p>

  <p>– Ben onunla konuştum. O yarın buradan gidebileceğimizi umuyor. Ama ben şimdi burada kalırsak daha iyi olur diye düşünüyorum. Çünkü siz de kabul edin <i>chère Mariya</i>, yolda erlerin ya da ayaklanmış köylülerin eline düşmek, bizim için korkunç bir şey olur!</p>

  <p>Matmazel Bourienne, çantasından General Rameau’nun Rus malı olmayan özel bir kâğıda basılmış bildirisini çıkardı; bunda halkın evlerini terk etmemesi isteniyor, kalanların Fransız makamları tarafından gerektiği gibi korunacakları bildiriliyordu. Matmazel Bourienne bildiriyi prensese uzattı:</p>

  <p>– Öyle sanıyorum ki bu generale başvurmamız daha iyi olacak, dedi. Size gerektiği gibi saygı gösterileceğine kesin olarak inanıyorum.</p>

  <p>Prenses Mariya kâğıdı okuyor, kuru hıçkırıklarla vücudu sarsılıyor, yüzü karışıyordu.</p>

  <p>– Bunu kimden aldınız? diye sordu.</p>

  <p>Matmazel Bourienne:</p>

  <p>– Herhalde adımdan Fransız olduğumu öğrenmişlerdir, dedi.</p>

  <p>Prenses Mariya, elinde kâğıtla pencerenin yanında oturduğu yerden kalktı, solgun bir yüzle odadan çıkıp Prens Andrey’in eskiden çalışma odası olan odaya gitti:</p>

  <p>– Dunyaşa, bana Alpatiç’i, Dronuşka’yı, birini çağrın! dedi. Sonra Matmazel Bourienne’in sesini işiterek:</p>

  <p>– Hemen Ameliya Karlovna’ya söyleyin, yanıma gelmesin, diye ekledi.</p>

  <p>Fransızların eline düşeceğini düşündükçe korkuya kapılarak “Hemen gitmeli! Bir an önce gitmeli!” diye söyleniyordu.</p>

  <p>Prens Andrey, onun Fransızlara esir düştüğünü öğrensin! Kendisi, Prens Nikolay Andreyiç Bolkonski’nin kızı, Prenses Mariya, Bay Rameau denilen generalden yardım istesin, ondan kendisini korumasını rica etsin ve iyiliklerinden yararlansın! Bu düşünce, onu dehşet içinde bırakıyordu. Bunu düşündükçe irkiliyor, kızarıyor, o zamana dek hiç hissetmediği öfke ve gurur krizleri geçiriyordu. Bulunduğu durumda ona ağır gelen ve en önemlisi gururunu yaralayan ne varsa hepsi belirli olarak zihninde canlanıyordu. “Onlar, o Fransızlar bu eve yerleşecekler, Bay General Rameau, Prens Andrey’in çalışma odasına yerleşecek, eğlence olsun diye onun mektuplarını, kâğıtlarını okuyacak, <i>Mlle Bourienne lui fera les honneurs de Boguçarovo.</i><a class="noteref" href="../Text/dipnot.xhtml#Footnote0090" id="Feedback0090">90</a> Bana lütfen bir odacık verecekler. Erler babamın daha taze olan mezarını soyacaklar, üzerinden taşları, yıldızları almak için onu harap edecekler, bana Ruslara karşı kazanılan zaferlerden söz edecekler, yapmacık tavırlarla üzüntümü paylaştıklarını söyleyecekler...” diye düşünüyordu. Ama bunlar, kendi düşüncelerinden çok babasının ve ağabeyinin düşünceleriydi. Kendisini onlar gibi düşünmeye zorluyordu.</p>

  <p>Ona kalsa, nerede olursa olsun, başına ne gelirse gelsin, hiç önemi yoktu. Bununla birlikte, kendisini ölen babasının ve Prens Andrey’in temsilcisi olarak görüyordu. Elinde olmayan olaylara onların açısından bakarak düşünüyor, onların duygularını taşıyordu. Onlar yanında olsaydı o sırada ne yapacaklarsa o da aynı şeyleri yapmak zorunluluğunu hissediyordu. Prens Andrey’in çalışma odasına gitti, tüm varlığını onun düşünceleriyle doldurmaya çalışarak içinde bulunduğu durumu enine boyuna inceledi.</p>

  <p>Babasının ölümüyle birlikte silindiklerini sandığı günlük ihtiyaçlar birden yepyeni ve o zamana kadar hiç bilmediği bir güçle içinde tekrar uyanmış ve Prenses Mariya’nın tüm varlığını sarsmıştı.</p>

  <p>Kıpkırmızı olmuş bir halde, heyecan içinde odada oradan oraya dolaşıyor, yanına bazen Alpatiç’i, bazen Mihail İvanoviç’i, bazen Tihon’u, bazen Dron’u çağırtıyordu. Dunyaşa, dadı ve bütün hizmetçi kızlar, Matmazel Bourienne’in Prenses Mariya’ya bildirdiği şeyin ne derece doğru olduğunu söyleyemiyorlardı. Alpatiç evde değildi: İl başkanlığına gitmişti. Çağırtılan Mimar Mihail İvanoviç, gözleri uykulu Prens Mariya’nın yanına gelmişti, ama o anda bu konuda bir şey söyleyemiyordu. On beş yıldır kendi düşüncelerini açıklamadan ihtiyar prensin söylediği sözlere nasıl onları kabul ettiğini belirten bir gülümsemeyle karşılık vermeye alışmışsa gene aynı şekilde, Prenses Mariya’nın sorularına da gülümseyerek karşılık veriyor, ama bunlardan kesin olarak hiçbir şey anlaşılamıyordu. Çağırtılan yaşlı uşak Tihon, çaresi bulunmaz bir acı anlamıyla yüzü çökmüş bir halde, Prenses Mariya’nın tüm sorularına, “Başüstüne!” diye karşılık veriyor, ona bakarken hıçkıra hıçkıra ağlamamak için kendini zor tutuyordu.</p>

  <p>Sonunda odaya muhtar Dron girdi ve yerlere kadar eğildikten sonra, kapının eşiğinde durdu. Prenses Mariya odada bir aşağı bir yukarı dolaştıktan sonra onun karşısında durdu.</p>

  <p>– Dronuşka, dedi.</p>

  <p>O sırada karşısında onu, kuşkusuz bir dost olarak, her yıl Vyazma’daki panayıra gittiğinde, dönüşte gülümseyerek, kendi parasıyla aldığı özel bir piyannik<a class="noteref" href="../Text/dipnot.xhtml#Footnote0091" id="Feedback0091">91</a> getiren Dronuşka olarak görüyordu.</p>

  <p>– Dronuşka! Şimdi, başımıza gelen bu felaketten sonra... diye söze başladı, ama devam edemeyerek sustu.</p>

  <p>Dron içini çekti:</p>

  <p>– Ölüm Allah’ın emri, dedi.</p>

  <p>Bir süre sustular.</p>

  <p>– Dronuşka, Alpatiç bir yere gitmiş, başvuracağım hiç kimse yok. Benim de gitmem doğru olmazmış, öyle diyorlar. Doğru mu bu?</p>

  <p>– Neden gidilmesin, sayın prenses? Gidilebilir.</p>

  <p>– Bana, “Düşman buraya dayandığı için gitmek tehlikeli olur,” diyorlar. Sevgili Dron, elimden hiçbir şey gelmez, ben bu işlerden hiçbir şey anlamam! Yanımda hiç kimse yok! Muhakkak bu gece ya da yarın sabah yola çıkmak istiyorum.</p>

  <p>Dron susuyordu. Kaşlarının altından Prenses Mariya’ya baktı; sonunda:</p>

  <p>– Elimizde at yok, dedi. Yakov Alpatiç’e de aynı şeyi söyledim.</p>

  <p>– Peki neden yok? diye sordu.</p>

  <p>– Tanrı bizi cezalandırmak istediği için! Elde olan atları askeriye aldı, almadıkları da geberdi! Bu yıl öyle bir yıl ki! At beslemek şöyle dursun, neredeyse kendimiz açlıktan öleceğiz! Zaten millet üç gündür yemek yemeden duruyor. Sonunda yiyecek diye bir şey kalmadı! Her şeyi mahvettiler.</p>

  <p>Prenses Mariya dikkatle Dron’un sözlerini dinliyordu.</p>

  <p>– Köylülerin elinde avucunda bir şey kalmadı, öyle mi? Buğdayları da yok mu?</p>

  <p>Dron:</p>

  <p>– Açlıktan ölüyorlar. Atlarını beslemek şöyle dursun...</p>

  <p>– Peki, bunu bana neden söylemedin Dronuşka? Yardım etmeye imkân yok mu? Ben elimden ne gelirse yaparım...</p>

  <p>Böyle bir anda, yüreğinde acı varken insanların arasında zengin fakir diye bir ayrımın yapılabilmesi ve zenginlerin fakirlere yardım etmekten kaçınmalarının mümkün olması, Prens Mariya’ya tuhaf görünüyordu. Belirsiz olarak biliyordu ki beylere ait bir buğday vardı; gerekince bu buğdayı köylülere verirlerdi. Gene biliyordu ki ne ağabeyi ne de babası fakirlik içinde olan köylülere yardımdan kaçınırdı. Yalnız dağıtılsın diye emretmek istediği bu buğday konusunda emir verirken yanlış bir şey söylemekten korkuyordu. Karşısına kendisini uğraştıracak bir iş çıktı diye seviniyordu. Hem de bu öyle bir işti ki onun uğruna kendi acısını unutmak ayıp olmayacaktı. Dronuşka’ya köylülerin neye ihtiyaçları olduğunu, Boguçarovo’da çiftlik sahiplerine ait ne kadar buğday bulunduğunu tüm ayrıntılarıyla sordu.</p>

  <p>– Elimizde, ağabeyimin buğdayı yok mu? diye sordu.</p>

  <p>Dron gururla:</p>

  <p>– Efendimizin buğdayı tamamdır! Prensimiz bu buğdayın satılmasını emretmemişti.</p>

  <p>Prenses Mariya:</p>

  <p>– Sen o buğdayı köylülere ver! Neye ihtiyaçları varsa ver. Ağabeyim namına izin veriyorum! dedi.</p>

  <p>Dron hiçbir karşılık vermedi, sadece derin derin içini çekti.</p>

  <p>– Sen onlara bu buğdayı ver. Yeter ki yetsin. Hepsini dağıt! Sana ağabeyim namına emrediyorum. Dağıt o buğdayı ve onlara de ki bizim olan ne varsa onlarındır. Onlar için hiçbir şeyden kaçınacak değiliz. Öylece söylersin.</p>

  <p>Prenses konuşurken Dron gözlerini ondan ayırmamıştı:</p>

  <p>– Beni bu görevden al prensesim. Allah rızası için emret, anahtarı benden alsınlar! dedi. Yirmi üç yıl hizmet ettim, bir kötülük yapmadım! Allah rızası için, görevden al beni.</p>

  <p>Prenses Mariya, Dron’un kendisinden ne istediğini, görevine son vermesi için neden yalvardığını anlamıyordu. Ona karşılık vererek bağlılığından hiçbir zaman kuşku duymadığını, onun için olsun, köylüler için olsun her şeyi yapmaya hazır olduğunu söyledi...</p>

  <h2>XI</h2>

  <p class="nonindent">Bir saat sonra, Dunyaşa, prensese Dron’un geldiğini, tüm köylülerin prensesin emri üzerine ambarın önünde toplandıklarını ve hanımlarıyla konuşmak istediklerini haber verdi.</p>

  <p>Prenses Mariya:</p>

  <p>– Canım, ben onları çağırtmadım ki, dedi. Ben sadece Dronuşka’ya onlara buğday dağıtılmasını söyledim!</p>

  <p>Dunyaşa:</p>

  <p>– Allah rızası için, emredin onları kovsunlar, sevgili prensesim. Sakın yanlarına gitmeyin. Bunların hepsi aldatmaca... Yakov Alpatiç gelsinler, o zaman gideriz.. Siz sakın gitmeyin...</p>

  <p>Prenses hayretle:</p>

  <p>– Ne aldatmacası? diye sordu.</p>

  <p>– Canım ben biliyorum! Yalnız Allah rızası için, beni dinleyin. İsterseniz dadıya da sorun. Söylediklerine göre, emrinizi yerine getirmeye, buradan gitmeye razı değillermiş!</p>

  <p>– Yanlış söylüyorsun herhalde. Hem zaten ben hiçbir zaman onlara gitsinler diye emretmedim ki... Bana Dronuşka’yı çağır.</p>

  <p>Dron gelince Dunyaşa’nın sözlerini tekrarladı: Köylüler prensesin emri üzerine gelmişlerdi.</p>

  <p>Prenses:</p>

  <p>– Canım ben onları çağırmadım ki! dedi. Sen herhalde onlara benim sözlerimi yanlış anlattın. Ben sadece onlara buğday vermeni söyledim.</p>

  <p>Dron karşılık vermeyerek içini çekti.</p>

  <p>– Emrederseniz giderler, dedi.</p>

  <p>Prenses Mariya:</p>

  <p>– Hayır, yanlarına gideceğim, dedi.</p>

  <p>Sonra Dunyaşa ile dadının kendisini vazgeçirmeye çalışmalarına rağmen kapıya çıktı. Dron, dadı ve Mihail İvanoviç arkasından geliyorlardı. Prenses Mariya, “Herhalde onlara yerlerinde kalsınlar diye buğday teklif ettiğimi, onları burada Fransızların boyunduruğu altında bırakıp gideceğimi sanıyorlar,” diye düşünüyordu. “Onlara Moskova çevresinde oturacak yer vereceğime ve her ay yiyecek sağlayacağıma söz vereceğim. Kesin olarak biliyorum ki Andrey benim yerimde olsaydı bundan çok daha fazlasını yapardı!” Böyle düşünerek alacakaranlıkta, ambarın önündeki çimenlikte bekleyen kalabalığa doğru yürüdü.</p>

  <p>Kalabalık yoğunlaştı, dalgalandı, şapkalar çabucak başlardan çıkarıldı. Prenses Mariya gözlerini yere indirmiş olarak, ayakları elbisesinin eteğine dolana dolana yakınlarına gitti. Yaşlı olsun, genç olsun, o kadar çeşitli gözler ona doğru çevrilmişti ve karşısında o kadar çeşitli yüzler vardı ki Prenses Mariya, bunların arasında hiçbirini ayıramıyor, aynı anda hepsiyle birden konuşmak zorunluğunu hissettiği için, ne yapacağını bilemiyordu. Ama babasının ve ağabeyinin temsilcisi olarak davrandığını düşünmesi, ona yeniden cesaret verdi. Sözlerine korkusuzca başladı.</p>

  <p>– Geldiğiniz için çok seviniyorum.</p>

  <p>Gözlerini kaldırmıyor, kalbinin ne kadar hızlı ne kadar kuvvetli attığını hissediyordu...</p>

  <p>– Dronuşka, bana savaşın elinizde avucunuzda ne varsa hepsini mahvettiğini söyledi. Bu hepimizin acısıdır. Ben size yardımda bulunmak için hiçbir şeyden kaçınmayacağım. Buradan gidiyorum. Çünkü kalmak artık tehlikeli oldu... Düşman yakınımızda... Çünkü... Size her şeyimi bağışlıyorum dostlarım. Rica ederim, her şeyi alın. Bütün buğdayımız sizindir! Yoksun kalmayın. Eğer size bu buğdayı burada kalmanız için verdiğimi söyledilerse bu doğru değildir. Aksine sizden neyiniz varsa hepsini alarak Moskova çevresindeki çiftliğimize gitmenizi rica ediyorum. Orada her şeyinizi üzerime alıyor ve size söz veriyorum, orada yoksul kalmayacaksınız. Size ev de buğday da verilecektir.</p>

  <p>Prenses sustu. Kalabalıktan birilerinin iç çektiği duyuldu. Prenses Mariya devam etti:</p>

  <p>– Bunu kendimden yapmıyorum, ölen babam, sizin için iyi bir “bey” olan babam ve onun oğlu olan ağabeyim namına yapıyorum.</p>

  <p>Gene sustu. Hiç kimse bu susuşunu bozmuyordu. Prenses Mariya karşısında duranların yüzlerine teker teker bakarak:</p>

  <p>– Dert hepimizindir. Bundan böyle her şeyi yarı yarıya paylaşacağız! Benim olan ne varsa hepsi sizindir.</p>

  <p>Tüm gözler ona aynı anlamda, Prenses Mariya’nın çözemediği bir anlamda bakıyordu. Bu merak mıydı? Bağlılık mıydı, minnet miydi, yoksa korku ve güvensizlik miydi? Bunu kestirmeye imkân yoktu. Tüm yüzlerde aynı anlam vardı. Arkalardan bir ses:</p>

  <p>– Bağışınızdan ötürü çok memnun kaldık. Ama beylere ait buğdayı almak bize yakışmaz, dedi.</p>

  <p>– Neden almak istemiyorsunuz? diye sordu.</p>

  <p>Kimse bir karşılık vermedi. O zaman Prenses Mariya çevresine bakınınca göz göze geldiği her insanın hemen gözlerini yere indirdiğini fark etti. Gene:</p>

  <p>– Neden almak istemiyorsunuz? diye sordu.</p>

  <p>Hiç kimse karşılık vermiyordu. Bu sessizlik Prenses Mariya’ya ağır gelmeye başlamıştı. Herhangi biriyle göz göze gelmeye çalışıyordu. Karşısında bastonuna dayanarak duran bir ihtiyara doğru döndü:</p>

  <p>– Neden konuşmuyorsunuz? diye sordu. Söyle, eğer bir şey daha yapmak gerektiğini düşünüyorsan çekinmeden söyle. Her şeyi yaparım.</p>

  <p>Bunu o adamla göz göze gelince söylemişti. Ama ihtiyar bu sözlere kızmış gibi büsbütün başını eğdi.</p>

  <p>– Anlamayacak ne var? Buğdaya ihtiyacımız yok bizim!</p>

  <p>Kalabalıkta her yönden sesler duyulmuştu:</p>

  <p>– Peki ne yapalım, her şeyi bırakalım mı? Razı değiliz! Razı değiliz!.. Bu işe rızamız yok bizim! Sana acıyoruz ama bu işe razı değiliz. Kendin git, tek başına git.</p>

  <p>Sonra kalabalıktakilerin yüzünde yine aynı anlam belirdi ve artık kesin olarak belliydi ki bu ne bir merak ne de bir minnet anlamıydı. Sadece öfkeli bir kararlılıktı. Prenses Mariya hüzünlü bir gülümseyişle:</p>

  <p>– Canım herhalde ne demek istediğimi anlamadınız. Neden buradan gitmek istemiyorsunuz sanki? Sizi orada yerleştireceğime, besleyeceğime söz veriyorum. Burada kalırsanız düşman sizi soyacaktır...</p>

  <p>Ama sesini kalabalıktan gelen sesler bastırdı:</p>

  <p>– Rızamız yok! Varsın soysun! Buğdayını almıyoruz! Rızamız yok!</p>

  <p>Prenses Mariya gene kalabalıkta bulunan biri ile göz göze gelmeye çalıştı, ama hiç kimsenin gözü ona çevrili değildi. Belli ki herkes gözlerini ondan kaçırıyordu. İçinde garip, huzursuz bir his duydu.</p>

  <p>Kalabalıkta tekrar sesler duyuluyordu.</p>

  <p>– Amma da kurnazmış! işin yoksa peşinden zindana git! Evini barkını yık, sonra da yallah! İş yok! Bir de “Buğdayımı veririm,” diyor.</p>

  <p>Prenses Mariya, başını öne eğerek kalabalığın arasından çıkıp eve gitti. Dron’a ertesi günü yola çıkmak üzere arabaların hazırlanmasını emretti, sonra odasına gidip düşünceleriyle baş başa kaldı.</p>

  <h2>XII</h2>

  <p class="nonindent">Prenses Mariya, o gece uzun bir süre, odasında, açık pencerenin önünde köylülerin seslerine kulak vererek oturdu. Ama onları düşünmüyordu. Ne kadar düşünürse düşünsün, köylüleri anlamasına imkân olmadığını hissediyordu. Hep aynı şeyi, günlük yaşantısının gerektirdiği işlerin meydana getirdiği kısa bir aradan sonra şimdi artık kendisi için geçmişe gömülen acısını düşünüyordu. Artık onu anabiliyor, ağlayabiliyor, dua edebiliyordu.</p>

  <p>Güneş batarken rüzgâr dinmişti. Gece sessiz ve serindi. Saat on ikide sesler dinmeye başladı. Horoz öttü, ıhlamur ağaçlarının arkasından dolunay göründü ve topraktan beyaz çiy damlalarının serin buğusu sis halinde yükseldi. Sonra köy de evin içi de derin bir sessizliğe gömüldü.</p>

  <p>Bir ara babasına felç geldiği, onu Lısiye Gori bahçesinde iki kolundan tutup sürükledikleri, bir türlü çeviremediği dilini kımıldatmaya çalışarak ağarmış kaşlarını kaldırıp indirerek bir şeyler mırıldandığı ve ürkek baktığı anı tekrar yaşar gibi oldu.</p>

  <p>“Daha o anda bana öldüğü gün söylediğini anlatmak istiyordu,” diye düşündü. “Zaten her zaman bana söylediklerini düşünmüştür.” Sonra birden Lısiye Gori’de babasına felç inmeden bir gece önce başlarına gelecek felaketi sezerek onun isteğine karşı gelip yanında kalmaya karar verdiği geceyi hatırladı. O gece uyumamış, tüm gece boyunca parmaklarının ucuna basarak aşağı inmiş, babasının yattığı limonluğun kapısına yaklaşmış, sesine kulak vermişti. Babası yorgun, bitkin bir tavırla Tihon’la bir şeyler konuşuyordu. Belli ki konuşmak ihtiyacı duyuyordu. Prenses Mariya bunu hatırlayınca “Neden hemen beni çağırmadı? Neden o sırada Tihon’un yerine benim yanında bulunmama izin vermedi?” diye düşündü. Bu düşünce o zaman da aklına gelmişti. “Artık bir daha hiç kimseye, hiçbir zaman o konuda ruhunda olup bitenleri söyleyemeyecekti. Artık onun için de benim için de o an bir daha geri dönmeyecek. Oysa her şeyi, söylemek istediği her şeyi söyleseydi ve sözlerini Tihon değil de ben dinleseydim ne kadar iyi olurdu! Ne diye o sırada odasına girmedim sanki?” diye düşünmeye devam etti. “Belki de öldüğü gün söylediği sözleri bana daha o zaman söylerdi. Zaten daha o vakit Tihon ile konuşurken iki kez beni sormuş. Demek beni görmek istiyordu. Ben ise burada kapının ardında duruyordum. Üzüntü çekiyordu herhalde. Ne dediğini anlayamayan Tihon ile konuşmak ona ağır geliyordu. Hatırlıyorum, Liza’dan sanki sağmış gibi söz etmişti. Öldüğünü unutmuştu. Tihon ona Liza’nın artık hayatta olmadığını hatırlatınca “Aptal!” diye bağırmıştı. Durumu çok ağırdı, sıkıntı çekiyordu. Kapının ardında nasıl homurdanarak yatağına yattığını, sonra da yüksek sesle “Aman Allahım!” diye bağırdığını işittim. Neden o zaman içeri girmedim sanki? Bana ne yapabilirdi? Ne kaybederdim bundan? Belki de o zaman teselli bulur, bana o sözü söylerdi.”</p>

  <p>Prenses Mariya bunları düşününce yüksek sesle babasının ölürken ona söylemiş olduğu “Canım benim!” sözlerini tekrarladı, sonra yüreğindeki ağırlığı hafifleten gözyaşlarını dökerek hıçkıra hıçkıra ağlamaya başladı. Şimdi babasının yüzünü karşısında görür gibi oluyordu. Hem de bu yüz kendini bildi bileli gördüğü, her zaman seyrettiği yüz değildi. Son gün ne söylediğini işitmek için ağzına doğru eğildiği, ilk kez tüm kırışıkları ayrıntılarıyla gördüğü zamanki ürkek, bitkin, zavallı yüzdü.</p>

  <p>“Canım benim!” diye tekrarladı. Birden aklına şu soru geldi! “Acaba babası bu sözü söylerken ne düşünüyordu? Şimdi ne düşünüyor acaba?” diye düşündü ve bu soruya karşılık gözünün önünde, başı beyaz bir mendille bağlı olarak tabutta yatarken yüzünde gördüğü ifade canlandı. O zaman ona elini dokundurup orada yatanın babası olmayıp esrarengiz, insanı geriye doğru iten soğuk bir şey olduğunu düşündüğü sırada içinde uyanan korku tekrar tüm varlığını sardı. Başka şeyler düşünmek, dua etmek istiyordu, ama hiçbir şey yapamıyordu. Gözlerini iri iri açarak ay ışığına ve gölgelere bakıyor, her an karşısında babasının ölü yüzü görünecek diye bekliyor ve evin çevresinde de içinde de hissedilen o derin sessizliğin onu büyülediğini hissediyordu.</p>

  <p>– Dunyaşa! diye fısıldadı.</p>

  <p>Sonra birden can havliyle:</p>

  <p>– Dunyaşa! diye bağırdı ve sessizliğin pençesinden kurtularak hizmetçi kızların bulundukları odaya, ona doğru koşan dadı ile kızlara doğru koşarak gitti...</p>

  <h2>XIII</h2>

  <p class="nonindent">17 Ağustos günü, Rostov ile İlyin, Boguçarovo’dan on beş verst ileride konakladıkları Yankova’dan çıkarak yanlarına yalnız tutsaklıktan yeni dönen Lavruşka’yı, bir de muhabere süvari eri alarak, İlyin’in yeni almış olduğu atı denemek ve köylerde saman bulunup bulunmadığını öğrenmek için gezmeye çıkmışlardı.</p>

  <p>Bogurçarovo son üç gündür iki ordu arasında kalmıştı. Bu bakımdan Rusların art birlikleri de Fransızların öncü birlikleri de girebilirdi. Bu yüzden Rostov, sorumluluğu bilen birlik komutanı olarak Boguçarovo’da kalan erzaktan Fransızlardan önce yararlanmak istiyordu.</p>

  <p>Rostov ve İlyin çok neşeliydiler. Boguçarovo’ya bir prense ait, içinde de köşk bulunan çiftliğe giderken orada birçok uşak ve güzel kızlar bulacaklarını ümit ediyorlardı. Yolda bazen Lavruşka’ya Napolyon ile ilgili sorular soruyor, anlattıklarına gülüyor, bazen de İlyin’in atını deneyerek birbirleriyle yarış ediyorlardı.</p>

  <p>Rostov, bu gittiği köyün eskiden kız kardeşinin nişanlısı olan Bolkonski’nin çiftliği olduğunu bilmiyor, böyle bir şeyi aklından bile geçirmiyordu.</p>

  <p>Rostov ile İlyin son bir kez Boguçarovo’nun önündeki yokuşta atlarını yarıştırdılar. Sonra yarışta ilk kez olarak İlyin’i geçen Rostov Boguçarovo köyünün ana caddesine dörtnala girdi.</p>

  <p>İlyin, yanakları kızarmış olarak:</p>

  <p>– Beni geçtin! dedi.</p>

  <p>Rostov vücudu köpüklenen Kazak atını eliyle okşadı.</p>

  <p>– Öyle oldu! Zaten hep ben geçerdim! Düzlükte de geçtim şimdi, diye karşılık verdi.</p>

  <p>Lavruşka arkadan:</p>

  <p>– Benimki Fransız atı, sayın komutanım! dedi.</p>

  <p>“Fransız” dediği at, koşum vurduğu çelimsiz kısrağıydı.</p>

  <p>– Sizi geçerdim ama utandırmak istemiyordum, efendim.</p>

  <p>Atları adeta sürerek önünde büyük bir kalabalık halinde köylülerin toplanmış olduğu ambara doğru gittiler.</p>

  <p>Köylülerden bazıları şapkalarını çıkardılar, bazıları ise çıkarmadan gelenlere bakıyorlardı. Uzun boylu, yaşlı yüzleri kırışık içinde ve sakalları seyrek iki köylü gülümseyerek, sallana sallana, anlamsız bir şarkı mırıldanarak meyhaneden çıkıp subaylara yaklaştılar.</p>

  <p>Rostov gülerek:</p>

  <p>– Aslanlar! dedi. Söyleyin bakalım samanınız var mı?</p>

  <p>İlyin:</p>

  <p>– Nasıl da birbirlerine benziyorlar! dedi.</p>

  <p>Köylüler dudaklarında mutlu gülümsemelerle:</p>

  <p>– Eğlen.. Eğ... Eğ... diye şarkı söylüyorlardı.</p>

  <p>Kalabalığın içinden bir köylü çıktı, Rostov’a yaklaştı:</p>

  <p>– Siz kimlerdensiniz? diye sordu.</p>

  <p>İlyin gülerek:</p>

  <p>– Fransız’ız, diye karşılık verdi ve Lavruşka’yı işaret etti:</p>

  <p>– İşte bu da Napolyon, dedi.</p>

  <p>Köylü tekrar:</p>

  <p>– Demek siz Rus’sunuz! dedi.</p>

  <p>Uzun boylu olmayan bir başka köylü yaklaştı:</p>

  <p>– Peki, buradaki kuvvetleriniz çok mu? diye sordu.</p>

  <p>Rostov:</p>

  <p>– Çok ya! Tabii çok! diye karşılık verdi. Hem siz ne diye toplandınız? Burada bayram mı var?</p>

  <p>Köylü geri çekildi:</p>

  <p>– Yook... İhtiyarcıklar hep bir araya toplandık, işlerimizden söz etmek için.</p>

  <p>Bu sırada çiftlik sahibinin evine giden yolda, subaylara doğru gelen iki kadınla beyaz şapkalı bir adam göründü.</p>

  <p>İlyin, kararlı bir tavırla kendisine doğru gelen Dunyaşa’yı fark ederek:</p>

  <p>– Pembelisi benim olsun! Elimden alayım deme, dedi.</p>

  <p>Lavruşka İlyin’e göz kırptı:</p>

  <p>– Bizdendir o! dedi.</p>

  <p>İlyin gülümsedi:</p>

  <p>– Bir emriniz mi var, güzelim? diye sordu.</p>

  <p>Dunyaşa:</p>

  <p>– Prenses hangi alaydan olduğunuzu ve soyadlarınızı öğrenmemi emrettiler.</p>

  <p>– Bu Kont Rostov’dur. Kendisi birlik komutanıdır. Ben ise sizin kulunuz.</p>

  <p>Sarhoş köylü mutlu bir tavırla genç kızla konuşan İlyin’e bakarak:</p>

  <p>– Ko...nu...şa...lım...! diye şarkı söylüyordu.</p>

  <p>Dunyaşa’nın arkasından Rostov’un yanına daha uzakta şapkasını çıkarmış olan Alpatiç yaklaştı. Saygıyla, ama karşısındaki subayın körpeliğini küçümsediğini belli eden bir tavırla, elini göğsünde kavuşan ceketini iç kısmından çıkarmadan:</p>

  <p>– Hanımımız! Bu ayın on beşinde gözlerini hayata yuman <i>général en chef</i><a class="noteref" href="../Text/dipnot.xhtml#Footnote0092" id="Feedback0092">92</a> Prens Nikolay Andreyiç Bolkonski’nin kızı, bu adamların nezaketsizliği yüzünden güç durumda bulunuyor... dedi.</p>

  <p>Bunu söylerken köylüleri işaret etmişti. Üzüntülü bir tavırla gülümsedi:</p>

  <p>– Eve buyrun diye rica ediyorlar... Lütfen buradan biraz uzaklaşalım. Bunların yanında yakışık almaz...</p>

  <p>Arkada ve yanda sinek gibi ata yapışık duran iki köylüyü gösterdi. Köylüler ona neşeyle gülümseyerek:</p>

  <p>– A! Alpatiç... Oldu mu bu? Yakov Alpatiç... Amma da iş! Bağışla bizi Allah aşkına! Amma da iş ha! diye söyleniyorlardı.</p>

  <p>Rostov, sarhoş ihtiyarlara bakarak gülümsedi. Yakov Alpatiç ciddi bir tavırla öbür eliyle ihtiyarları işaret etti.</p>

  <p>– Yoksa bunların durumu hoşunuza mı gidiyor? diye sordu:</p>

  <p>Rostov:</p>

  <p>– Hayır, bunda hoş bir şey yok! diyerek atını oradan biraz ileriye sürdü. Ne oluyor burada?</p>

  <p>– İzin verirseniz durumu size bildireyim, efendim. Bizim kaba halkımız, hanımefendiyi köşkten dışarı çıkarmak istemiyorlar. Yola çıkacak olursa arabaya koşulu atları çözeceklerini söyleyerek tehditler savuruyorlar. Sabahtan bu yana her şey yerleştirilmiş olduğu halde, sayın prenses bir türlü yola çıkamıyorlar.</p>

  <p>Rostov:</p>

  <p>– Olamaz öyle şey! diye bağırdı.</p>

  <p>Alpatiç:</p>

  <p>– Şerefim üzerine yemin ederim ki söylediklerim doğrudur, diye tekrarladı.</p>

  <p>Rostov, attan indi, onu muhabere erine verdi, sonra durumun tüm ayrıntılarını sora sora Alpatiç ile birlikte eve doğru yürüdü. Gerçekten de prensesin bir gün önce köylülere buğday verilmesini teklif etmesi, Dron’la yaptığı konuşma işi o kadar bozmuştu ki Dron eninde sonunda anahtarları teslim etmiş, köylülere katılmıştı. Hatta Alpatiç’in kendisini çağırtmasına rağmen sözünü dinlemiyordu. Sabahleyin de prenses yola koyulmak için arabasının hazırlanmasını emrettiğinde, köylüler büyük bir kalabalık halinde ambarın önüne çıkmış, aralarından birini göndererek prensesi köyden çıkarmayacaklarını, oradan ayrılmamaları için kendilerine emir verilmiş olduğunu, yola çıkacak olursa atları arabalardan çözeceklerini bildirmişlerdi. Alpatiç, karşı çıkmış, onları yola getirmeye çalışmış, ama köylüler verdikleri karşılıkta (en çok da Karp konuşuyordu. Dron ise kalabalığın arasında hiç görünmüyordu) prensesi bırakmalarına imkân olmadığını, bunun için emir verilmiş olduğunu söylemişlerdi. “Varsın prenses burada kalsın!” demişlerdi ve eğer burada kalacak olursa eskisi gibi her konuda sözünü dinleyeceklerini bildirmişlerdi.</p>

  <p>Rostov ile İlyin, dörtnala gelirken Prenses Mariya, Alpatiç’in, dadının ve hizmetçi kızların yalvarmalarına rağmen, arabaların hazırlanmasını emretmiş, yola çıkmak istemişti. Ama arabacılar yoldan geçen süvarileri Fransız sanarak kaçmış, evdeki kadınlar da ağlayıp sızlanmaya başlamışlardı.</p>

  <p>Rostov, sofadan geçerken, her yönden:</p>

  <p>– Kurtarıcımız! Babamız! Seni bize Tanrı gönderdi! diye dokunaklı sözler duyuluyordu.</p>

  <p>Huzuruna Rostov’u çıkardıklarında Prenses Mariya ne yapacağını şaşırmış, gücünü yitirmiş bir durumda salonda oturuyordu. Kim olduğunu, niçin geldiğini, başına neler geleceğini bilemiyordu. Genç adamın Rus olduğunu belli eden yüzünden ve içeriye ilk girdiğinde söylediği sözlerden, kendi çevresinden biri olduğunu anlayarak o derin bakışlı, ışıklı gözlerini ona doğru çevirdi, kesik kesik konuşmaya başladı.</p>

  <p>Rostov, bu karşılaşmada romantik bir hava bulmuştu. Prenses Mariya’yı dinlerken, “Savunacak kimsesi olmayan, üzüntülerden mahvolmuş, tek başına, kaba ve asi köylülerin elinde kalmış bir genç kız! Beni buraya sürükleyen ne garip bir kadermiş!” diye düşünüyordu!</p>

  <p>Genç kızın, tüm bunların babasının cenaze töreninden sonra başına geldiğini anlatırken sesi titremeye başladı. Önce başını öbür tarafa çevirmişti. Ama sonradan sanki Rostov’un içinde kendisine karşı bir acıma uyandırmak istediğini belirtmekten korkuyormuş gibi, soru soran, ürkek bir tavırla baktı. Rostov’un gözleri dolu dolu olmuştu. Prenses Mariya bunu fark etti ve Rostov’a çirkinliğini unutturan o ışıklı gözlerindeki derin minnetle baktı.</p>

  <p>Rostov yerinden kalkarak:</p>

  <p>– Buraya bir rastlantı sonucu geldiğim ve size hizmet etmek fırsatını bulabileceğim için ne kadar mutlu olduğumu anlatamam prenses! dedi. Buyrun gidin! Size şerefim üzerine yemin ederim ki bir tek kişi canınızı sıkacak herhangi bir davranışta bulunamayacaktır. Yeter ki size yolda eşlik etmeme izin verin, dedi ve çar soyundan olan hanımların karşısında olduğu gibi özel bir saygıyla yerlere kadar eğildikten sonra kapıya doğru yürüdü.</p>

  <p>Rostov, bu saygılı tavrı takınarak onunla tanışmaktan mutluluk duyduğu halde, genç kızla bir ilişki kurmak için başına gelen bu felaketten yararlanmak istemediğini göstermek istiyor gibiydi.</p>

  <p>Prenses Mariya bunu anladı ve böyle bir tavır takındığı için ona değer verdi. Fransızca olarak:</p>

  <p>– Size çok çok teşekkür ederim! İnşallah bütün bunlar sadece bir anlaşmazlıktan başka bir şey değildir ve bunda kimsenin suçu yoktur, dedi.</p>

  <p>Bunu söylerken birden ağlamaya başlamıştı.</p>

  <p>– Özür dilerim! diye mırıldandı.</p>

  <p>Rostov, kaşlarını çatarak tekrar yerlere kadar eğildi ve odadan dışarı çıktı.</p>

  <h2>XIV</h2>

  <p class="nonindent">İlyin:</p>

  <p>Nasıl, seninki güzel mi? Hayır benim pembeli müthiş bir şey! Hem de adı Dunyaşa’ymış, diyecek oldu ama Rostov’un yüzüne bakar bakmaz sustu.</p>

  <p>Hayran olduğu bir insan ve komutan olan Rostov’un o sırada bambaşka düşünceler içinde olduğunu sezmişti. Rostov, öfkeli bir tavırla başını çevirip İlyin’e baktı ve bir karşılık vermeden hızlı adımlarla köye doğru yürüdü.</p>

  <p>Kendi kendine:</p>

  <p>– Gösteririm ben onlara! Gösteririm o haydutlara ben! diye söyleniyordu.</p>

  <p>Alpatiç, koşmamak için adımlarını geniş geniş atarak, hızlı gittiği halde, Rostov’a güç bela yetişiyordu. Yanına gelince:</p>

  <p>– Nasıl bir karar verdiğinizi sorabilir miyim? dedi.</p>

  <p>Rostov durdu, yumruklarını sıkarak birden tehdit edici bir tavırla Alpatiç’in üzerine yürüdü.</p>

  <p>– Karar mı? Ne kararı? İhtiyar bunak! diye bağırdı. Sen ne bekliyordun? Söylesene? Ha? Ha? Köylüler ayaklanıyor, sen bir türlü onlarla baş edemiyorsun, öyle mi? Asıl hain sensin! Ben sizin ne mal olduğunuzu bilirim! Hepinizin derisini yüzeceğim!</p>

  <p>Sonra sanki öfkesini boşuna harcamaktan korkuyormuş gibi, Alpatiç’i bırakıp hızla ileri doğru yürüdü. Alpatiç, hakarete uğradığı halde, gururunu yenerek, uçar gibi geniş geniş adımlar ata ata Rostov’un peşinden gidiyor, ona düşündüklerini bildirmeye devam ediyordu. Köylüler akıllarına bir şey koydular mı onda inat ettiklerini, bu bakımdan, o sırada, elde bir askerî birlik yokken onlara karşı koymanın akıllıca bir şey olmayacağını söylüyor, “Önce bir askerî birlik getirilmesi daha iyi olmaz mı?” diyordu.</p>

  <p>Nikolay, içten gelen çılgınca bir öfkeyle ve hırsını birinden almak ihtiyacından ötürü midesinde bir ağırlık hissederek anlamsız bir tavırla:</p>

  <p>– Ben onlara askerî birlik nedir göstereceğim! Onlara karşı koyayım da görsünler! diye anlamsız anlamsız söyleniyordu.</p>

  <p>Daha ne yapacağını kestirmeden bilinçsiz olarak, kararlı, hızlı adımlarla kalabalığın üzerine yürüdü. Ama Rostov kalabalığa yaklaştıkça Alpatiç, onun bu akla uygun olmayan davranışlarının belki de iyi sonuçlar vereceğini daha iyi hissetmeye başlamıştı. Onun hızlı ve sert adımlarla gelişine, kararlı, somurtmuş yüzüne bakan kalabalık köylüler aynı şeyi hissediyorlardı.</p>

  <p>Süvariler köye girdiklerinden ve Rostov prensesin yanına gittiğinden bu yana, kalabalıkta bir şaşkınlık, bir anlaşmazlık olmuştu. Bazı köylüler bu gelenlerin Rus olduklarını söyleyerek “Küçük hanımın buradan çıkmasına engel olmamıza kızmasınlar!” diye söyleniyorlardı. Dron da aynı düşüncedeydi. Ama bunu açıklar açıklamaz Karp ile başka köylüler eski muhtara söylenmeye başladılar. Karp:</p>

  <p>– Kaç yıldır milleti soyup soğana çevirdin, söylesene! diye bağırdı. Senin için hepsi bir! Çanak çömleğini topladığın gibi çeker gidersin! Bizim evler yıkılmış, senin umurunda mı?</p>

  <p>Bir başkası:</p>

  <p>– Dediler ya, herkes düzene uysun diye? Hiç kimse evinden çıkmasın, buradan bir tek iğne çıkmasın diye! İşte bu kadar! diye bağırıyordu.</p>

  <p>Birden kısa boylu bir ihtiyar, hızlı hızlı konuşarak Dron’a söylenmeye başladı:</p>

  <p>– Sıra senin oğlandaydı. Ona acıdın tabii! Ama benim Vanka’yı yazdırdın. Ah! Ah! Bu dünya kimseye kalmaz!</p>

  <p>– Kalmaz ya!</p>

  <p>Dron:</p>

  <p>– Ben barıştan yanayım! diyordu.</p>

  <p>– Tabii barıştan yanasın ya! Şu göbeğe baksana!</p>

  <p>Uzun boylu iki köylü ise kendilerine göre bir şeyler söylüyorlardı. Rostov yanında İlyin, Lavruşka ve Alpatiç’le birlikte kalabalığa yaklaşınca, Karp parmaklarını kuşağının altına sokarak, dudaklarında hafif bir gülümsemeyle kalabalığın arkasından çıktı. Dron ise aksine arka sıralara sokuldu ve kalabalık biraz daha yoğunlaştı. Rostov, hızlı adımlarla yaklaşarak:</p>

  <p>– Bana baksanıza! Muhtar kim burada? diye sordu.</p>

  <p>Karp:</p>

  <p>– Muhtar mı? Ne yapacaksın muhtarı? dedi.</p>

  <p>Fakat daha sözünü bitirmemişti ki şiddetli bir tokattan başındaki şapka yana kaydı. Rostov’un gür sesi duyuldu:</p>

  <p>– Çıkarın şapkalarınızı, hainler! Muhtar nerede?</p>

  <p>Delirmiş gibi bağırıyordu. Yer yer acele ile konuşan uysal sesler duyuldu:</p>

  <p>– Muhtar gelsin! Muhtarı istiyor! Dron Zahariç! Sizi istiyorlar!</p>

  <p>Aynı zamanda şapkalar çıkarılıyordu. Karp:</p>

  <p>– Bizim ayaklanmamız doğru olmaz! Biz kurallara saygılıyız, diye söylendi.</p>

  <p>Arkadan birkaç kişi aynı anda konuşmaya başladılar:</p>

  <p>– Bizim ihtiyarların söylediklerine göre aramızda fazla komutan varmış...</p>

  <p>Rostov, kendisini kaybetmiş gibi bağırarak Karp’ı yakasından yakaladı:</p>

  <p>– Daha konuşmuyor musun? Buna isyan derler! Haydutlar! Hainler!</p>

  <p>Deli gibi avazı çıktığı kadar bağırıyordu:</p>

  <p>– Bağlayın şunu; bağlayın!</p>

  <p>Karp’ı bağlamak için Alpatiç’ten başka kimse yoktu. Bununla birlikte Lavruşka Karp’a doğru koştu, ellerini arkadan yakaladı.</p>

  <p>– Emrederseniz yamaçtan bizimkileri çağırtayım! diye bağırdı.</p>

  <p>Köylülere doğru dönüp aralarından Karp’ı bağlamak için iki kişi daha çağırdı. Köylüler uysal bir tavırla kalabalığın arasından çıkıp kuşaklarını çözmeye başladılar.</p>

  <p>Rostov:</p>

  <p>– Muhtar nerede? diye bağırıyordu.</p>

  <p>Dron, yüzü sararmış ve kaşları çatık olarak kalabalığın arasından çıktı. Rostov, sanki verdiği emir hiçbir engelle karşılaşmayacakmış gibi:</p>

  <p>– Muhtar sen misin? Bağlayın şunu! Lavruşka! diye bağırıyordu.</p>

  <p>İki köylü daha Dron’u bağlamaya koyuldular. Dron da onlara yardım etmek istiyormuş gibi kendi kuşağını çözerek uzatmıştı. Dron köylülere doğru döndü.</p>

  <p>– Şimdi hepiniz beni dinleyin! dedi. Hemen şimdi marş, marş! Evlerinize, bir daha sesinizi bile işitmeyeyim!</p>

  <p>Etraftan birbirlerine çıkışan insanların sesleri duyuldu.</p>

  <p>– İyi ama biz kötülük yapmadık ki! Biz sadece aptallığımızdan... saçma işler yaptık işte... dedim ya ben, bunlar yolsuz işler diye!</p>

  <p>Alpatiç, kendi yetkilerini kullanarak:</p>

  <p>– Ben de size öyle dedim ya! İyi etmediniz arkadaşlar!</p>

  <p>Bunun üzerine:</p>

  <p>– Aptallık bizde, Yakov Alpatiç! diye sesler duyuldu.</p>

  <p>Sonra kalabalık hemen dağılmaya ve köyün içinde sokak sokak ayrılmaya başladı.</p>

  <p>Eli kolu bağlanmış iki köylüyü, çiftlik sahibinin avlusuna götürdüler. İki sarhoş köylü arkalarından gidiyorlardı. Biri Karp’a doğru dönerek:</p>

  <p>– Şu haline bak be! diyordu.</p>

  <p>– İnsan beylerle böyle konuşur mu? Sen ne sanıyordun yani?</p>

  <p>Öbürü:</p>

  <p>– Aptal be! Vallahi aptal! diye sözünü doğruluyordu.</p>

  <p>İki saat sonra Boguçarovo Köşkü’nün avlusunda arabalar hazırlanmıştı. Köylüler aceleyle içeriden eşya taşıyor, arabalara yüklüyorlardı. Prenses Mariya’nın isteği üzerine, kapatıldığı kilerden çıkarılan Dron da avluda duruyor, köylülere emir veriyordu. Köylülerden uzun boylu, yuvarlak yüzlü ve hep gülümseyen biri hizmetçinin elinden bir kutuyu kaparak:</p>

  <p>– Öyle biçimsiz koyma onu! diyordu. Bu da para eder! Ne diye onu böyle atıp halatın altına sokuyorsun. Böyle yaparsan kaybolur! Ben öyle şeyleri sevmem! Her şey doğru dürüst, usulüne göre olsun isterim. İşte bak şöyle, hasırın altına koyarsan üzerine de saman örtersin! Hah, işte böyle. Mükemmel olur. Çok güzel!</p>

  <p>Prens Andrey’in kütüphanesindeki dolapları çıkaran bir başka köylü:</p>

  <p>– Ne çok kitap var yahu! Ne çok kitap! diye söyleniyordu. Değmesin, ne ağır şeymiş, arkadaşlar. Ne ağır kitaplarmış!</p>

  <p>Uzun boylu, yuvarlak yüzlü köylü gözünü kırparak en üstte duran kalın lügatları gösterdi:</p>

  <p>– Tabii başkaları gibi gezip tozmamışlar, hep yazmışlar! dedi.</p>

  <p class="extract">Rostov, prensesi kendisiyle ahbaplık etmeye zorlamak için evine gitmiş, genç kadının çıkışını beklemek için köyde kalmıştı. Prenses Mariya’nın arabaları çiftlikten ayrılıncaya kadar bekledi. Sonra atına bindi ve prensesi bizim birliklerin işgal ettiği Boguçarovo’dan on iki verst ileriye dek uğurladı. Yankovo’ya gelince yolcu hanında saygıyla veda etti ve ancak o zaman prensesin elini öpmek cesaretinde bulundu. Prenses hayatını kurtardığı için (Rostov’un davranışını böyle tanımlıyordu) teşekkür edince de kızararak:</p>

  <p>– Rica ederim, diye karşılık verdi. En basit bir zaptiye memuru bile aynı şeyi yapardı! Eğer yalnız köylülerle savaşmamız gerekseydi düşmanın bu kadar ilerlemesine izin vermezdik...</p>

  <p>Bunu söylerken nedense utanıyordu. Konuyu değiştirmeye çalışarak:</p>

  <p>– Yalnız sizinle tanışmak fırsatı çıktığı için mutluyum. Güle güle prenses! Size mutluluk ve teselli dilerim. İnşallah daha iyi koşullar altında, gene karşılaşırız. Eğer yüzümün kızarmasını istemiyorsanız lütfen bana teşekkür etmeyin.</p>

  <p>Ama prenses, ona artık sözle olmasa bile ışıl ışıl yüzündeki minnet ve sevgi ifadesiyle teşekkür ediyordu. Ona hiçbir bakımdan borçlu olmadığına inanmıyordu. Tam tersine, kesin olarak inanıyordu ki eğer Rostov olmasaydı kendisi muhakkak hem isyancıların hem de Fransızların elinde mahvolacaktı. Rostov da onu kurtarmak için, apaçık görülen, korkunç tehlikelere atılmıştı. Bundan başka, daha da kesin olarak şuna inanmıştı ki genç adamın yüksek ve soylu bir karakteri vardı. Durumunu kavrayabilen, çektiği acıyı anlayabilen bir insandı. Ona ağlayarak kaybettiği babasından söz ettiği sırada, iyilik dolu, dürüst bakışlı gözlerinin nasıl yaşla dolduğu hayalinden bir türlü silinmiyordu.</p>

  <p>Onunla vedalaştıktan ve yalnız kaldıktan sonra birden gözlerinin yaşlandığını hissetmişti. O zaman ilk kez olarak zihninde garip bir soru kıvrıldı: Yoksa onu seviyor muydu? Daha sonra Moskova’ya giderken yolda prensesle aynı faytonda giden Dunyaşa, hiç de sevinilecek bir durumda bulunmadığı halde, genç kızın birkaç kez arabanın penceresinden sarkarak bilinmeyen bir nedenle hem sevinç hem de hüzünle gülümsediğini fark etmişti.</p>

  <p>Prenses Mariya, “Eh, onu sevsem bile bundan ne çıkar?” diye düşünüyordu. Kendi kendine belki de hiçbir zaman onu sevmeyecek bir erkeğe âşık olduğunu itiraf etmesi, onda ne kadar utanç uyandırırsa uyandırsın, gene de bunu hiç kimse, hiçbir zaman bilemeyecek diye kendisini teselli ediyor, ömrünün sonuna dek hiç kimseye söylemeden, ilk ve son olarak âşık olduğu erkeği sevmeye devam ederse bundan ötürü suçlu sayılmayacağını düşünüyordu.</p>

  <p>Bazen bakışlarını, kendisine karşı gösterdiği ilgiyi, söylediği sözleri hatırlıyor ve mutluluk ona imkânsız görünmüyordu. İşte o zaman Dunyaşa, prensesin arabanın penceresinden dışarıya gülümseyerek baktığını fark etti.</p>

  <p>Prenses Mariya, “Böyle bir anda Boguçarovo’ya gelsin, kız kardeşi de Prens Andrey’den vazgeçsin, hayret!” diye düşünüyordu. Bütün bunlarda, Tanrı’nın iradesini görüyordu.</p>

  <p>Prenses Mariya, da Rostov’un üzerinde çok iyi bir etki bırakmıştı. Onu hatırladığı vakit, içinde bir neşe duyuyor, ama arkadaşları Boguçarovo’daki macerasını işiterek, şaka niyetine, saman almaya giderken Rusya’nın en zengin kısmetlerinden birini eline geçirmiş olduğunu söyleyince kızıyordu. Aslında kızmasının nedeni, üzerinde böyle tatlı bir etki yaratmış olan yumuşak karakterli ve bir serveti olan Prenses Mariya ile evlenmek düşüncesinin, elinde olmadan birkaç kez aklından geçmesiydi. Kendisi için Prenses Mariya’dan daha iyi bir eş bulunamazdı! Onunla evlenmesi annesini, yani kontesi, büyük bir mutluluğa kavuşturacak, babasının durumunu düzeltecek, hatta (bunu Nikolay kesin olarak hissediyordu) Prenses Mariya’yı da mutluluğa kavuşturacaktı.</p>

  <p>Peki ama Sonya? Ona verdiği söz ne olacaktı? İşte Rostov kendisine şaka yolu Prenses Bolkonskaya’dan söz ettikleri vakit bu yüzden öfkeleniyordu.</p>

  <h2>XV</h2>

  <p class="nonindent">Kutuzov, orduların başına gelince Prens Andrey’i hatırlamış, bir emir göndererek genç adamı genel karargâha çağırtmıştı.</p>

  <p>Prens Andrey, Çarevo-Zaymişçe’ye Kutuzov’un orduları ilk olarak denetlediği gün ve tam denetleme sırasında gelmişti. Kapısında başkomutanın arabası bulunan papazın evi önünde inmiş, sundurmadaki banka oturarak herkesin şimdi “başkomutan hazretleri” dediği Kutuzov’u beklemeye başlamıştı. Köyün arkasındaki tarladan bazen bando sesleri, bazen de yeni başkomutana, “Huraaa! Huraaa!” diye bağıran sayısız insan sesinin müthiş uğultusu duyuluyordu. Hemen orada, Prens Andrey’den on adım kadar beride, onun uzakta olmasından ve havanın güzelliğinden yararlanarak iki emir eri, bir kurye, bir de uşak duruyordu. Bıyıklarıyla favorileri birbirine karışmış, esmerce, kısa boylu bir süvari yarbayı, atını dış kapıya doğru sürerek Prens Andrey’e baktı. “Başkomutan hazretlerinin” evde oturup oturmadığını, yakında gelip gelmeyeceğini sordu.</p>

  <p>Prens Andrey’in “başkomutan hazretlerinin” genelkurmayından olmadığını, oraya daha yeni gelmiş olduğunu söylediği, süvari yarbayı üniforması pırıl pırıl emir erine döndü. Başkomutanın emir eri, tüm başkomutanların emir erlerinin subaylarla konuşurken yaptıkları gibi, bambaşka bir küçümsemeyle:</p>

  <p>– Ne yapacaksınız başkomutan hazretlerini? Herhalde şimdi gelecektir. Siz ne istiyorsunuz? dedi.</p>

  <p>Süvari yarbayı emir erinin böyle bir tonla konuşmasına hafifçe gülerek atından indi, onu bakıcıya bıraktı. Sonra Bolkonski’ye yaklaşıp hafifçe eğilerek selam verdi. Bolkonski, oturduğu bankın üzerinde kenara çekildi. Süvari yarbayı yanına oturdu.</p>

  <p>– Siz de mi başkomutanı bekliyorsunuz? diye sordu. Diyorlar ki herkesi kabul ediyormuş! Tanrı’ya şükürler olsun! Yoksa iş o kalem efendilerine kalırsa felaket! Yermolov boşuna Almanların tarafına geçmek istemedi ya! Şimdi belki Rusya’da seslerini duyabilecekler. Yoksa şimdiye dek neler yaptılar. Hep geriye çekildiler, hep geriye çekildiler. Siz sefere katıldınız mı?</p>

  <p>Prens Andrey:</p>

  <p>– Evet, o zevki ben de tattım! Hem de yalnız geri çekilişe katılmakla kalmadım. Bu geri çekiliş sırasında değer verdiğim ne varsa, artık çiftliklerimden, doğup büyüdüğüm evden söz etmiyorum, babamı, üzüntüden ölen babamı bile yitirdim. Ben Smolenskiliyim.</p>

  <p>Daha çok “Vaska” adı altında tanınan Yarbay Denisov, Prens Andrey’in elini sıkarak ve yüzüne dostça bir dikkatle bakarak:</p>

  <p>– Ya! Demek siz Prens Bolkonski’siniz öyle mi? Tanıştığımıza çok sevindim! dedi.</p>

  <p>Biraz sustuktan sonra da Prens Andrey’in acısını paylaştığını belli eden bir tavırla:</p>

  <p>– Evet, duydum! İşte İskit Savaşı buna derler. Bunlar hepsi iyi güzel de yalnız bu işe kendileri de katılmış olanlar için değil. Demek öyle... Demek siz Prens Andrey Bolkonski’siniz?</p>

  <p>Başını salladı, sonra gene hüzünlü bir gülümseyişle prensin elini tekrar sıktı:</p>

  <p>– Çok memnun oldum prens! Çok memnun oldum, tanıştığımıza! diye tekrarladı.</p>

  <p>Prens Andrey, Denisov’u Nataşa’nın anlattıklarından tanıyordu. Nataşa, Prens Andrey’e kendisine ilk olarak onun talip olduğunu anlatmıştı. Bu anı, içinde birden hem tatlı hem acı bir duygu uyanarak son zamanlarda artık hiç düşünmediği, ama her şeye rağmen gene de yüreğinden silemediği hüzünlü hayallerle canlandırdı. Son zamanlarda Smolensk’in düşmana bırakılması, Lısiye Gori’ye gitmesi, kısa bir süre önce haber aldığı babasının ölümü gibi, içinde o kadar değişik, o kadar ciddi başka izlenimler meydana gelmiş ve genç adam o kadar başka duygular içinde kalmıştı ki bunlar çoktandır aklına gelmiyordu. Ama bu anı dizisi zihinde tekrar canlanınca artık hiç de eskisi kadar şiddetli bir etki yaratmadı. Denisov’a gelince, Bolkonski’nin adını duyunca, onun da zihninde bir dizi anı uyanmıştı. Bunların etkisi altında akşam yemeğinden sonra, Nataşa’nın şarkısını nasıl dinlediğini ve on beş yaşında bir kıza, nasıl kendisi de farkında olmadan evlenme teklif ettiğini hatırladı. Birden o uzak ve romantik geçmişe gömülmüştü. O günlerini ve Nataşa’ya karşı duyduğu sevgiyi hatırlayarak gülümsedi. Ama hemen sonra, şimdi onu her şeyden çok ve tutkuya varan bir derecede ilgilendiren konuya geçti. Bu da geri çekiliş sırasında, ön hatlarda hizmet görürken tasarladığı bir harekât planıydı. Bunu Barclay de Tolly’ye teklif etmişti. Şimdi de Kutuzov’a sunacaktı. Planın ana fikri şuydu: Fransızların cephesi aşırı derecede yayılmıştı. Bu bakımdan, orduların yolunu kesmek için, cepheden hücum edecek yerde, birliklerin birbirleriyle olan bağlantısını kesmeye çalışmalıydı. Denisov planını Prens Andrey’e anlatmaya başladı:</p>

  <p>– Tüm bu hat boyuna tutunamazlar. Bu imkânsız bir şeydir! Sorumluluğu üzerime alıyorum. Cephelerini yaracağım. Bana beş yüz kişi verin onları mahvederim! Bunu kesin olarak söylüyorum! Burada bir tek sistem uygulanmalı: çete savaşı.</p>

  <p>Denisov, ayağa kalkmış, planını elini kolunu hareket ettirerek Bolkonski’ye anlatıyordu. Sözlerinin ortasında denetleme yerinden, birliklerin şimdi artık daha karışık, daha yaygın bandonun sesi ile, şarkılara karışan bağırışları duyuluyordu. Ayak sesleri, bağırışlar tüm köye yayıldı. Kapıda duran Kazak:</p>

  <p>– Geliyor! diye bağırdı. Geliyor!</p>

  <p>Bolkonski’yle Denisov, bir grup erin (Bunlar şeref kıtasıydı.) durduğu kapıya yaklaştı ve sokaktan gelen Kutuzov’u gördüler; pek yüksek olmayan doru bir ata binmişti. Arkasından generallerden kurulu kalabalık bir maiyet geliyordu. Barclay de Tolly onunla hemen hemen at başı gidiyordu. Subaylar, kalabalık bir halde arkalarından koşuyor, çevrelerinde bulunanlarla birlikte, “Huraaa!” diye bağırıyorlardı.</p>

  <p>Kutuzov’dan önce avluya, dörtnala, yaverleri girdiler. Kutuzov vücudunun ağırlığı altında sanki kayar gibi ağır ağır giden atını sabırsızlıkla mahmuzlayarak durmadan başını sallıyor, elini kenarı kırmızı şeritli, siperliksiz beyaz süvari kasketine değdirerek selamlara karşılık veriyordu. Çoğu süvari olan yiğit humbaracıların meydana getirdiği ve selama duran şeref kıtasına yaklaşınca bir dakika kadar hiç konuşmadan onlara bir komutan gözüyle ısrarla baktı. Sonra çevresinde bulunan general ve subay kalabalığına doğru döndü. Yüzünde birden ince bir zekâ belirmişti; öfkeli bir tavırla omuzlarını silkti:</p>

  <p>– Elde böyle yiğitler varken hep geri çekiliyoruz! Hep geri çekiliyoruz! dedi.</p>

  <p>Sonra:</p>

  <p>– Eh, hoşçakalın general, diye eğilerek atını mahmuzlayıp Prens Andrey ile Denisov’un önünden geçti, avlunun kapısından içeri girdi. Arkasından:</p>

  <p>– Huraaa! Huraaa, Huraaa! diye bağırıyorlardı.</p>

  <p>Prens Andrey onu görmeyeli Kutuzov daha da şişmanlamış, göbek bağlamış, vücudunu yağ kaplamıştı. Ama o zihinden silinmeyen ve akı daha belirli olan gözü de yarası da yüzündeki ve vücudundaki yorgunluk da aynıydı. Sırtında redingot biçiminde bir ceket (omzunda incecik bir kayışa bağlı bir kırbaç asılıydı) başında da beyaz bir süvari kasketi vardı. Sağlam yapılı kısrağının üzerinde hantal hantal, hafifçe sallanarak, iki yana yaylanarak oturuyordu. Avluya girerken yavaşça “Füüüüt!” diye ıslık çaldı.</p>

  <p>Yüzünde gösteriden sonra dinlenmeye niyetlenen bir insanın sakinleşmiş memnunluğu seziliyordu. Sol ayağını üzengiden çıkarıp tüm vücuduyla gösterdiği çabadan ötürü yüzünü buruşturarak güçlükle eyerin üzerinden aşırdı, dizini bükerek, içini çeke çeke, homurdana homurdana inmesine yardım eden Kazakların, yaverlerin elleri üzerinde indi.</p>

  <p>Toprağa ayak bastıktan sonra kendisine çekidüzen verdi, gözlerini kısarak çevresine bakındı. Gözüne Prens Andrey ilişti, ama onu tanıyamadığı belliydi. Bir yere dalıyormuş gibi, kendine özgü, dalgalanan bir yürüyüşle kapıya doğru yürüdü.</p>

  <p>– Füüt!.. diye ıslık çaldı, sonra tekrar dönüp Prens Andrey’e baktı.</p>

  <p>Yüzüne bakınca içinde uyanan izlenim ona ancak birkaç saniye sonra (sık sık ihtiyarlarda olduğu gibi) prensin kim olduğunu hatırlattı.</p>

  <p>– A a! Merhaba prens! Merhaba evladım! Gel buraya... diye yorgun yorgun söylendi, sonra çevresine bakınarak vücudunun ağırlığı altında gıcırdayan sundurmaya çıktı. Kemerini çözdü, banka oturdu.</p>

  <p>– Eh, baban nasıl?</p>

  <p>Prens Andrey kısaca:</p>

  <p>– Dün akşam öldüğünü haber aldım! dedi.</p>

  <p>Kutuzov iri iri açılmış gözleriyle, korkuyla Prens Andrey’e baktı, sonra kasketini başından çekerek haç çıkardı.</p>

  <p>– Yeri cennet olsun! Tanrı’nın buyruğu hepimizin üzerine olsun!</p>

  <p>Tüm göğsünü şişirerek derin derin içini çekti ve bir süre sustu. Sonra:</p>

  <p>– Onu sever, sayardım. Acını yürekten paylaşıyorum, dedi.</p>

  <p>Prens Andrey’e sarıldı, geniş göğsüne bastırdı ve uzun bir süre yanından ayrılmadı. Bıraktığı vakit de Prens Andrey, Kutuzov’un kalın dudaklarının titrediğini, gözlerinin de dolu dolu olduğunu fark etti. Kutuzov içini çekti, kalkmak için iki eliyle banka dayandı.</p>

  <p>– Benim odama gidelim, benim odama gidelim, orada konuşuruz! dedi.</p>

  <p>Ama, bu sırada düşman karşısında olduğu gibi komutanlarının da karşısında pek az çekingenlik duyan Denisov, kapının önündeki yaverin kendisini öfkeli fısıltılarla durdurmaya çalışmasına rağmen, mahmuzlarını şıkırdata şıkırdata korkusuzca sundurmaya çıktı. Kutuzov, banka dayadığı elini gevşeterek hoşnutsuz bir tavırla ona baktı. Denisov kendisini tanıttıktan sonra “başkomutan hazretlerine” yurdun iyiliği için çok önemli bir şey bildirmek istediğini söyledi. Kutuzov ona yorgun bir tavırla baktıktan sonra canı sıkılarak elini banktan çekip göbeğinin üzerine kavuşturdu:</p>

  <p>– Yurdun iyiliği için mi? diye tekrarladı. Söyle bakalım, neymiş?</p>

  <p>Denisov, bir genç kız gibi kızardı (Bu bıyıklı, yaşlı ve içki içtiğini belli eden yüzde böyle bir kırmızılık görmek o kadar garipti ki). Sonra düşman hatlarını Smolensk ile Vyazma arasında kesmek için tasarlamış olduğu harekât planını, cesaretle anlatmaya başladı. Denisov bu bölgelerde yaşamıştı, oraları iyi biliyordu. Planı özellikle sözlerindeki o inandırıcı anlam sayesinde çok doğru ve iyi görünüyordu. Kutuzov, ayaklarına bakıyor, yalnız arada bir gözlerini sanki oradan tatsız bir şeyin ortaya çıkmasını bekliyormuş gibi bir tavırla komşu evin avlusuna doğru çeviriyordu. Gerçekten baktığı o köy evinden, Denisov konuşurken, koltuğunun altında bir evrak çantasıyla bir general çıkmıştı. Kutuzov’un Denisov’un sözlerinin tam ortasında:</p>

  <p>– Ne o, hazır mısın yoksa? diye sordu.</p>

  <p>General:</p>

  <p>– Hazırım ekselans! dedi.</p>

  <p>Kutuzov, “Tek başına bir insan tüm bunları nasıl yetiştirebilir?” der gibi başını salladı ve Denisov’u dinlemeye devam etti.</p>

  <p>Denisov:</p>

  <p>– Size bir Rus subayı olarak şeref sözü veriyorum ki Napolyon’un birlikleri arasındaki bağlantı yollarını keserim.</p>

  <p>Kutuzov sözünü keserek:</p>

  <p>– Levazım birlikleri komutanı Kiriliç Andereyeviç, Denisov senin neyin olur? diye sordu.</p>

  <p>– Özbeöz amcamdır, ekselans.</p>

  <p>Kutuzov neşeyle:</p>

  <p>– Ya? Onunla iyi dosttuk! dedi. Peki, peki yavrum. Sen burada genelkurmayda kal. Yarın konuşuruz.</p>

  <p>Başıyla Denisov’u selamladı, sonra arkasını dönerek Konovnitsin’in ona getirmiş olduğu belgeleri almak için elini uzattı. Nöbetçi general hoşnutsuz bir tavırla:</p>

  <p>– Ekselans odalarına giderse daha iyi olmaz mı? dedi. Planları gözden geçirmemiz ve bazı belgeleri imzalamanız gerekiyor.</p>

  <p>Kapıdan çıkan yaver, evin içinde her şeyin hazır olduğunu bildirdi. Ama belli ki Kutuzov içeriye artık tüm görevlerden kurtulmuş olarak girmek istiyordu. Yüzünü buruşturdu.</p>

  <p>– Hayır yavrum, sen emret de şuraya küçük bir masa getirsinler. Onlara şuracıkta bakıvereyim.</p>

  <p>Sonra Prens Andrey’e doğru döndü:</p>

  <p>– Sen gitme, diye ekledi.</p>

  <p>Prens Andrey, sundurmada kalarak nöbetçi generalin sözlerine kulak kabarttı.</p>

  <p>General rapor verirken Prens Andrey, kapının arkasında bir kadın fısıltısı ve ipek bir elbisenin hışırtısını duyuyordu. Birkaç kez o yöne doğru baktı ve her seferinde kapının arkasında, pembe bir elbise giymiş, başına da eflatun bir mendil bağlamış, şişman, kırmızı yanaklı, güzel bir kadının, elinde büyük bir tabakla durduğunu gördü. Kadın herhalde başkomutanın içeriye girmesini bekliyordu. Kutuzov’un yaveri Prens Andrey’e fısıldayarak bu kadının o evin hanımı ve papazın karısı olduğunu, ekselans içeriye girdiği anda ona tuz, ekmek sunmak istediğini söyledi. Kocası ekselansı kilisede, elinde haçla karşılamıştı, kadın ise evinde karşılamak istiyordu...</p>

  <p>Yaver gülümseyerek:</p>

  <p>– Çok şirin şey! diye ekledi.</p>

  <p>Kutuzov, bu sözleri duyunca dönüp o yöne baktı. Nöbetçi generalin sözlerini (ki bu sözlerin asıl konusu, Çarevo-Zaymişçe’deki mevzilerin eleştirilişi idi) tıpkı Denisov’u, hatta yedi yıl önce Austerlitz Savaşı konusunda konseyin tartışmalarını dinlediği gibi dinliyordu. Herhalde sadece kulak sahibi olduğu için dinliyordu, kulaklarının birinde ilaç vardı, yine de işitiyordu. Ama belli ki nöbetçi generalin söyledikleri arasında hiçbir şey, onda bir hayret ya da bir ilgi uyandırmıyor, kendisine ne söylenirse söylensin, hepsini daha önceden biliyor ve tüm bunları sadece ölmek gibi bir zorunlulukla dinî bir törende okunan duaları “dinlemek zorunda” dinliyordu. Denisov’un söylediği her şey yerinde, dahası akıllıcaydı. Ama belliydi ki Kutuzov bilgiyi de zekâyı da küçümsüyor ve işi bir başka şeyin sonuca vardırdığını biliyordu. Prens Andrey, başkomutanın yüzündeki anlamı dikkatle izliyor ve fark ediyordu ki bu yüzde sadece bir can sıkıntısı ile kapının arkasında duyulan kadın fısıltısının ne anlama geldiğini düşünmekten doğan bir merak vardı. Aynı zamanda Kutuzov’un ayıp olmayacak bir şekilde davranmak istediğini anlıyordu. Kutuzov, besbelli, aklı da bilgiyi de hatta Denisov’un gösterdiği yurtseverliği de küçümsüyordu. Ama bu küçümseyiş, akılla, duyguyla, bilgiyle ilgisi bulunmayan (çünkü konuşmasında bunları belli etmemeye çalışıyordu) bambaşka bir şeyden kaynaklanıyordu. Bunları yaşlılığından, hayattaki tecrübelerinden gelen bir olgunluktan ötürü önemsiz görüyordu. Raporla ilgili olarak kendiliğinden verdiği tek emir, Rus birliklerinin yağmacılığıyla ilgiliydi. Nöbetçi general raporunu verdikten sonra, ekselansa imzalaması için, henüz yeşermiş bir arpa tarlasını erlerine biçtirdikleri için ordu komutanlarını şikâyet eden bir çiftlik sahibinin dilekçesini sundu.</p>

  <p>Kutuzov bu işi dinledikten sonra, dudaklarını şapırdatarak başını salladı:</p>

  <p>– Sobaya... ateşe! Sana ilk ve son kez söylüyorum oğlum, bu gibi işleri sobaya atacaksın! Varsın buğdayları biçsinler, varsın rahat rahat odun yaksınlar. Ben bunu yapsınlar diye emir veriyor değilim! İzin de vermiyorum. Ama bunlardan ötürü adamları cezalandırmam. Bunlar olmadan olmaz. Yaşın yanında kuru da yanar!</p>

  <p>Kâğıda bir kez daha göz attı. Başını sallayarak:</p>

  <p>– Ah! Alman titizliği yok mu... diye söylendi.</p>

  <h2>XVI</h2>

  <p class="nonindent">Kutuzov son kâğıdı imzalarken:</p>

  <p>– Eh, çok şükür bitti! diyerek güçlükle ayağa kalktı, kat kat olmuş, beyaz, tombul boynunu dimdik tutarak neşeli bir yüzle kapıya doğru yürüdü.</p>

  <p>Papazın karısı kıpkırmızı kesilerek, o kadar uzun bir süre hazırlandığı halde gene de zamanında sunamadığı büyük tabağı kaptığı gibi yerlere kadar eğilerek Kutuzov’a doğru uzattı.</p>

  <p>Kutuzov gözlerini kıstı, gülümsedi, kadını çenesinden tutarak:</p>

  <p>– Ne de güzelmişsin! Teşekkür ederim yavrum! dedi.</p>

  <p>Paltosunun cebinden birkaç altın çıkarıp kadının tuttuğu tabağın üzerine koydu. Sonra kendisine ayrılan odaya doğru yürüdü:</p>

  <p>– Eh, söyle bakalım. Burada nasılsın? İyisin ya? diye sordu.</p>

  <p>Papazın gamzeli karısı, kızarmış bir yüzle Kutuzov’un peşinden odaya geçti. Yaver, Prens Andrey’in oturduğu kapıya çıkıp yemeğe davet etti. Yarım saat sonra, Prens Andrey’i tekrar Kutuzov’un yanına çağırdılar.</p>

  <p>Kutuzov, sırtında hep o düğmeleri çözülmüş ceketle, koltukta yatar gibi oturuyordu. Elinde Fransızca bir kitap vardı. Prens Andrey içeri girince okuduğu yeri işaretlemek için kitabın arasına bir bıçak koyup kapadı. Bu, Prens Andrey’in kapağın üzerinden okuduğuna göre Madam de Genlis’nin <i>Les chevaliers du Cygne</i>’i<a class="noteref" href="../Text/dipnot.xhtml#Footnote0093" id="Feedback0093">93</a> idi.</p>

  <p>Kutuzov:</p>

  <p>– E, gel otur! Otur bakalım, konuşalım! dedi. Üzücü bir şey, çok üzücü bir şey. Yalnız dostum şunu unutma: Ben senin için baba sayılırım. İkinci babanım senin!</p>

  <p>Prens Andrey, Kutuzov’a babasının ölümü konusunda bildiği her şeyi ve Lısiye Gori’den geçerken neler gördüklerini anlattı. Kutuzov heyecanla, birden:</p>

  <p>– İşi nereye, nereye vardırdılar! diye söylendi.</p>

  <p>Belli ki Prens Andrey’in anlattıklarını dinlerken Rusya’nın nasıl bir durumda bulunduğunu açıkça gözlerinin önünde canlandırmıştı.</p>

  <p>Yüzünde kızgın bir anlamla ve herhalde kendisini heyecanlandıran bir konuşmayı sürdürmek istemeyerek:</p>

  <p>– Hele bana zaman versinler! Zaman versinler hele... diye söylendi; sonra herhalde bu heyecanlı konuşmayı kesmek için, Seni buraya yanımda kalman için çağırttım, dedi.</p>

  <p>Prens Andrey:</p>

  <p>– Teşekkür ederim, ekselans! diye karşılık verdi. Sonra dudaklarında Kutuzov’un da gözünden kaçmayan bir gülümsemeyle:</p>

  <p>– Ama korkarım ki artık genelkurmayda işe yaramam!</p>

  <p>Kutuzov ona sorar gibi baktı. Prens Andrey:</p>

  <p>– İşin doğrusu artık alaya alıştım! dedi. Subayları sevmeye başladım ve öyle sanıyorum ki erler de beni seviyorlar. Alaydan ayrılacak olursam üzülürüm. Sizin yanınızda bulunmak şerefini reddediyorsam inanın ki...</p>

  <p>Kutuzov’un tombul yüzünde zekice, şefkatli, aynı zamanda ince alayla karışık bir ifade belirdi. Bolkonski’nin sözünü keserek:</p>

  <p>– Yazık! İşime yarardın! Ama haklısın, haklısın. Bizim burada adama ihtiyacımız yok! Müşavirler her zaman çoktur! Gelgelelim iş yapacak adam bulunmaz. Eğer orada, alaylarda tüm müşavirler hizmet görselerdi alaylar böyle olmazdı. Ben seni daha Austerlitz’den hatırlıyorum... hatırlıyorum, hatırlıyorum. Elinde sancakla nasıl durduğunu hatırlıyorum.</p>

  <p>Kutuzov bunu söyleyince Prens Andrey zihninde bu anıyı canlandırarak sevinçle kızardı. Kutuzov, kolundan çekerek yanağını uzattı; o zaman Prens Andrey ihtiyar adamın gözlerinin gene dolduğunu gördü. Gerçi Prens Andrey, Kutuzov’un gözleri ikide bir yaşlanan bir adam olduğunu, o anda acısını paylaştığını, ona acıdığını, hatta ona karşı özel bir sevgi göstermek istediğini biliyordu; buna rağmen Austerlitz’in anısı içinde hem sevinç uyandırmış hem de gururunu okşamıştı. Kutuzov:</p>

  <p>– Güle güle git oğlum! Biliyorum, senin yolun şeref yoludur.</p>

  <p>Bir süre sustu:</p>

  <p>– Bükreş’te seni çok aradım; birini görevle göndermek gerekiyordu...</p>

  <p>Kutuzov, bunu söyledikten sonra konuyu değiştirerek Türklerle olan savaştan ve yapılan barıştan söz açtı:</p>

  <p>– Evet... O zaman beni az mı suçlandırdılar? diyordu. Hem savaştan ötürü hem de barış yüzünden... Ama her şey zamanında oldu! <i>Tout vient à point à celui qui sait attendre.</i><a class="noteref" href="../Text/dipnot.xhtml#Footnote0094" id="Feedback0094">94</a></p>

  <p>Sonra gene müşavirden söz açtı. Bu konunun onu ilgilendirdiği belliydi.</p>

  <p>– Oysa, orada müşavirler buradakilerden az değildi... Ah o müşavirler! Ah o müşavirler! Eğer onları dinleyecek olsaydık Türkiye’de barış yapamazdık. Böylece savaş da sürüp giderdi. Hep de her şey çabuk olsun isterler! Oysa yavaş giden uz gider! Eğer Kamenski ölmeseydi mahvolurdu! Otuz binlik kuvvetlerle kaleleri yeniden zaptediyordu. Bir kaleyi almak zor bir şey değildir, bir seferi kazanmak zordur! Bunu yapabilmek için ise kaleleri zaptetmek, hücum etmek değil, sabır ve zaman gereklidir. Kamenski Rusçuk’a asker gönderdi, ben ise yalnız onlara (sabra ve zamana) dayandım. Böylece Kamenski’den daha çok kale zaptettim, düşmanı da at eti yemek zorunda bıraktım.</p>

  <p>Başını salladı:</p>

  <p>– Fransızlar da öyle olacak!</p>

  <p>Gittikçe heyecanlanarak göğsünü yumruklaya yumruklaya konuşuyordu.</p>

  <p>– Sözüme inan. Onlara da at eti yedireceğim!</p>

  <p>Gözleri gene dolmuştu. Prens Andrey:</p>

  <p>– İyi ama bir meydan savaşı yapmak gerekmeyecek mi? diye sordu.</p>

  <p>– Gerekecek! Eğer herkes bunu istiyorsa başka yapılacak şey kalmaz... Oysa o iki savaşçıdan, sabırdan ve zamandan daha güçlü savaşçı yoktur, oğlum! Onlar her şeyi yapabilir. Oysa müşavirler <i>n’entendent pas de cette oreille, voilà le mal</i>.<a class="noteref" href="../Text/dipnot.xhtml#Footnote0095" id="Feedback0095">95</a> Bazıları istiyor, bazıları istemiyor. Böyle olunca ne yapacağız?</p>

  <p>Kutuzov, bunu bir karşılık beklediğini belirtir gibi sormuştu. Tekrar:</p>

  <p>– Bu durumda olsan ne yapmamızı ister, neyi emrederdiniz? diye tekrarladı ve gözleri derin, zekice bir anlamla parladı.</p>

  <p>Prens Andrey, her şeye rağmen ona karşılık vermediği için:</p>

  <p>– Bak sana söyleyeyim, ne yapmak gerekiyor! diye söylendi. Ne yapmak gerektiğini ve yaptığımı sana söyleyeceğim!</p>

  <p>Bir süre sustu, sonra sözlerinin üzerinde dura dura:</p>

  <p>– <i>Dans le doute, mon cher, abstiens-toi</i><a class="noteref" href="../Text/dipnot.xhtml#Footnote0096" id="Feedback0096">96</a> dedi. Eh güle güle yavrum. Şunu unutma ki yitirdiğin varlığın acısını tüm yüreğimle duyuyorum, senin için “ekselans, prens, başkomutan” falan değilim. Ben, senin için, babayım. Eğer bir şeye ihtiyacın olursa doğru bana gel! Güle güle, oğlum!</p>

  <p>Kutuzov, Prens Andrey’i kucaklayarak öptü, sonra prens daha dışarı çıkar çıkmaz, sakinleşerek içini çekti ve eline gene Madam de Genlis’nin yarım kalan romanı <i>Les Chevaliers du Cygne</i>’i aldı.</p>

  <p>Prens Andrey nasıl, neden olduğunu bir türlü anlayamıyordu ama Kutuzov’la yaptığı görüşmelerden sonra, harekâtın genel gidişi konusunda da, bu işi üzerine almış olan kişi konusunda da kuşkuları giderilmiş olarak alayına döndü. Bu ihtiyarda, alışkanlık haline gelen tutkular bir yana, kişisel hiçbir şey kalmamıştı ve zekâ yerine (ki zekâ olayları birleştiren ve onlardan sonuç çıkarılan bir şeydi) sakin olarak olayların akışını izleme yeteneği vardı. Prens Andrey, bunu gördüğü için her şeyin gerektiği gibi olacağına inanarak daha da ferahlamıştı. Onda yalnız kendisini ilgilendiren kişisel hiçbir şey yoktu. “O hiçbir olayı durup dururken uydurmaz, hiçbir şeye girişmez. Ama her şeyi dinler, her şeyi hatırlar, her şeye gereken yeri verir, yararlı olan hiçbir şeye engel olmaz ve zararlı hiçbir şeye izin vermez,” diye düşünüyordu. “O kendi iradesinden daha önemli, daha güçlü olduğunu anlıyor. Olayları görebiliyor, anlamlarını kavrıyor, bu anlamı önünde bulundurarak, olaylara kişisel bir açıdan bakarak katılmaktan, başka yöne çevrilen iradesini kullanmaktan kaçınabiliyor. Ama ona karşı asıl inanç uyandıran şey, onun Madam de Genlis’nin romanını okumasına ve Fransız atasözlerini kullanmasına rağmen tepeden tırnağa Rus olmasıdır. ‘İşi nerelere dek getirdiler!’ derken sesi nasıl titriyor, ‘Onlara at eti yedireceğim,’ derken nasıl hıçkırıyordu!”</p>

  <p>İşte Kutuzov’un saraylıların düşüncesine aykırı olarak başkomutan atanmasını söyleyen halkın genel olarak bu atanmayı desteklemesine yardım eden şey, herkesin az çok bulanık olarak duyduğu ve herkesin düşüncelerini birleştiren bu duyguydu.</p>

  <h2>XVII</h2>

  <p class="nonindent">Çar, Moskova’dan ayrıldıktan sonra kentteki yaşantı her zamanki alışılmış düzene göre akmaya başlamıştı. Hem de o kadar eskisinin aynıydı ki coşkun bir yurtseverlik heyecanı ile dolu günleri hatırlamaya ve Rusya’nın gerçekten tehlikede bulunduğuna, İngiliz kulübü üyelerinin de bu kulübe üye olmaktan başka, yurtları için her fedakârlığa hazır birer vatan evladı olduklarına inanmak zordu. Hükümdarın orada bulunuşu sırasında Moskova’da coşkun bir yurtseverlik heyecanının estiğini hatırlatan tek şey, asker ve para sağlamak için istenen bağışlardı; bunlar hemen yasalarla desteklenmiş, resmî bir şekil almış, kaçınılmaz olmuştu.</p>

  <p>Düşmanın Moskova’ya yaklaşmasıyla birlikte, Moskovalılar içinde bulundukları duruma ciddi bir açıdan bakmak şöyle dursun, aksine bir tehlikenin yaklaştığını hisseden tüm insanların her zaman yaptıkları gibi, onu daha da hafife almaya başlamışlardı. Tehlike yaklaştığı zaman, insanın içinde aynı derecede güçlü iki ses duyulur; bunlardan biri insanın tehlikenin çeşidini incelemesini ve ondan kurtulmasının çarelerini araştırmasını öğütler. İkincisi daha akla yakın konuşur ve tehlikeyi düşünmenin acı vereceğini, aşırı derecede ağır geleceğini, işlerin genel gidişatına bakarak tahminler yürütmekle bir şey kazanılamayacağını, çünkü olayların insanın iradesi dışında olduğunu, bu yüzden iyisi mi böyle ağır bir şeyi düşünmektense o şey insanın başına gelinceye kadar beklemesinin ve yalnız tatlı şeyleri düşünmenin daha yerinde olduğunu söyler. İnsan yalnızken, çoğu zaman birinci sese, toplum içindeyken ise ikincisine kulak verir. Moskovalılar da öyle davranıyorlardı. Kentte hiçbir zaman, o yılki kadar eğlenilmemişti.</p>

  <p>Rastopçin’in, üst kısmında bir meyhane, bir meyhaneci ve Moskovalı esnaftan Karpuçka Çiğirin’in resmi bulunan afişleri elden ele dolaşıyor, tıpkı Vasiliy İlyoviç Puşkin’in son söylevi gibi tartışılıyordu; afişlerde, <i>orduya katılan bir milis olarak gösterilen Karpuçka Çiğirin, meyhaneden çıkıp devleti temsil eden kartal resminin altında toplanan halkın karşısında konuşmaya başlıyordu.</i></p>

  <p><i>Bu afişleri okumak için, kulüpte, köşedeki odada toplanıyor ve Karpuşka’nın Fransızlar için “Lahana yemekten patlayacaklar! Lapa yemekten geberecekler. Bizim balık çorbası boğazlarında kalacak! Onların hepsi cücedir! Bir köylü kadını bile üçünü birden yaba ile havaya fırlatır!”</i> diyerek onlarla alay etmesi bazılarının hoşuna gidiyordu. Bazıları ise bu çeşit sözleri doğru bulmuyor, bu afişlerin adice, aptalca şeyler olduklarını ileri sürüyordu.</p>

  <p>Anlatıldığına göre, Rastopçin Fransızları, hatta tüm yabancıları Moskova’dan sürmüştü. Hatta bunların arasında casusların ve Napolyon’un gönderdiği ajanların da bulunduğu söyleniyordu. Ama bunları daha çok bu fırsattan yararlanarak Rastopçin’in onlara söylediği zekice sözleri tekrarlamak için anlatıyorlardı. Yabancılar mavnalarla Nijniy’e gönderiliyordu ve söylendiğine göre Rastopçin bunlara, <i>“Rentrez en vous même, entrez dans la barque et n’en faites pas une barque de Charon!”</i><a class="noteref" href="../Text/dipnot.xhtml#Footnote0097" id="Feedback0097">97</a> demişti. Tüm devlet kurumlarının da artık Moskova’dan başka bir yere götürüldüğü söyleniyor, bu arada Şinşin’in bir fıkrası da eklenerek, “Hiç değilse bu yüzden Moskova’nın Napolyon’a teşekkür etmesi gerekir,” deniliyordu.</p>

  <p>Anlattıklarına göre, meydana getirdiği alay, Mamonov’a sekiz yüz rubleye mal olacaktı, ama Bezuhov, kendi erleri için bundan daha da fazla para harcamıştı; bu bakımdan Mamonov’dan daha iyi davranmış olacaktı, çünkü kendisi üniforma giyecek, atına binip alayın başına geçecek, hem de kendisini seyretmeye gelenlerden bunun için para almayacaktı!</p>

  <p>Jüli Drubetskaya, yüzüklerle dolu ince parmakları ile didik didik edilmiş bezleri toplayıp göğsüne bastırarak:</p>

  <p>– Siz hiç kimseye acımıyorsunuz! dedi.</p>

  <p>Genç kadın ertesi gün Moskova’dan gitmeye hazırlanıyor ve bir veda gecesi veriyordu.</p>

  <p>– <i>Bezuhov est ridicule,</i><a class="noteref" href="../Text/dipnot.xhtml#Footnote0098" id="Feedback0098">98</a> ama öyle iyi kalpli, öyle sevimli ki, hem siz böyle <i>caustique</i><a class="noteref" href="../Text/dipnot.xhtml#Footnote0099" id="Feedback0099">99</a> olmaktan ne zevk alıyorsunuz sanki?</p>

  <p>Jüli ile birlikte Nijniy’e gidecek olan, milis üniformalı ve genç kadının <i>“mon chevalier”</i><a class="noteref" href="../Text/dipnot.xhtml#Footnote0100" id="Feedback0100">100</a> dediği genç:</p>

  <p>– Ceza vereceksiniz! dedi.</p>

  <p>Moskova’nın birçok salonunda olduğu gibi Jüli’nin salonunda da yalnız Rusça konuşulmasına karar verilmişti ve yanlışlıkla Fransızca sözler kullananlar, bağışları toplayan komite yararına ceza ödüyorlardı.</p>

  <p>Misafir odasında bulunan bir Rus yazarı:</p>

  <p>– <i>Gallicisme</i><a class="noteref" href="../Text/dipnot.xhtml#Footnote0101" id="Feedback0101">101</a> yaptıkları için, bir ceza daha! dedi. “Zevk almak” Rusça’ya uygun değil.</p>

  <p>Jüli, yazarın sözüne önem vermeden, milis üniforması giymiş olan gence:</p>

  <p>– Siz hiç kimseye acımıyorsunuz, diye devam etti. <i>Caustique</i> dediğim için suçluyum, onun için parayı vereceğim. Ama “zevk almak” sözü için, doğrusunu söyleyeyim, öyle bir şeye razı olamam. <i>Gallisizmler</i> için sorumluluk kabul etmiyorum.</p>

  <p>Bunu yazara dönerek söylemişti:</p>

  <p>– Hem benim Prens Golitz gibi öğretmen tutup da Rusça öğrenmek için ne param ne de vaktim var! İşte kendisi de geldi... <i>Quand on...</i><a class="noteref" href="../Text/dipnot.xhtml#Footnote0102" id="Feedback0102">102</a></p>

  <p>Milis gencine doğru döndü:</p>

  <p>– Hayır, hayır, bu sefer beni suçüstü yakalayamayacaksınız. Güneşten söz edildi mi hemen ışınları görülür...</p>

  <p>Ev sahibi genç kadın, bunu Piyer’e nazik bir tavırla gülümseyerek söylemişti. Sosyetedeki kadınlara özgü bir rahatlıkla yalan söylerken:</p>

  <p>– Biraz önce, sizden söz ediyorduk, dedi. Alayınızın herhalde Mamonov’unkinden daha iyi olacağını söylüyorduk.</p>

  <p>Piyer, ev sahibesinin elini öptükten sonra yanına oturarak:</p>

  <p>– Ah, ne olur, bana alayımdan söz etmeyin! dedi. Bıktım usandım ondan!</p>

  <p>Jüli, milis genç ile kurnazca ve alaylı alaylı bakıştıktan sonra:</p>

  <p>– Herhalde alayınıza kendiniz kumanda edeceksiniz, öyle değil mi? diye sordu.</p>

  <p>Milis genç, Piyer’in yanında artık pek o kadar <i>caustique</i> olamıyordu ve yüzünde, Jüli’nin gülümseyişinin ne anlama geldiğini kavrayamamaktan ileri gelen bir şaşkınlık vardı. Piyer’in, dalgınlığına ve saflığına rağmen, öyle bir kişiliği vardı ki onunla alaya yeltenenler, gelir gelmez hemen susuyorlardı.</p>

  <p>Piyer iri, şişman vücudunu gözden geçirerek güldü:</p>

  <p>– Yok canım! diye karşılık verdi. Ben Fransızlar için çok rahat hedef olurum. Hem zaten korkarım ki ata binemem ben...</p>

  <p>Jüli’nin evindeki sosyete mensupları kimden söz edeceklerini bir bir zihinlerinden geçirirken Rostovları hatırladılar. Jüli:</p>

  <p>– Onlar için çok şeyler söylüyorlar! dedi. Durumları çok kötüymüş. Zaten kontun kendisi öyle laf anlamaz adam ki. Razumovskiler onun Moskova yakınlarındaki evlerini satın almak istiyorlarmış, ama o işi uzattıkça uzatıyormuş.. Fiyatını yükseltip duruyormuş.</p>

  <p>Biri:</p>

  <p>– Hayır, bugünlerde satış yapacaklarmış, dedi. Hoş şimdi Moskova’da herhangi bir şey almak delilik ya...</p>

  <p>Jüli:</p>

  <p>– Neden? diye sordu. Yoksa Moskova’nın tehlikede olduğuna gerçekten inanıyor musunuz?</p>

  <p>– Peki siz buradan niçin gidiyorsunuz?</p>

  <p>– Ben mi? Tuhaf şey... Ben şey için gidiyorum... Şey için... Herkes gidiyor da ondan... Sonra ben Jeanne d’Arc da değilim, amazon da...</p>

  <p>– Ya?.. Peki öyleyse, şu bezlerden bana biraz daha verir misiniz?</p>

  <p>Milis genci gene Rostov’dan söz ederek:</p>

  <p>– Eğer işi idare etmeyi başarabilirse tüm borçlarını ödeyebilecek duruma gelebilir! dedi.</p>

  <p>Jüli:</p>

  <p>– İhtiyar iyi kalplidir ama çok <i>pauvre sire</i>’dir.<a class="noteref" href="../Text/dipnot.xhtml#Footnote0103" id="Feedback0103">103</a> Hem ne diye bu kadar uzun bir süre kaldılar burada... dedi.</p>

  <p>Sonra kurnaz kurnaz gülümseyerek Piyer’e:</p>

  <p>– Çoktandır köye gitmek istiyorlardı. Galiba Natali şimdi artık iyi olmuş, öyle değil mi? diye sordu.</p>

  <p>Piyer:</p>

  <p>– Küçük oğullarını bekliyorlar! dedi. Oğulları Obolenski’nin Kazak alayına girmiş. Beyaz Kilise’ye gitmiş. Orada bir alay meydana getiriliyor. Ama annesi babası şimdi onu benim alayıma almışlar. Bugünlerde gelmesini bekliyorlar. Kont çoktandır gitmek istiyordu. Ama kontes, oğlu gelmeden dünyada Moskova’dan gitmek istemiyor...</p>

  <p>– Ben onları üç gün önce Arharovlarda gördüm. Natali gene güzelleşmiş, gene eskisi gibi neşeliymiş. Orada bir romans söyledi. Bazı insanlar her şeyi ne kadar rahat geçiriyorlar!</p>

  <p>Piyer hoşnutsuz bir tavırla:</p>

  <p>– Neyi geçiriyorlar? diye sordu.</p>

  <p>Jüli gülümsedi:</p>

  <p>– Ne olduğunu siz de biliyorsunuz kont, sizin gibi şövalyelere ancak Madam Suza’nın romanlarında rastlanır.</p>

  <p>Piyer kızarak:</p>

  <p>– Ne şövalyesi? Neden öyle söylüyorsunuz? diye sordu.</p>

  <p>– Rica ederim, yeter, sevgili kont, <i>c’est la fable de tout Moscou. Je vous admire, ma parole d’honneur</i>.<a class="noteref" href="../Text/dipnot.xhtml#Footnote0104" id="Feedback0104">104</a></p>

  <p>Milis genç:</p>

  <p>– Cezalısınız! Cezalısınız! dedi.</p>

  <p>– Anladık, anladık, insan iki çift laf edemiyor! Ne can sıkıcı şey! Piyer ayağa kalkarak kızgın bir tavırla:</p>

  <p>– <i>Qu’est-ce qui est la fable de tout Moscou?</i><a class="noteref" href="../Text/dipnot.xhtml#Footnote0105" id="Feedback0105">105</a> diye sordu.</p>

  <p>– Yeter kont! Ne olduğunu siz de biliyorsunuz!</p>

  <p>Piyer:</p>

  <p>– Benim bir şeyden haberim yok! dedi.</p>

  <p>– Biliyorum, siz Natali ile arkadaşsınız... Bu yüzden... Doğrusu ben her zaman Vera ile daha çok dost olmuşumdur. <i>Cette chère Vera!</i><a class="noteref" href="../Text/dipnot.xhtml#Footnote0106" id="Feedback0106">106</a></p>

  <p>Piyer hoşnutsuz bir tavırla:</p>

  <p>– <i>Non madame</i>, diye söze devam etti. Ben hiç de Rostova’nın şövalyesi değilim. Hemen hemen bir aydır onlara uğramadım. Ama bu anlayışsız davranışı anlamıyorum.</p>

  <p>Jüli gülümseyerek elindeki bez parçalarını salladı:</p>

  <p>– <i>Qui s’excuse, s’accuse,</i><a class="noteref" href="../Text/dipnot.xhtml#Footnote0107" id="Feedback0107">107</a> dedi ve son söz kendisinde kalsın diye konuyu değiştirdi:</p>

  <p>– Ne dersiniz? Bakın bugün ne öğrendim: Zavallı Mariya Bolkonskaya dün Moskova’ya gelmiş. Babasını kaybettiğini duydunuz mu?</p>

  <p>Piyer:</p>

  <p>– Sahi mi? Neredeymiş? Onu görmeyi çok isterdim! dedi.</p>

  <p>– Dün akşamı onunla birlikte geçirdim. Bugün ya da yarın sabah yeğeniyle birlikte gidecekmiş!</p>

  <p>Piyer:</p>

  <p>– Peki kendisi nasıl? diye sordu.</p>

  <p>– İyi işte! Hüzünlü... Ama hayatını kim kurtarmış, biliyor musunuz? Başından geçenler koca bir roman olur! Nikolay Rostov kurtarmış onu! Etrafına toplanmışlar, onu öldürmek istiyorlarmış, adamlarını yaralamışlar. Nikolay ileri atılmış, onu kurtarmış...</p>

  <p>Milis genç:</p>

  <p>– Bu da roman... dedi. Kesin olarak inanıyorum ki herkes buradan kart kızlar koca bulsun diye kaçıyor. Bunlardan biri Catiche, öbürü de Bolkonskaya...</p>

  <p>– Biliyor musunuz, ben gerçekten onun <i>un petit peu amoureuse de jeune homme</i><a class="noteref" href="../Text/dipnot.xhtml#Footnote0108" id="Feedback0108">108</a> olduğunu sanıyorum...</p>

  <p>– Cezalısınız! Cezalısınız! Cezalısınız!</p>

  <p>– İyi ama bunun Rusçası nedir? Nasıl söylenir?</p>

  <h2>XVIII</h2>

  <p class="nonindent">Piyer eve döndüğünde kendisine Rastopçin’in o gün getirilmiş iki afişini verdiler. Bunlardan birincisinde, güya “Kont Rastopçin Moskova’dan çıkmayı yasak etmiş,” diye dolaşan söylentilerin doğru olmadığı, aksine kontun hanımefendilerle tüccar karıları Moskova’yı terk ettikleri için memnunluk duyduğu yazılıydı. Afişte, “Böyle daha az korku duyulur ve daha az haber ortaya çıkarılır... Ama o haydudun Moskova’ya girmeyeceğini kendi hayatımı ortaya koyarak söyleyebilirim,” deniyordu.</p>

  <p>Piyer, bunları okuyunca Fransızların Moskova’ya gireceklerini ilk kez olarak anladı. İkinci afişte ise bizim genel karargâhımızın Vyazma’da olduğu, Kont Wittgenstein’ın Fransızları yendiği, ama birçok Moskovalının silahlanmak istediği, bu gibi kişiler için silah deposunda silahların, kılıçların, tabancaların, tüfeklerin hazırlanmış olduğu ve Moskovalıların bunları ucuz bir fiyata alabilecekleri belirtiliyordu.</p>

  <p>Bu afişte artık eskisi gibi, Çiğir afişlerindeki kadar şakacı bir hava yoktu. Piyer, onları incelerken düşünceye daldı. Belli ki gelsin diye ta yürekten tüm gücüyle istediği, bununla birlikte, elinde olmayarak, düşündükçe dehşet duyduğu o korkunç fırtına yaklaşıyordu. Piyer kendine yüzüncü kezdir, “Orduda görev alıp cepheye mi gitmeli, yoksa kalıp beklemeli mi?” diye sorup duruyordu. Masanın üstünde bulunan iskambil destesini aldı, pasyans açmaya başladı.</p>

  <p>Desteyi kardıktan sonra, onu elinde tutarak gözlerini yukarı kaldırdı, kendi kendine, “Eğer bu pasyans çıkarsa...” diye söylendi. “Eğer çıkarsa... Evet, çıkarsa demek ki... Demek ki...” Ama bunun ne anlama geleceğini daha kestirmeden kapının öbür tarafından büyük kontesin “İçeri girebilir miyim?” diyen sesi duyuldu.</p>

  <p>Piyer kendi kendine:</p>

  <p>– Eğer çıkarsa o zaman cepheye gitmek gerekiyor demektir, diye başladığı sözü tamamladı.</p>

  <p>Sonra kontese:</p>

  <p>– Giriniz! Giriniz! dedi.</p>

  <p>Piyer’in evinde yalnız o vücudunun üst kısmı uzun, yüzü de taş gibi olan kontes oturmaya devam ediyordu. Ondan küçük olan öbür iki kontes evlenmişti.</p>

  <p>Kontes, sitemli ve heyecanlı bir sesle:</p>

  <p>– Size geldiğim için beni bağışlayın, <i>mon cousin</i> dedi. Ne de olsa, eninde sonunda bir karar vermek gerekiyor! Böyle giderse ne olacak? Herkes Moskova’dan ayrılmış, halk da ayaklanıp duruyor. Bu durumda burada mı kalacağız?</p>

  <p>Kontesin karşısında bir koruyucu rolünde görünmesine her zaman güçlükle dayanabilen Piyer, onunla konuşurken her zaman yaptığı gibi şakacı bir tavırla:</p>

  <p>– Aksine, her şey mükemmel görünüyor bana, <i>ma cousine,</i> dedi.</p>

  <p>– Ya demek öyle... Amma mükemmelmiş! Bugün Varvana İvanovna bizim orduların nasıl yararlık gösterdiklerini anlattı. Artık bunları gerçekten bir onur saymak mümkündür. Zaten bütün halk da ayaklandı, dinlemiyorlar bile. Hizmetçim bile bana karşı kaba davranmaya başladı. Böyle giderse yakında bizi de dövmeye başlayacaklar. Sokaklarda dolaşmaya imkân yok. Bundan başka, Fransızlar bugün yarın gelecekler. O halde ne diye bekleyelim! Ben ancak tek şey rica ediyorum. <i>Mon cousin!</i> Emredin, beni Petersburg’a götürsünler. Ne olursam olayım, gene de Napolyon’un idaresi altında yaşayamam.</p>

  <p>– Ama yeter, <i>ma cousine!</i> Bu haberleri nereden alıyorsunuz? Aksine...</p>

  <p>– Ben sizin Napolyon’a baş eğmem! Başkaları nasıl isterlerse öyle davranabilirler... Eğer siz dediğimi yapmak istemiyorsanız...</p>

  <p>– Yapacağım canım! Şimdi emir vereceğim.</p>

  <p>Prensesin herhalde hırsını alabileceği bir kimse bulamadığı için canı sıkılıyordu. Bir şeyler fısıldayarak iskemleye ilişti. Piyer:</p>

  <p>– Ama size yanlış haberler veriyorlar! Kentte her şey sakin... Ve hiçbir tehlike yok. Bakın şimdi okuyorum...</p>

  <p>Piyer, prensese afişleri gösterdi:</p>

  <p>– Kontun yazdığına göre, kendisi düşmanın Moskova’ya girmeyeceğine kesin olarak inanıyor, düşman buraya girerse bunu hayatıyla ödeyecekmiş!</p>

  <p>Prenses öfkeyle:</p>

  <p>– Ah, o sizin kont yok mu? diye söylendi. İki yüzlünün, haydudun biridir o! Halkı kendisi ayaklandırdı! O aptalca yazılmış afişlerde, “Nasıl olursa olsun, yakala onu saçlarından! Yere çal onu!” diye yazmıyor muydu? (Hem de ne kadar budalaca bir şeydi!) Ona göre kim üstün çıkarsa her şey onundur. İşte böyle yaza yaza bu sonuca vardı. Varvara İvanovna söyledi; Fransızca konuşmaya başladı diye halk az kalsın onu öldürüyormuş.</p>

  <p>Piyer:</p>

  <p>– Evet, orası öyle... Siz her şeyden fazla duygulanıyorsunuz! dedi ve pasyans açmaya başladı.</p>

  <p>Pasyans çıktı ama, Piyer yine de cepheye gitmedi. Aksine, boşalmış Moskova’da aynı endişe ve kararsızlık içinde kaldı. Hem korkuyla hem de sevinçle müthiş olayın meydana gelmesini bekliyordu.</p>

  <p>Ertesi günü akşam üzeri prenses gitti. Kâhya gelip alaya üniforma ve silah alabilmek için gereken parayı bulmaya imkân olmadığını, bunun ancak çiftliklerden biri satılırsa yapılabileceğini Piyer’e açıkladı. Zaten kâhya, alayla ilgili tüm işleri kendisini iflasa sürükleyecek işler olarak gösteriyordu. Piyer, kâhyanın sözlerini dinlerken gülümsememek için kendini zor tutuyordu.</p>

  <p>– Eh, ne yapalım! Satın öyleyse! dedi. Ne yapalım! Artık sözümden dönemem!</p>

  <p>Genel olarak tüm işlerin ve özel olarak kendi işlerinin kötüye gitmesi onda daha çok memnunluk uyandırıyordu; böylece beklediği felaketin yaklaştığını, daha kesin, daha belirli olarak görüyordu. Artık kentte Piyer’in tanıdıklarından hiç kimse kalmamıştı. Jüli gitmişti, Prenses Mariya gitmişti... Yakın ahbaplarından yalnız Rostovlar kalmıştı. Ama Piyer onlara gitmiyordu.</p>

  <p>O gün, Piyer biraz sıkıntısını dağıtmak ve Leppich’in düşmanı mahvetmek için yaptığı ve ertesi günü uçurulacak olan büyük mantar uçan balonu görmek için Vorontzovo köyüne gitti. Balon daha hazır değildi. Piyer’in öğrendiğine göre, onu hükümdarın isteği üzerine yapıyorlardı. Hükümdar bu balonla ilgili olarak Kont Rastopçin’e şunları yazmıştı:</p>

  <blockquote>
    <p><i>Aussitôt que Leppich sera prêt, composez-lui un équipage pour sa nacelle d’hommes sûrs et intelligents et dépêchez un courrier au général Koutouzoff pour l’en prévenir, je l’ai instruit de la chose.</i></p>

    <p><i>Recommandez, je vous prie, à Leppich bien attentif sur l’endroit où il descendra la première fois, pour ne pas se tromper et ne pas tomber entre les mains de l’ennemi. Il est indispensable qu’il combine ses mouvements avec le général en chej?</i><a class="noteref" href="../Text/dipnot.xhtml#Footnote0109" id="Feedback0109">109</a></p>
  </blockquote>

  <p>Piyer, Vorontzovo köyünden evine dönmek üzere bataklık meydanından geçerken Lobnoye Mesto Meydanı’nda bir kalabalık gördü, arabasını durdurarak indi. Casuslukla suçlanan bir Fransız aşçısına ceza olarak işkence ediliyordu. Cezanın yerine getirilişi daha yeni bitmişti ve cellat, favorileri kızıla çalan, ayaklarına lacivert çoraplar, sırtına da yeşil gömlek geçirmiş, acıklı acıklı inleyen, şişman adamı işkence direğinden çözüyordu. Hemen orada, zayıf, solgun, bir başka suçlu daha bekliyordu. Yüzlerinden ikisinin de Fransız olduğu belli oluyordu. Piyer yüzünde o zayıf Fransız’ın yüzündekini andıran, hastalıklı insanlara özgü bir korkuyla kalabalığın arasından ileriye doğru geçti.</p>

  <p>– Nedir bu? Kimdir bu? Neden yapıyorlar bunu? diye soruyordu.</p>

  <p>Ama halkın, daha doğrusu orada bulunan esnafın, memurların, satıcıların, köylülerin, kimi tulumlu, kimi kürklü kadınların dikkati öylesine bir hırsla Lobnoye Mesto’da olup bitenlere çevrilmişti ki kimse ona karşılık vermiyordu.</p>

  <p>Şişman adam kalktı, kaşlarını çatarak omuzlarını silkti ve herhalde ne kadar korkusuz olduğunu göstermek için çevresine bakmadan işkence gömleğini giymeye başladı. Ama dudakları birden titredi ve koca adam bunu yaptığı için kendi kendine kızdığı halde, yaşı ilerlemiş insanların yaptıkları gibi ağlamaya başladı. Halk yüksek sesle söylenmeye başladı. Piyer’e öyle geliyordu ki halk bunu içindeki acıma duygusunu susturmak için yapıyordu...</p>

  <p>– Bilmem hangi prensin aşçısıymış...</p>

  <p>Fransız ağlamaya başladığı sırada, Piyer’in yanında duran yüzü kırışmış bir satıcı:</p>

  <p>– Ne oldu mösyö? Bizim Rus yemekleri, Rus tatlıları Fransız’ı amma da beslemiş... O ne göbek öyle? dedi.</p>

  <p>Sonra bu şakayla karışık söze başkalarının nasıl tepki göstereceğini merakla bekliyormuş gibi çevresine bakındı. Bazıları güldüler, bazıları ise korkuyla öbür suçluyu soyan cellada bakıyorlardı.</p>

  <p>Piyer, burnundan solumaya başladı, yüzünü buruşturdu, sonra arkasını dönerek gerisin geriye faytonuna doğru yürüdü. Yürürken de arabaya binerken de durmadan bir şeyler söyleyip duruyordu. Yolda birkaç kez öyle irkilmiş, o kadar ürkek sesle bağırmıştı ki arabacısı:</p>

  <p>– Ne emretmiştiniz? diye sordu.</p>

  <p>Piyer, Lubyanka’ya doğru süren arabacıya:</p>

  <p>– Nereye gidiyorsun? diye bağırdı.</p>

  <p>Arabacı:</p>

  <p>– Başkomutana gitmemizi emrettiniz ya, efendim, diye karşılık verdi.</p>

  <p>Piyer:</p>

  <p>– Budala! Hayvan! diye bağırdı.</p>

  <p>Oysa nadir olarak söverdi. Arabacısına küfretmeye devam ederek:</p>

  <p>– Ben sana eve çek dedim, hem de çabuk ol sersem! Daha önce gitmeliyim...</p>

  <p>Piyer, bu son sözü kendi kendine söylemişti. İşkence edilen Fransız ile Lobnoye Mesto’nun dört bir yanında toplanan kalabalığı gördüğü anda, artık kesin olarak bundan böyle Moskova’da kalamayacağını anlayarak hemen orduya katılmak üzere yola koyulmaya karar vermişti. Bu kararını arabacıya söylediğini sanıyordu, söylemese bile, “Arabacı bunu tahmin etmeliydi,” diye düşünüyordu.</p>

  <p>Eve gelince her şeyi bilen, beceren ve tüm Moskova’da herkesin tanıdığı arabacısı Yestafyeviç’e, o gece Mojaisk’teki orduya katılmak üzere gideceğini, binek atlarının da oraya gönderilmesini emretti. Tüm söylediklerinin hemen o gün yapılmasına imkân yoktu. Bu yüzden, Yestafyeviç’in teklifine göre, Piyer gidişini ertesi güne bırakmalıydı, böylece yolda değiştirilecek atların hazırlanmasına zaman kalacaktı.</p>

  <p>Ayın yirmi dördünde hava sabahleyin kötü olduğu halde, öğleden sonra açıldı ve Piyer Moskova’dan o sırada ayrıldı. Gece Perhuşkov’da arabasının atları değiştirilirken o akşam büyük bir savaş yapıldığını işitti. Anlattıklarına göre, top atışlarından orada, Perhuşkov’da bile toprak sarsılıyordu. Piyer kimin yenildiğini sordu ama hiç kimse ona bu konuda kesin bir karşılık vermedi (Bu ayın yirmi dördünde Şevardino’da yapılan savaştı). Piyer Mojaisk’e gün doğarken yaklaştı.</p>

  <p>Mojaisk’te tüm evler orada konaklayan birliklerin işgali altındaydı, seyisle arabacısının Piyer’i karşıladıkları yolcu hanında hiçbir boş yer yoktu: Tüm odalar subaylarla doluydu.</p>

  <p>Mojaisk’in arkasında, her yerde ordular konaklıyor ya da yürüyorlardı. Nereye bakılırsa her yönde, Kazaklar, süvari ya da piyade erleri, iaşe konvoyları, sandıklar, toplar görünüyordu. Piyer daha ileri gitmek için acele ediyor ve Moskova’dan uzaklaşıp orduların meydana getirdiği uçsuz bucaksız denizin daha ilerilerine doğru gittikçe içinde derin endişeyle karışık bir huzursuzlukla o zamana kadar hiç duymadığı yepyeni bir sevinç duyuyordu. Bu hükümdarın gelişi sırasında Slobodsk Sarayı’nda içinde uyanan duyguya benzeyen bir histi ve muhakkak bir şeyler yapmanın, bir şeyler feda etmenin zorunluluğunu duyuyordu. Şimdi insanların mutluluğunu oluşturan her şeyin, konforun, zenginliğin, hatta yaşamanın bile boş olduğunu kavramaktan ötürü bir memnuniyet içindeydi. Bütün bunları bir başka şeyle kıyaslayarak onlardan vazgeçmek bile bir zevkti... Ama bunları neyle kıyaslayacaktı, bunu bilemiyordu. Daha doğrusu her şeyini uğrunda feda etmeyi özel bir zevk saydığı o şeyin ne ya da kim olduğunu kendi kendine açıklamayı bile gerekli bulmuyordu. Onu asıl ilgilendiren bunu kimin için yaptığı değildi; fedakârlığın kendisi ona yepyeni bir sevinç veriyordu.</p>

  <h2>XIX</h2>

  <p class="nonindent">Aynı yirmi dördünde Şevardino tabyasında savaş yapıldı, yirmi beşinde her iki taraftan da bir tek top atışı yapılmadı, yirmi altısında ise Borodino Savaşı yapıldı.</p>

  <p>Şevardino ve Borodino savaşları nasıl, ne gibi koşullar altında yapıldı? Borodino Savaşı neden yapıldı? Bu savaşın Fransızlar için de Ruslar için de en küçük bir çıkarlı yönü yoktu. Ruslar için bu savaşın en yakın görünen sonucu, Moskova’nın mahvoluşuna biraz daha yaklaşmaları olacaktı (Oysa biz, dünyada en çok bundan korkuyorduk), olan da buydu. Fransızlara gelince, onlar da bu savaşla, ordularının mahvoluşuna biraz daha yaklaşmış oldular (Onlar da dünyada en çok bundan korkuyorlardı). Böyle bir sonucun alınacağı, daha o zaman açıkça belliydi; yine de Napolyon savaşı başlattı, Kutuzov da ona karşılık vermekten kaçınmadı.</p>

  <p>Eğer komutanlar mantığın emirlerine uygun davranmayı prensip edinselerdi iki bin verst ileriye sokulmak ve ordusunun dörtte birini yitirmek pahasına bir meydan savaşı yapmayı kararlaştıran Napolyon, bunu yapmakla kendi mahvına doğru yürüdüğünü apaçık olarak görecekti. Kutuzov’un bu meydan savaşını yapmayı kabul ederek Napolyon gibi ordusunun dörtte birini yitirmeyi göze alması, ona Moskova’yı artık kesin olarak elinden kaçıracağını göstermeliydi. Özellikle Kutuzov için, bu öylesine kesin bir matematik gerçekti ki! Tıpkı dama oyununda bir taşı eksik olan oyuncunun, taşlarını kırdırmamak için çaba göstermek yerine taşlarını daha fazla kırdırdığı vakit oyunu kaybedeceğinin matematik bir gerçek olması gibi... Bu durumda bir oyuncunun taşlarını kırdırmamaya bakması gerekir.</p>

  <p>Karşımdakinde on altı varsa, bende de on dört taş kalmışsa karşımdakinden ancak sekizde bir oranında zayıf olurum. Ama on üç taşım kırdırılmış olursa o zaman karşımdaki benden üç misli daha güçlü olur.</p>

  <p>Borodino Savaşı’ndan önce, ordularımızın gücü, altıya karşılık beşin gücü neyse o kadardı! Savaştan sonra ise ikiye karşı bir durumuna geldik. Yani savaştan önce yüz yirmi binlik bir güce karşı yüz binlik bir gücümüz vardı. Savaştan sonra ise yüze karşı elli oranında bir gücümüz kaldı. Buna rağmen zeki ve tecrübeli Kutuzov, yine de bu savaşı yapmayı kabul etmişti. Dâhi bir komutan dedikleri Napolyon ise bu meydan savaşını yaparak kendi ordusunun dörtte birini yitirdi, üstelik cephesini daha da fazla yaydı. Eğer Moskova’yı almakla tıpkı Viyana’da yaptığı gibi seferi sona erdirmeyi düşündüğünü ileri sürenler olursa bunun öyle olmadığını ispat edecek birçok şey vardır. Napolyon’un kendi tarihçileri bile, onun daha Smolensk’te iken durmak istediğini, ordularının bu kadar yayılmalarının tehlikeli olacağını kavradığını, Moskova’nın alınmasıyla seferin sona ermiş olmayacağını anladığını anlatmaktadırlar. Bunun böyle olacağını biliyordu; çünkü Smolensk’ten başlayarak Rus kentlerinin kendisine ne halde bırakıldıklarını görmüş ve görüşmelerde bulunmak istediğini birkaç kez bildirmiş olmasına rağmen, kendisine hiçbir karşılık verilmemişti.</p>

  <p>Kutuzov ile Napolyon, biri Borodino Savaşı’nı başlatırken, öbürü de bu savaşı kabul ederken, ikisi de aynı derecede iradeleri dışında ve anlamsız davranmıştı. Tarihçiler ise daha sonra olup biten bu olayları, büyük bir kurnazlıkla hazırlanmış deliller ileri sürerek komutanların dehalarını belirten şeyler olarak göstermişlerdir. Oysa bu komutanlar, dünyayı altüst eden olayları hazırlayan, iradedışı araçlar arasında en bağımlı ve isteklerine en aykırı şekilde davranmak zorunda olan insanlardı.</p>

  <p>Eskiler bize birçok kahramanlık destanları bırakmışlardır; bu destanlarda hikâyenin en ilginç yönü kahramanların kendileridir. Oysa hâlâ bizimle, yani insanlarla ilgili bir zamanı kapsayan böyle bir tarihin hiçbir anlam taşımadığı düşüncesine bir türlü kendimizi alıştıramıyoruz.</p>

  <p>Borodino ile ondan önce yapılan Şevardino Savaşı konusunda sorulan bir başka soruya da bu savaşların nasıl yapıldığı konusunda da aynı şekilde herkesçe bilinen en belirli, ama aynı zamanda tamamen yanlış bir anlayış vardır. Tüm tarihçiler işi şöyle anlatmaktadırlar:</p>

  <p>Güya Rus ordusu Smolensk’ten çekilirken bir meydan savaşı vermek için, en elverişli stratejik noktayı aramış ve bunu Borodino yakınında bulmuştu.</p>

  <p>Güya önce burada, yolun sol yanına düşen mevzilerini (Moskova’dan Smolensk’e doğru gidilirken), yani Borodino yolu ile Utitza yolunun hemen hemen bir üçgen meydana getirerek kesiştikleri yerde bulunan mevzilerini güçlendirmişlerdi; meydan savaşı da aynı noktada yapılmıştı.</p>

  <p>Güya bu mevzinin önünde, düşmanı gözetlemek için Şevardino Tepesi’nin üzerinde bir tahkimat yapılmış ve oraya bir ileri karakol çıkarılmıştı. Güya Napolyon ayın yirmi dördünde bu ileri karakola hücum etmiş, onu ele geçirmişti. Ayın yirmi altısında da Borodino Ovası’nda mevzilenen tüm Rus ordusuna karşı taarruza geçmişti.</p>

  <p>Tarih tutanakları böyle anlatır. Oysa tüm bunlar gerçeğe uymamaktadır. Bunun böyle olduğunu da işin özüne inmek isteyen herkes kolaylıkla anlayabilir.</p>

  <p>Ruslar, kendilerine daha iyi bir mevzi aramıyorlardı; düşman önünden geri çekilirken Borodino’dan çok daha iyi birçok mevzinin önünden geçip gitmişlerdi, ama bunlardan hiçbirinde mevzilenmemişlerdi. Çünkü Kutuzov, kendisinin seçmediği bir noktada mevzilenmek istemiyordu. Bundan başka, halkta bir meydan savaşı verilmesi için henüz yeteri kadar güçlü bir istek yüzeye çıkmamıştı. Ayrıca Mileradoviç’in kuvvetleri henüz gelmemiş ve onlarla temasa geçilmemişti. Bunun gibi daha birçok neden vardı. Asıl gerçek şuydu: Daha önceki mevziler stratejik bakımdan Borodino’dakinden çok daha güçlü yerlerdi. Üzerinde bir meydan savaşı yapılan Borodino ise güçlü bir mevzi olmak şöyle dursun, onu, Rusya İmparatorluğu’nu gösteren bir harita üzerinde toplu iğne ile işaret edilebilecek, herhangi bir başka noktadan ayırabilecek hiçbir özelliğe sahip değildi.</p>

  <p>Ruslar, ovanın solunda, ana yolda dik bir açı meydana getiren yeri (yani meydan savaşının yapıldığı bölgeyi) tahkim etmek şöyle dursun, 1812 yılının 25 Ağustos gününe dek, bu noktada bir meydan savaşı yapılabileceğini akıllarından bile geçirmemişlerdi. Bunu ispat edecek şeylerin başında gelen gerçek şudur: Ayın yirmi beşine kadar bu noktada herhangi bir tahkimat yapılmadığı gibi, ayın yirmi beşinci günü başlatılan tahkim işleri ayın yirmi altısında hâlâ bitirilmemişti. İkinci delil olarak şunu gösterebiliriz: Şevardino Tepesi’nde, bir ileri karakol meydana getirilmesinin hiçbir anlamı yoktu! Bu tepe daha önceki tabyalardan daha mı çok tahkim edilmişti? Neden ayın yirmi dördünde, geç vakitlere kadar tüm çabalar onu savunmak için boşuna harcanmış, üstelik altı bin kişi yitirilmişti? Düşmanın gözetlenmesi için sadece bir Kazak devriyesi yeterliydi! Savaşın yapıldığı alanda daha önceden mevzilenmenin düşünülmediğini, Şevardino tabyasının ise bu mevzinin bir ileri karakolu durumunda olmadığını gösteren üçüncü delil ise Barclay de Toll ile Bağration’un ayın yirmi beşine dek bu tabyanın mevzinin cephesinin sol cenahı olduğuna kesin olarak inanmaları, Kutuzov’un bile, savaştan sonra, sıcağı sıcağına yazmış olduğu raporda Şevardino tabyasından mevzinin sol cenahı olarak söz etmesidir. Ancak çok daha sonra, Borodino Savaşı konusunda enine boyuna çeşitli raporlar yazılınca (bunlar herhalde hiçbir hata yapmaması gereken başkumandanın yanlış davranışlarını düzeltmek amacıyla yazılmıştı) sanki Şevardino tabyası bir ileri karakolmuş gibi, gerçeğe tamamen aykırı, garip bir düşünce ileri sürülmüştü (Oysa burası sadece sol cenahın tahkim edilmiş bir noktasıydı) Aynı raporlarda, Borodino Savaşı iyice tahkim edilmiş ve önceden seçilmiş bir mevzide yapılmış gibi yine gerçeğe aykırı, olmayacak bir düşünce de ileri sürülmüştür. Oysa bu savaş, beklenmedik ve hemen hemen hiç tahkim edilmemiş bir yerde yapılmıştır!</p>

  <p>Gerçekte, olaylar şöyle olmuştur: Asıl mevzi, ana yolla dik bir açı değil de dar açı teşkil eden Koloçza Nehri boyundaydı; orası seçilmişti. Böylece sol cenah Şevardino’da, sağ cenah Yeni Köy yakınında, merkez de Koloça ile Voyna derelerinin kesiştiği Borodino’daydı. Smolensk yolu üzerinden Moskova’ya doğru düşmanı durdurmak amacıyla giden bir ordu için, Koloça Nehri’nin koruyucu kolu altında bulunan bu mevzinin seçilmiş olması gerekirdi. Bunu Borodino savaş alanına bakan, ama savaşın orada cereyan ettiğini unutan herkes apaçık bir şekilde görür.</p>

  <p>Napolyon, ayın yirmi dördünde Valuyev’e doğru yola çıktığında (tarihlerde belirtildiği gibi) Rusların Borodino yolu üzerinde Utitza’da mevzilendiklerini görmedi (Zaten görmesine imkân yoktu; çünkü öyle bir mevzi yoktu). Rus ordularının ileri karakolunu da görmedi; buna karşılık, Rus artçı kuvvetlerini izlerken mevzilerinin sol cenahı olan Şevardino tabyasıyla karşılaştı. O zaman Ruslar için beklenmedik bir şey yaptı; ordularını Koloça Nehri üzerinden aşırıverdi. Ruslar da bir meydan savaşına girişmeye vakit bulamadan mevzilerinin sol kanadını geri çekerek daha önceden yerleşmeyi düşündükleri mevziden çıkıp o zamana dek hiç akıllarına getirmedikleri ve tahkim edilmemiş olan yeni bir mevziye geçtiler.</p>

  <p>Napolyon böylece, Rusların yönünden bakılırsa, Koloça Nehri’nin sol kıyısına, oradaki yolun soluna geçerek yapılacak olan tüm savaş hazırlıklarını sağdan sola geçirmiş oldu. Bu yüzden Utitza, Semyonovski ve Borodino arasındaki ova savaş alanı oldu (Oysa bu ovanın mevzilenme bakımından, Rusya’nın herhangi bir başka ovasından daha elverişli hiçbir yönü yoktu). Ayın yirmi altısındaki meydan savaşı, işte bu ovada yapıldı.</p>

  <p>Tasarlanan savaş planıyla gerçekleşen savaşın ana hatları kabataslak olarak şöyle belirtilebilir: Eğer Napolyon, ayın yirmi dördünde Koloça’ya doğru yola çıkmamış ve hemen tabyaya hücum edilmesini emretmeyip de taarruza ertesi gün, sabahleyin başlamış olsaydı hiç kimse Şevardino tabyasının bizim mevzinin sol cenahı olduğundan şüphe etmezdi. Savaş da beklediğimiz gibi olurdu. Böylece, muhakkak ki Şevardino tabyasını, yani sol cenahımızı, daha büyük bir azimle savunacak, Napolyon’a cepheden ya da sağ cenahtan taarruz edecektik! Meydan savaşı da ayın yirmi dördünde, önceden mevzi olarak kabul edilmiş ve tahkim edilmiş bir mevzide yapılmış olacaktı! Öyle olmayıp taarruzun sol cenahımıza artçı kuvvetlerimizin geri çekilmesinden, yani Gridnevaya yakınındaki savaştan hemen sonra aynı akşam yapılması ve Rus komutanlarının ayın yirmi dördünde akşam vakti, bir meydan savaşı yapmayı istememeleri ya da böyle bir savaşa girişmeye hazırlıklı olmamaları yüzünden, Borodino Savaşı’nın ilk ve en önemli harekâtı daha ayın yirmi dördünde yenilgiyle sonuçlanmış oldu. Böylece, ayın yirmi altısındaki savaşın yenilgiyle sonuçlanması için gereken zemin daha önceden hazırlanmıştı.</p>

  <p>Şevardino tabyasının yitirilmesinden sonra, ayın yirmi beşinde sabahleyin sol cenah da mevzisiz kalmış, sol kanadımızı da geriye doğru kıvırarak aceleyle rastgele mevzilenmek zorunda kalmıştık.</p>

  <p>26 Ağustos’ta, Rus ordularının yalnız zayıf ve daha tahkimatı sona erdirilmemiş tabyaların koruyuculuğuna sığınmalarından başka, komutanların da olup bitenleri (yani sol cenahımızdaki mevzinin yitirilmiş olduğunu ve yapılacak olan tüm meydan savaşının sağdan sola geçmesini) tam olarak değerlendirememeleri, ayrıca Rus kuvvetlerinin Yeni Köy’den Utitza’ya dek yaygın bir cephe meydana getirmeleri ve bundan ötürü savaşan ordularını sağdan sola geçirmek zorunda kalmaları da elverişsiz bir durum yaratmıştı. Savaş sırasında, Ruslar sol cenahlarına yönelmiş olan tüm Fransız ordusu karşısında ancak onun yarısına dek bir güç yığabilmişlerdi (Ponyatovski’nin Utitza’ya Uvarof’un da Fransızların sağ cenahına karşı yaptıkları harekât asıl meydan savaşından ayrı muharebelerdi).</p>

  <p>Böylece, Borodino Savaşı hiç de komutanlarımızın hatalarını gizlemek için Rus orduları ile halkın onurunu kırarak anlatabildiği gibi olmadı. Borodino Savaşı, daha önceden seçilmiş ve tahkim edilmiş bir mevzide sadece Fransızlardan biraz daha az kuvvetle yapılmadı. Şevardino tabyasının yitirilmesinden sonra, Rusların zorla kabul ettikleri, hemen hemen hiç tahkim edilmemiş, tüm yönlere açık bir bölgede ve Fransız kuvvetleri karşısında ancak onların yarısı kadar bir güçle yapıldı. Daha doğrusu bu savaş öyle koşullar içinde verilmişti ki bu koşullar altında yalnız on saat dövüşmek ve savaşın kesin olmayan bir sonuçla sona ermesini sağlamak değil, orduyu bu durumda üç saatten fazla bir zaman tutabilmek ve tam bir bozgunla düşman karşısında kaçmasını önlemek bile aklın almayacağı bir şeydi.</p>

  <h2>XX</h2>

  <p class="nonindent">Yirmi beşinci günün sabahı, Piyer, Mojaisk’ten yola çıkıyordu. Kentin dışında kocaman dik ve eğri dağın eteğinden geçen yolun üzerinde, sağda, içinde ayin yapıldığını belirten dua sesleri duyulan küçük kilisenin önünden geçtikten sonra, arabasından inip yürümeye başlamıştı. Arkasından, tepeden aşağıya doğru en önde marşlar söyleyen erleriyle bir süvari alayı geliyordu. Karşıdan da yokuş yukarı çıkan ve bir akşam önce yapılan savaşta yaralananlarla dolu bir dizi araba geliyordu. Köylü arabacılar atlara küfrede ede, onları kırbaçlaya kırbaçlaya ikide bir arabaların bir sağına bir soluna geçiyorlardı. Uzanmış ya da oturmuş ikişer üçer yaralı erin bulunduğu arabalar, dik yokuştan yukarı tırmanırken güya kaldırım taşı olarak oraya buraya konulmuş taşların üzerinde, sarsılıp duruyordu. Bezlerle sarılı, solgun, dudakları kısılmış, kaşları çatılmış yaralılar, arabaların yan demirlerine tutunarak sarsılıyor, birbirlerine çarpıyorlardı. Hemen hemen hepsi Piyer’in beyaz şapkasına ve yeşil frakına çocuksu bir merakla bakıyordu.</p>

  <p>Piyer’in arabacısı ikide bir sıradan çıkmasınlar diye yaralıların konvoyuna öfkeyle bağırıp duruyordu. Süvari Alayı marşlarla yokuş aşağı inerken Piyer’in arabasının üzerine gelmiş, yolu tıkamıştı. Piyer, kazılmış yolun ta kenarında durdu. Yamacın gölgesi yüzünden, güneş yolun dip tarafına kadar gelmiyordu. Yolun orası soğuk ve rutubetliydi. Piyer’in başının üzerinde ise pırıl pırıl bir ağustos sabahı uzanıp gidiyor, havada neşeyle çan sesleri dalgalanıyordu. Yaralıları taşıyan arabalardan biri, yolun kenarında; Piyer’in yanı başında durdu. Ayaklarında ipten yapılmış çarıklar bulunan arabacı, soluk soluğa arabasına koştu, arkasındaki çembersiz tekerlerin altına taş koydu, sonra duran atının kayışlarını düzeltti.</p>

  <p>Arabanın arkasından gelen bir eli sarılı yaşlı er, sağlam eliyle arabaya tutunarak dönüp Piyer’e baktı.</p>

  <p>– Söyle hemşerim, burada mı yatıracaklar bizi? Yoksa Moskova’ya kadar yürüyecek miyiz? diye sordu.</p>

  <p>Piyer, o kadar dalmıştı ki soruyu işitmedi. Gözleri o sırada yaralı konvoyu ile karşılaşan Süvari Alayı’na, önünde duran ve üzerinde iki yaralının oturduğu, içinde de bir yaralının yattığı arabaya gidiyordu. Ona öyle geliyordu ki zihnini uğraştıran sorunun çözümü, işte orada, onlardaydı. Arabada oturan erlerden biri muhtemelen yanağından yaralanmıştı. Başı bezlerle sarılıydı. Bir yanağı çocuk başı kadar şişmişti. Ağzı, burnu bir yana kaymıştı. Kendisi de kiliseye bakıyor, haç çıkarıyordu. İkincisi gencecik bir delikanlı, bir milis eriydi. Sarışın ve beyaz tenliydi. İncecik yüzünün kanı çekilmiş gibiydi. Dudaklarındaki şefkatli gülümseme donmuştu sanki; gözlerini Piyer’e dikmiş bakıyordu. Üçüncüsü yüzükoyun yatıyor, yüzü hiç görünmüyordu. Şarkıcı süvari erleri arabanın ta yanından geçiyorlardı.</p>

  <p>Neşeli bir er:</p>

  <div class="poem">
    <p>Ah hapı yuttu... Aptal kafa...</p>

    <p>Gurbet elde yaşaya yaşaya...</p>
  </div>

  <p class="nonindent">diye bir şarkı tutturmuştu.</p>

  <p>Göklerde, ta yükseklerde onlara karşılık verir gibi, ama bambaşka bir neşe ile çanların madenî sesleri birbirini izliyordu. Güneşin sıcak ışınları ise daha da başka bir neşeyle yamacın tepesini aydınlatıyorlardı. Ama yamacın altında, soluk soluğa kalan çelimsiz atın çektiği ve Piyer’in yanında duraklayan yaralılarla dolu arabanın bulunduğu yer, rutubetli, karanlık ve hüzünlüydü.</p>

  <p>Yanağı şişmiş er, şarkıcı süvari erlerine öfkeyle bakıyordu. Sitemle:</p>

  <p>– Şu züppelere bakın! diye söylendi.</p>

  <p>Arabanın arkasında duran er, dudaklarında hüzünlü bir gülümseyişle Piyer’e doğru döndü:</p>

  <p>– Ben bugün er değil, köylü bile gördüm! Köylüleri de cepheye sürüyorlar! dedi. Şimdi artık ayrım yapmıyorlar... Tüm halkla düşmanın üzerine çullanmak istiyorlar! Söylenecek bir şey yok... Ucunda Moskova var! Bu işi bir çırpıda sona erdirmek istiyorlar!</p>

  <p>Piyer, erin söylediği sözlerin belirsizliğine rağmen, ne demek istediğini anlayarak onu desteklediğini belirtmek için başını salladı.</p>

  <p>Yol açılmıştı. Piyer yokuş aşağı indi, sonra arabaya bindi ve yola öyle devam etti.</p>

  <p>Piyer, arabayla giderken tanıdık yüzler bulmak umuduyla yolun iki yanına bakınıp duruyor, ama her yerde hiç tanımadığı çeşit çeşit üniformalara bürünmüş ve hep aynı hayretle beyaz şapkası ile yeşil frakına bakan tanımadığı yüzler görüyordu.</p>

  <p>Dört verst kadar gittikten sonra, ilk defa bir tanıdığa rastladı ve sevinçle ona doğru atıldı. Bu ahbabı, orduda komutan rütbesinde olan doktorlardan biriydi. Bir briçka ile karşısından geliyordu, yanında genç bir doktor vardı. Piyer’i tanıyınca arabacı olarak kullandığı Kazak erine durmasını emretti.</p>

  <p>– Sayın kontum! Kont hazretleri, siz buralarda ne arıyorsunuz? diye sordu.</p>

  <p>– Hiç, durumu görmek istedim de...</p>

  <p>– Ya... demek öyle, eh, görmeye değer pek çok şey bulacaksınız...</p>

  <p>Piyer arabadan indi ve doktorla birlikte yol ortasında konuşmaya başladı. Ona savaşa katılmak niyetinde olduğunu anlatıyordu. Doktor Bezuhova’ya doğrudan doğruya “başkomutan hazretlerine” başvurmasını öğüt veriyordu. Genç doktor arkadaşıyla bakıştıktan sonra:</p>

  <p>– Savaş sırasında ne diye bilmem nerede olup bitenlerden habersiz kalasınız? Oysa ne de olsa “başkomutan hazretleri” sizi tanıyorlar, herhalde hoş karşılarlar. Bence öyle yapın, efendim, dedi.</p>

  <p>Doktor yorgun görünüyordu ve belli ki acele ediyordu.</p>

  <p>Piyer:</p>

  <p>– Demek siz öyle düşünüyorsunuz? Size bir şey daha sormak istiyorum, bizim asıl mevzimiz nerede?</p>

  <p>– Asıl mevzimiz mi? İşte, bu benim bileceğim bir şey değil. İyisi mi siz Tatarinov’a kadar gidin. Oralarda toprağı epey kazmışlar, bir şeyler yapıyorlar. Tepeye çıkar, oradan her şeyi görürsünüz.</p>

  <p>– Demek oradan görünür, öyle mi? Siz...</p>

  <p>Ama doktor sözünü keserek tekrar briçkaya doğru yürüdü.</p>

  <p>– Sizi oraya kadar götürürdüm ama, vallahi işte, (doktor bunu söylerken elini boğazına götürmüştü) işler buraya kadar! Dörtnala birliğin komutanına gidiyorum. Bizde işler nasıl olur bilir misiniz? Haberiniz var mı kont? Yarın meydan savaşı yapılacak: Yüz binlik bir orduda en az yirmi bin yaralı olur, öyle tahmin etmek gerekir; oysa bizim elimizde ne sedye ne yatak ne sağlık memuru ne de altı bin kişiye bakabilecek doktor var. On bin araba var, ama başka şeyler de gerekir; artık bunlarla ne yaparsan yap.</p>

  <p>Şapkasına neşeli bir hayret içinde bakan o yüzlerce canlı, sağlam, genç, ihtiyar binlerce insanın arasında en az yirmi bin kişilik muhakkak yaralanmaya ya da ölmeye mahkûm olduğu (belki de bu yaralananlar ya da ölenler o gördüğü insanlar olacaktı) Piyer’e garip bir düşünce olarak göründü, onu şaşırttı.</p>

  <p>“Belki de yarın ölecekler, o halde neden ölümden başka şeyler düşünüyorlar?” diye düşündü. O zaman düşünceleri arasında garip, gizli bir çağrışımla, Mojaisk Tepesi’nden indiği sırada gördüğü yaralı dolu arabaları, duyduğu çan seslerini, güneşin eğri ışınlarını ve süvari erlerinin şarkılarını tekrar ve çok belirli olarak hatırladı.</p>

  <p>Daha ileriye, Tatarinovo’ya doğru giderken “Süvariler savaşmaya gidiyorlar ve yolda yaralılara rastlıyorlar da bir an için olsun kendilerini bekleyen şeyi düşünmüyor, onların yanından geçip giderken göz kırpıyorlar. Aralarından yirmi bin kişi ölmeye mahkûm, oysa onlar şapkama bakıp şaşıyorlar! Garip şey!” diye düşünüyordu.</p>

  <p>Bir çiftlik evinin önünde, yolun sol tarafında, faytonlar, iaşe dolu arabalar, kalabalık emir erleri ve nöbetçiler duruyorlardı. Burası “başkomutan hazretlerinin” kaldığı evdi. Ama Piyer oraya geldiğinde başkomutan yoktu. Zaten genelkurmaydan hemen hemen hiç kimse orada bulunmuyordu. Herkes kilisede, duadaydı. Piyer, Gorki’ye doğru gitti.</p>

  <p>Tepeye çıkıp da köyün pek geniş olmayan sokağına girince ilk defa olarak milis kuvvetleri olarak alaya katılmış ve şapkasının üzerinde haçlar bulunan beyaz gömlekli köylüleri gördü. Köylüler yüksek sesle konuşa konuşa, kahkahalar atarak, kan ter içinde yolun sağında, otlarla kaplı kocaman bir tepenin üzerinde harıl harıl bir şeylerle uğraşıp duruyorlardı.</p>

  <p>Bazıları kürekle tepeyi kazıyor, bazıları da el arabalarına doldurdukları toprakları tahta iskeleler üzerinde götürüyor, bir kısmı da hiçbir şey yapmadan duruyordu.</p>

  <p>Tepenin üzerinde duran iki subay onlara emir veriyordu. Piyer, bu yeni görevleriyle eğlendikleri belli olan köylüleri görünce elinde olmayarak yine Mojaisk’te gördüğü yaralı erleri hatırladı. O zaman ona, “Tüm halkla çullanmak istiyorlar!” diyen erin ne demek istediğini anladı. Savaş alanında o garip, kaba çizmeleri, o terli boyunları ile gömleklerinin kaymış yakalarından bazılarının düğmeleri çözülmüş, altında da güneşte yanmış kürek kemikleri görünen sakallı köylüleri görmesi, Piyer’e yaşanılan anın yüce anlamı ve önemi konusunda, o zamana kadar duyup gördüğü her şeyden çok daha büyük etki yaptı.</p>

  <h2>XXI</h2>

  <p class="nonindent">Piyer, arabasından inerek, ataya katılmış bulunan ve uğraşıp duran köylülerin yanından geçerek doktorun savaş alanının göründüğünü söylediği tepeye çıktı.</p>

  <p>Saat sabahın on biriydi. Güneş, Piyer’in bulunduğu yerin arkasında, biraz solundaydı ve tertemiz, yoğunluğu fazla olmayan havada, bir açık hava tiyatrosu gibi aşağıdan yukarıya doğru basamak basamak, uçsuz bucaksız görünümü pırıl pırıl aydınlatıyordu.</p>

  <p>Bu açık hava tiyatrosunun yukarısında, soluna doğru onu ikiye bölerek tepenin beş yüz adım kadar ilerisinde ve aşağıda bulunan beyaz kiliseli bir köyün (burası Borodino idi) içinden geçen geniş Smolensk yolu kıvrıla kıvrıla gidiyordu. Yol, köyün sonunda bir köprünün üzerinden geçiyor, yamaçlardan, yarlardan aşağı inip tekrar yukarı, gittikçe daha yukarı, altı verst daha ileride görülen Valuyev köyüne doğru tırmanıyordu (şimdi Napolyon oradaydı), sonra da ufukta görünen ve sararmaya yüz tutmuş ormanda kayboluyordu. Bu kayın ve çam ormanında, yolun kaybolduğu noktanın sağında, güneşin ışınları altında, ta uzaklarda Kolotski Manastırının haçı ile çan kulesi görünüyordu. Tüm bu uçsuz bucaksız mavilik içinde, ormanın, yolun sağında solunda, yer yer dumanı tüten çoban ateşleri ve bizim ordularla düşman ordularının belirsiz olarak görünen grupları fark ediliyordu. Sağda, Koloça ile Moskova nehirlerinin akış yönünde, bölge dağlık ve mağaralıktı. Dar boğazların arasında, uzaklarda, Bezzubove ve Zaharino köyleri göze çarpıyordu. Solda yer daha düzdü. Buğday tarlaları vardı ve dumanı tüten yakılmış Semyonovskaya köyü görünüyordu.</p>

  <p>Piyer’in sağda solda gördükleri o kadar belirsizdi ki savaş alanı hayalinde canlandırdıklarına tam olarak uymuyor, tatmin etmiyordu. Beklediği gibi bir savaş alanı değil de tarlalar, düzlükler, ormanlar, askerî birlikler, çoban ateşlerinin dumanları, köyler, tepeler, dereler uzanıp gidiyor ve ne kadar dikkatle baksa yine de bu canlı bölgede bir mevzi bulamıyor, hatta bizim birlikleri düşman birliklerinden bile ayıramıyordu.</p>

  <p>“Birine sormalı,” diye düşünerek merakla sivil giyimli, iri vücuduna bakan subaya döndü.</p>

  <p>– Lütfen söyler misiniz şu öndeki köy neresidir?</p>

  <p>Subay arkadaşına dönerek:</p>

  <p>– Burodino muydu? Neydi orası?</p>

  <p>Öbürü, subayın sözünü düzelterek:</p>

  <p>– Borodino! dedi.</p>

  <p>Subay, herhalde konuşmak fırsatını bulmuş olmaktan memnun, Piyer’e sokuldu. Piyer:</p>

  <p>– Bizimkiler orada mı? diye sordu.</p>

  <p>Subay:</p>

  <p>– Nerede, nerede?</p>

  <p>– Çıplak gözle bile görülebiliyor, şurada işte. Şurada!</p>

  <p>Subay derenin sol tarafında görünen dumanları işaret etti ve yüzünde ciddi, sert bir ifade belirdi; Piyer, rastladığı birçok insanın yüzünde aynı ifadeyi görmüştü.</p>

  <p>Piyer, solda bir tepeyi işaret etti; tepenin yanında birlikler görünüyordu.</p>

  <p>– Ya, demek bunlar Fransızlar! Peki ya ötekiler?</p>

  <p>– Onlar bizimkiler.</p>

  <p>– Ya demek bizimkiler! Peki ya şuradakiler?</p>

  <p>Piyer dar bir boğazda görünen ve bir köyün yanında, üzerinde büyük bir ağaç görünen uzaktaki bir başka tepeyi işaret ediyordu. Orada da çoban ateşlerinin dumanı tütüyor ve siyah bir şeyler görünüyordu.</p>

  <p>Subay:</p>

  <p>– Oradaki yine düşman! dedi (Söz ettiği Şevardino Tepesi’ydi). Dün bizdeydi, şimdi ise onun eline geçti.</p>

  <p>– Peki ama bizim cephemiz nerede?</p>

  <p>– Cephemiz mi?</p>

  <p>Subay bunu memnun bir gülümseyişle söylemişti:</p>

  <p>– Bakın bunu size açıkça söyleyebilirim, çünkü mevzilerimizin hemen hepsi benim eserimdir. Bakın görüyor musunuz? Cephemizin merkezi Borodino’da, işte şurada.</p>

  <p>İleride görünen beyaz kiliseli köyü işaret etmişti.</p>

  <p>– Şurada, Koloça Nehri’nin üzerinden karşıya geçiliyor. İşte burada. Bakın, görüyor musunuz? Daha aşağılarda hâlâ sıra sıra kesilmiş ot yığınları duruyor ya, orası. İşte köprü de orada. Bizim merkezimiz burası. Sağ cenahımız, bakın nerede... (Dosdoğru sağ tarafta, ta uzaklarda, dar boğazda bulunan bir yeri işaret etmişti.) Moskova Nehri oradan geçiyor... Orada çok kuvvetli üç tabya kurduk. Sol cenaha gelince...</p>

  <p>Subay sözlerinin burasında durakladı:</p>

  <p>– Bakın, bunu size anlatmak zor... Dün akşam sol cenahımız şurada, Şevardino’daydı. Bakın şurada, meşe ağacının orada. Şimdi ise sol cenahımızı geriye doğru kıvırmış bulunuyoruz. Şimdi ta şurada... İleride dumanlar içinde bir köy var, görüyor musunuz? Orası Semyonovskaya köyüdür. Evet orası.</p>

  <p>Rayevski Tepesi’ni işaret etmişti.</p>

  <p>– Ama burada savaş olacağını sanmıyorum. Düşmanın ordularını buraya getirmesi bir tuzak; herhalde sağda, Moskova tarafından çevirecek bizi. Her neyse, nerede olursa olsun, yarına kim bilir kaçımız eksilecek!</p>

  <p>Subay konuşurken ona yaklaşan ihtiyar bir erbaş, sessizce komutanının sözlerinin sona ermesini bekliyordu. Ama o sırada herhalde subayın sözlerinden hoşnut kalmamış olacak ki hemen sert bir tavırla:</p>

  <p>– Gidip sığırları getirmemiz gerekiyor, dedi.</p>

  <p>Subay mahcup oldu; yarın birçok kişinin eksileceğini düşünmenin mümkün olduğunu, ama bunu söylememek gerektiğini anlamıştı. Aceleyle:</p>

  <p>– Öyle ya, gene üçüncü bölüğü gönderin. Peki, siz kimsiniz? Doktor musunuz yoksa?</p>

  <p>Piyer:</p>

  <p>– Hayır, sadece burasını görmeye geldim, diye karşılık verdi. Sonra yine milislerin arasından geçerek yokuş aşağı indi.</p>

  <p>Arkasından gelen subay, eliyle burnunu kıstırarak çalışanların önünden koşa koşa geçti.</p>

  <p>– Tuh! Allah kahretsin herifleri!</p>

  <p>Birden:</p>

  <p>– İşte geldiler! Getiriyorlar, geliyorlar... İşte geldiler... Şimdi içeri girecekler! diye sesler işitti.</p>

  <p>Tepenin yamacından, Borodino’dan yukarıya doğru bir kilise alayı çıkıyordu. En önde, tozlu yolun üzerinde, tolgalarını çıkarmış, tüfeklerini baş aşağı tutan piyade, düzgün adımlarla geliyordu. Piyadenin arkasından okunan ilahiler işitiliyordu.</p>

  <p>Milis kuvvetlerine katılan gönüllü köylüler şapkalarını çıkarmış, Piyer’in yanından koşa koşa karşıdan gelen erlere doğru gidiyorlardı.</p>

  <p>– Sevgili anacığımızı getiriyorlar! Bizi koruyan anamızı getiriyorlar! İverskaya’daki Meryem Ana’yı!</p>

  <p>Bir başkası:</p>

  <p>– Smolenskli Meryem Ana’yı desene! diye ilk konuşanın sözünü düzeltti.</p>

  <p>Milislerden köylü olanlar da bataryada çalışanlar da küreklerini yerlere fırlatmış, kiliseden çıkan alaya doğru koşuyorlardı. Tozlu yolun üzerinden gelen birliğin arkasında sırma işlemeli örtüler içinde papazlar geliyorlar; korodakilerle birlikte başı külahlı bir ihtiyarcık yürüyordu. Onların arkasından gelen erler ve subaylar, çerçeve içinde yüzü kapkara kocaman bir tasvir taşıyorlardı. Bu Smolensk’ten alınan ve o zamandan bu yana ordunun her gittiği yere götürülen bir tasvirdi. Tasvirin arkasından, önünden, her yönden insanlar yürüyor, koşuyor, başlarından şapkalarını çıkarmış büyük bir asker kalabalığı yerlere kapanıyordu.</p>

  <p>Tasvir tepeye çıkarılınca durakladı; onu havlular üzerinde tutanlar, yerlerini başkalarına bıraktılar. Papaz yardımcıları yine buhurdanları yaktılar ve tören başladı. Güneşin sıcak ışınları yukarıdan aşağıya dikine iniyor, hafif serin bir rüzgâr şapkaları çıkarılmış başlardaki saçları ve tasviri süsleyen kurdeleleri dalgalandırıyor; açık göklerin altında koronun sesi pek hızlı duyulmuyordu. Tasviri başları açık büyük bir subay, er ve gönüllü köylü kalabalığı çevirmişti. Papazla papaz yardımcısının arkasında, açık bırakılmış bir yerde devlet memurları duruyordu. Boynunda Georgi Nişanı bulunan ve papazın hemen arkasında duran çıplak başlı bir general, haç çıkarmadan duruyor (herhalde kendisi Alman’dı), Rus halkının içinde yurtseverlik duygularını uyandırmak için gerekli saydığı duanın bitmesini sabırla bekliyordu. Bir başka general, savaşçı pozunda durmuş, göğsünün önünde haç çıkararak elini sallayıp duruyor, etrafına bakmıyordu. Bu devlet memurlarının arkasında, köylülerin kalabalığı içinde duran Piyer, bazı tanıdıkları görmüştü. Ama onlara bakmıyordu. Bütün dikkati, yüzlerindeki ciddi anlamla hep aynı tutku içinde tasvire bakan bu yığınla er ve gönüllü köylü kalabalığı üzerine çevrilmişti. Yorgun diyakozlar (okudukları yirminci tören dualarıydı) tembel tembel ve alıştıkları için artık sözleri dudaklarından kendiliğinden dökülen “Kölelerini felaketten kurtar, Tanrımızın annesi!” duasına başladıkları vakit, papaz da yardımcısı da bir ağızdan, “Hepimiz Booz için olduğu gibi sana sığınıyoruz, yıkılmaz bir duvara koşar gibi sana koşuyoruz. Tanrı huzurunda temsilcimizsin...” diye okumaya devam etti. O zaman tüm yüzlerde gelecek olan anın ciddiliğini kavramaktan doğan bir ifade belirdi: Piyer bu anlamı Mojaisk’te tepeden aşağıya inerken o sabah rastladığı birçok yüzde görmüştü. Törenin burasında başlar daha sık eğiliyor, saçlar dalgalanıyor, birçoklarının içlerini çektikleri duyuluyor ve ellerindeki haçlarla göğüslerini dövdükleri görülüyordu.</p>

  <p>Tasvirin çevresindeki kalabalık, birden açılarak Piyer’in üzerine geldi. Biri (herkes ona yol vermek için acele ettiğine göre, çok önemli bir kişi olmalıydı) tasvire doğru yaklaşıyordu. Bu, mevziyi dolaşan Kutuzov’du. Tatarinova’dan dönerken ayine uğramıştı. Piyer Kutuzov’u başkalarından ayıran kendine özgü silüetinden hemen tanımıştı.</p>

  <p>Kutuzov, kocaman, kalın vücudunun üzerine uzun bir redingot geçirmişti. Sırtı hafifçe kamburlaşmıştı. Ak saçlı başı açıktı. Yuvarlak tombul yüzünde, akmış olan gözünün akı daha çok belli oluyordu. Hafifçe sallanan bir yürüyüşle çember halinde duranların arasına girmiş, papazın arkasında durmuştu. Önce alışkın bir hareketle elini yere değdirerek haç çıkardı, sonra derin derin içini çekerek saçları ağarmış başını önüne eğdi. Kutuzov’un arkasında Bennigsen ile maiyeti duruyordu. Tüm üst rütbelerin dikkatini çekmiş olan başkomutanın orada bulunmasına rağmen, gönüllü köylüler ve erler ona hiç bakmadan dua etmeye devam ediyorlardı.</p>

  <p>Ayin bitince Kutuzov tasvire yaklaştı, ağır bir hareketle diz çöktü, yere kapandı ve uzun süre kalkmadı. Doğrulmaya çabaladığı halde, vücudunun ağırlığından bir türlü ayağa kalkamıyordu. Sonunda güç bela doğruldu, bir çocuk gibi saf bir tavırla, dudaklarını uzatarak tasvire dokundurdu, sonra tekrar yere eğildi ve elini toprağa değdirdi. Generaller de onun gibi yaptılar; ondan sonra subaylar, onların arkasından da erler ve gönüllü köylüler de birbirlerini ezerek, itiş kakış, soluya soluya, heyecanlı yüzlerle tasvire yaklaştılar.</p>

  <h2>XXII</h2>

  <p class="nonindent">Piyer, çevresindekiler onu itip kaktıkları için, olduğu yerde sallana sallana etrafa bakınıyordu. Birinin:</p>

  <p>– Kont Piyot Kiriliç! Siz buralarda ne arıyorsunuz? diye bağırdığını işitti.</p>

  <p>Dönüp baktı. Boris Drubetskoy, eliyle kirlenmiş dizlerini temizlemeye çalışarak (herhalde o da tasvirin önünde secde etmişti), gülümseyerek Piyer’e yaklaşıyordu. Zarif giyinmişti; sefere katıldığını belli eden savaşçı bir havası vardı. Üzerine uzun bir redingot geçirmişti. Omuzunda da tıpkı Kutuzov’da olduğu gibi bir kırbaç vardı.</p>

  <p>Bu arada Kutuzov köye yaklaştı ve en yakın evin gölgesinde, bir Kazak’ın koşa koşa getirdiği, bir başkasının da aceleyle üzerine halı örttüğü banka oturdu. Üniformaları pırıl pırıl parlayan kalabalık maiyeti başkomutanın çevresini aldı.</p>

  <p>Tasvir ileriye doğru gitti, kalabalık da onu izledi. Piyer Kutuzov’dan otuz adım kadar beride kalmıştı; Boris’le konuşuyordu. Ona savaşa katılmaya ve cepheyi gözden geçirmeye niyetli olduğunu anlatıyordu.</p>

  <p>Boris:</p>

  <p>– Bakın, şöyle yaparsınız, dedi. <i>Je vous ferai les honneurs de camp</i>.<a class="noteref" href="../Text/dipnot.xhtml#Footnote0110" id="Feedback0110">110</a> Her şeyi Kont Benigsen’in bulunduğu yerden daha iyi görebilirsiniz. Ben onun yanında görevdeyim ya. Ona bildiririm. Ama eğer cepheyi dolaşmak istiyorsanız bizimle gelin. Şimdi sol cenaha gidiyoruz. Sonra döneriz ve eğer lütfederseniz gece yatısına bende kalın, sizinle bir parti oynarız. Siz Dimitri Sergeyiç’le tanışıyordunuz değil mi? Onun konakladığı yer şurası...</p>

  <p>Gorki’deki üçüncü evi işaret etmişti. Piyer:</p>

  <p>– İyi ama ben sağ cenahı görmek istiyordum. Diyorlar ki orası çok iyi tahkim edilmiş, dedi. Moskova Nehri’nden başlayarak tüm mevziyi dolaşmak isterdim.</p>

  <p>– Canım onu sonradan da yapabilirsiniz, en önemlisi sol cenah...</p>

  <p>Piyer:</p>

  <p>– Öyle, öyle. Peki, Prens Bolkonski’nin alayı nerede acaba, bana gösterebilir misiniz?</p>

  <p>– Andrey Nikolayiç’in alayı mı? Yolumuzun üzerinde. Sizi ona götürürüm.</p>

  <p>Piyer:</p>

  <p>– Doğrusunu isterseniz, <i>entre nous,</i><a class="noteref" href="../Text/dipnot.xhtml#Footnote0111" id="Feedback0111">111</a> Allah bilir ne durumda! dedi. Kont Benigsen hiç de öyle olacağını tahmin etmemişti. O şu tepeyi tahkim etmek istiyordu. Şimdi olduğu gibi değil... Ama...</p>

  <p>Boris omuzlarını silkti:</p>

  <p>– Başkomutan hazretleri istemediler... Kim bilir kendilerine neler söylenmiştir oysa...</p>

  <p>Ama Boris sözünü bitirmedi, çünkü o sırada Piyer’e Kutuzov’un yaveri Kaysarov yaklaştı. Boris rahat bir gülümseyişle Kaysarov’a dönerek:</p>

  <p>– A, Paissiy Sergeyiç! dedi. Ben de konta bizim cepheyi anlatmaya çalışıyordum. Başkomutan hazretleri Fransızların niyetlerini ne kadar doğru tahmin ettiler, hayret!</p>

  <p>Kaysarov:</p>

  <p>– Sol cenahtan mı söz ediyorsunuz?</p>

  <p>– Evet, evet, sol cenahımız çok kuvvetli.</p>

  <p>Kutuzov’un genel karargâhta gereksiz olan kim varsa hepsini kovmasına rağmen, Boris, onun yaptığı değişikliklerden sonra yine bir yolunu bulup orada kalmayı başarmıştı. Kont Benigsen’in yanına sokulmuştu. Kont Benigsen de Boris’in hizmetinde çalıştığı bütün insanlar gibi, onu paha biçilmez bir insan sayıyordu.</p>

  <p>Ordunun komutanları arasında birbirinden kesin olarak ayrılan belirli iki grup vardı: Kutuzov’un grubu ile Genelkurmay Başkanı Benigsen’in grubu. Boris, bu sonuncu gruptaydı ve Kutuzov’a köleliğe varan bir saygı gösterisinde bulunduğu halde, başkalarına ihtiyarın kötü bir komutan olduğunu, işlerin Benigsen tarafından yürütüldüğünü hissettirmekte çok ustaydı. Şimdi artık savaşın kesin dakikası gelip çatmıştı; bu an ya Kutuzov’u mahvedecek ve iktidarın Benigsen’e verilmesini sağlayacaktı ya da Kutuzov savaşı kazanacaktı, ama kazansa bile herkese her şeyin Benigsen tarafından yapıldığı hissettirilecekti. Ne olursa olsun, ertesi gün gösterilecek yararlılıklar için büyük ödüller verilecek ve yeni yeni insanlar ileri sürülecekti. Bu yüzden, Boris o gün sabahtan akşama kadar sinirli ve heyecanlıydı.</p>

  <p>Kaysarov’un arkasından Piyer’e başka tanıdıkları da yaklaştı. Piyer, Moskova konusunda ona yağdırdıkları soru yağmuruna karşılık vermeye vakit bulamıyor, bu arada kendisine anlatılanları dinlemeye bile fırsat bulamıyordu. Bütün yüzlerde heyecan ve endişe seziliyordu. Ama Piyer’e öyle geliyordu ki bu yüzlerden bazılarında görülen heyecanın nedeni, daha çok kişisel bir başarı elde etme isteğinden kaynaklanıyordu. Bundan ötürü başka yüzlerde fark ettiği ve kişisel olmayıp gene sorunlardan, hayat ve ölümle ilgili sorunlardan ileri gelen bir başka çeşit heyecanı bir türlü aklından silemiyordu. Piyer ile yanında toplanmış olan grup Kutuzov’un gözüne ilişmişti. Kutuzov:</p>

  <p>– Onu bana çağrın! dedi. Yaver başkomutan hazretlerinin isteğini bildirdi. O zaman Piyer de banka yürüdü. Ama önce, Kutuzov’a gönüllü bir er yaklaştı. Bu Dolohov’du. Piyer:</p>

  <p>– Bu da burada ne arıyor?</p>

  <p>– O kerata her yere burnunu sokar! diye karşılık verdiler.</p>

  <p>– Rütbesini almışlardı ya. Şimdi göze batmanın çaresini bulmaya çalışıyor. Bir sürü planlar ileri sürdü, gece düşman hatlarına sürüne sürüne sokuldu... Ne olursa olsun, doğrusu gözünü budaktan esirgemiyor!</p>

  <p>Piyer şapkasını çıkararak saygıyla Kutuzov’un karşısında eğildi. Dolohov:</p>

  <p>– Sayın komutanım, şöyle düşündüm: Düşüncelerimi size bildirdikten sonra, isterseniz beni kovabilirsiniz ya da söylediklerimi zaten bildiğinizi söyleyebilirsiniz. O zaman çekilir giderim... diye konuşuyordu.</p>

  <p>– Peki, peki.</p>

  <p>– Ama eğer haklıysam... O zaman demek ki uğrunda ölmeye hazır olduğum vatanıma bir yarar sağlamış olacağım...</p>

  <p>– Peki... Peki...</p>

  <p>– Ve... Sayın komutanım, eğer kendi canını esirgemeyecek bir insana ihtiyacınız olursa lütfen beni hatırlayın... Belki de işinize yararım, sayın komutanım.</p>

  <p>Kutuzov içi gülen, kısılmış gözüyle Piyer’e bakarak:</p>

  <p>– Peki, peki... diye tekrarladı.</p>

  <p>Bu arada Boris saraylılara özgü bir beceriklilikle öne doğru çıkarak Piyer’in yanında durmuştu; belli ki komutana yakın bir yerde bulunmak istiyordu. Aynı zamanda sanki Piyer’le daha önce başladığı bir konuşmaya devam ediyormuş gibi, çok tabii bir tavırla ve alçak sesle:</p>

  <p>– Milis kuvvetlerine katılanların hepsi doğrudan doğruya ölüme hazır olmak için üzerlerine temiz, beyaz gömlekler giymişler. Ne kadar kahramanca bir davranış, değil mi kont? dedi.</p>

  <p>Boris, bunu Piyer’e besbelli başkomutan hazretlerine duyurmak isteğiyle söylemişti. Biliyordu ki Kutuzov bu sözlere önem verecekti, gerçekten de “başkomutan hazretleri” ona doğru döndü:</p>

  <p>– Milisler için ne diyordun? diye sordu.</p>

  <p>– Yarına ölüme gider gibi hazırlanmışlar, başkomutan hazretleri! Üzerlerine şimdiden beyaz gömlek giymişler!</p>

  <p>Kutuzov gözlerini kapayarak başını salladı:</p>

  <p>– Ya, ya! Müthiş bir millet, eşsiz bir millet! dedi.</p>

  <p>İçini çekti, sonra:</p>

  <p>– Eşi bulunmaz bir millet! diye tekrarladı.</p>

  <p>Piyer’e:</p>

  <p>– Demek barut kokusu duymak istiyorsunuz, öyle mi? dedi. Evet... Barut kokusu güzel şeydir. Eşinizin hayranlarından olmakla kendimi mutlu sayıyorum. Hanımefendi nasıllar? İnşallah iyilerdir. Konak yerim emrinizdedir...</p>

  <p>Kutuzov bunu söyledikten sonra, yaşlı insanlarda sık sık görüldüğü gibi, dalgın dalgın çevresine bakınmaya başladı; sanki söylemesi ya da yapması gereken her şeyi unutmuştu. Sonunda, herhalde hatırlamaya çalıştığını bularak işaretle yanına yaverinin kardeşi Andrey Sergeviç Kaysarov’u çağırdı.</p>

  <p>– Nasıldı o? Nasıldı o Marin’in şiirleri? Hani Gerakov için yazmıştı ya. “Harp okulunda olursun öğretmen...” Söyle, söyle...</p>

  <p>Kutuzov gülmeye hazırlanarak ısrar ediyordu. Kaysarov şiiri okudu... Kutuzov şiirler okundukça onlara uyarak başını sallıyordu.</p>

  <p>Piyer Kutuzov’un yanından ayrıldıktan sonra, Dolohov ona yaklaşarak elini tuttu. Yüksek sesle ve çevrede bulunanlardan hiç çekinmeden özel bir kararlılık aynı zamanda aşırı bir ciddiyetle:</p>

  <p>– Size burada rastladığım için, ne memnunum kont! dedi. Hangimizin sağ kalacağını bilemediğimiz bir günün arefesinde, aramızda çıkan anlaşmazlıklardan ötürü pişmanlık duyduğumu ve bana karşı kin duymamanızı istediğimi söylemek için bir fırsat çıktığına sevindim. Rica ederim, beni bağışlayın.</p>

  <p>Piyer gülümseyerek Dolohov’a bakıyor, ona ne söyleyeceğini bilemiyordu. Dolohov gözleri dolarak onu kucaklayıp öptü.</p>

  <p>Boris, generaline bir şey söyledi, bunun üzerine Benigsen Piyer’e dönerek birlikte cepheyi dolaşmayı teklif etti:</p>

  <p>– Sizin için ilginç bir şey olacak! dedi.</p>

  <p>Piyer:</p>

  <p>– Evet çok ilginç olacak, dedi.</p>

  <p>Yarım saat sonra, Kutuzov Tatarinov’a gitti, Benigsen de aralarında Piyer’in de bulunduğu maiyetle birlikte cepheyi dolaşmak üzere yola koyuldu.</p>

  <h2>XXIII</h2>

  <p class="nonindent">Benigsen, Gorki’den çıkıp büyük bir yoldan köprüye doğru indi. Tepedeyken subayın Piyer’e cephenin merkezi olarak gösterdiği köprü buydu. Yan tarafında, kıyıda yeni biçilmiş, kokuları etrafa saçılan dizi dizi ot yığını vardı. Köprüden geçerek Borodino köyüne girdiler. Oradan sola döndüler, pek çok birliğin ve topun önünden geçerek milislerin toprağı kazdıkları yüksek bir tepeye çıktılar. Burası henüz ad verilmiş, sonradan da “Rayevski tabyası” diye adlandırılan bir tabya, daha doğrusu tepeye kurulu bir bataryaydı.</p>

  <p>Piyer, bu tabyaya pek önem vermedi. Burasının zihninde Borodino savaş alanındaki diğer tüm yerlerden çok daha derin bir iz bırakacağını bilmiyordu. Sonra dere yatağının üzerinden geçip erlerin son kalan izbelerden, samanlıklardan aldıkları kalasları sürüye sürüye oraya buraya götürdükleri Semyonovskaya köyüne geldiler. Ondan sonra yamaca doğru gittiler, oradan da tepeye çıkarak dolu yağmış bir buğday tarlasından, topçuların küme küme toprağın üzerine açtıkları yeni yoldan geçip hâlâ kazılan <i>flèche</i>’lere<a class="noteref" href="../Text/dipnot.xhtml#Footnote0112" id="Feedback0112">112</a> doğru ilerlediler.</p>

  <p>Benigsen ileri karakolda durmuş, daha bir gün önce bizim elimizde olan Şevardino tabyasına bakıyordu; tabyada birkaç atlı görünüyordu. Subayların söylediğine göre, orada Napolyon ya da Murat vardı ve herkes büyük bir dikkatle o bir avuç atlıya bakıyordu. Piyer de gözlerini oraya çevirmiş, belli belirsiz görünen insanlardan hangisinin Napolyon olduğunu kestirmeye çalışıyordu. Sonunda atlılar tepeden aşağı inip gözden kayboldular.</p>

  <p>Benigsen kendisine yaklaşan generale doğru döndü ve ordularımızın genel durumunu anlatmaya başladı. Piyer, Benigsen’in sözlerini dinliyor, zihninin bütün yeteneklerini zorlayarak yapılacak olan savaşın ana hatlarını kavramaya çalışıyordu ama umutsuzlukla hissediyordu ki zihninin yetenekleri bunun için yeterli değildi. Söylenenlerden hiçbir şey anlamıyordu. Benigsen sözünü bitirdi ve kulak veren Piyer’in siluetini fark ederek ona döndü.</p>

  <p>– Öyle sanıyorum ki bunları ilginç bulmuyorsunuz, değil mi? dedi.</p>

  <p>Piyer pek de doğru söylemeyerek:</p>

  <p>– Yok canım, aksine, çok ilginç buluyorum! dedi.</p>

  <p>İleri karakolların bulunduğu yerden sonra, sık sık ve pek yüksek olmayan kayın ormanının arasından kıvrıla büküle giden yoldan, daha da sola gittiler. Bu ormanın ortasında birden önlerine, yolun üzerine ayakları beyaz, kendisi kahverengi bir tavşan çıktı. Hayvan bu kadar çok atın nal seslerinden o kadar ürkmüştü ki ne yapacağını şaşırdı, uzun bir süre herkesin dikkatini çekip gülüşmelere yol açarak yolun üzerinden zıplaya zıplaya gitti. Ancak birkaç kişi ona bağırınca kendini bir yana attı ve sık ormanda kayboldu. Ormanda iki verst kadar yol aldıktan sonra sol cenahı savunmak görevini üzerine almış olan Tuçkov’un kumandasındaki birliklerin bulunduğu düzlüğe çıktılar.</p>

  <p>Benigsen orada, sol cenahın en ucunda, uzun uzun, heyecanlı heyecanlı bir şeyler söyledi ve bir emir verdi; Piyer’e öyle geliyordu ki verdiği bu emir askerî bakımdan büyük bir önem taşıyordu. Tuçkov’un birliklerinin yerleştiği yerin ön tarafında yüksekçe bir yer vardı. Bu yüksek yere henüz ordu gelmemişti. Benigsen, bunun yanlış bir şey olduğunu yüksek sesle söylemişti. Her yere hakim, kumanda edilebilecek yüksek bir yerin böyle boş bırakılmasının ve orduların onun altına bırakılmalarının bir çılgınlık olduğunu ileri sürüyordu. Bazı generaller de onunla aynı düşüncede olduklarını belirtiyorlardı. Özellikle aralarından biri, askerlere özgü bir heyecanla birliklerin göz göre göre ölüme bırakıldığını ileri sürüyordu. Benigsen kendi adının da verilmesini söyleyerek orduların o yüksek noktaya geçirilmesini emretti.</p>

  <p>Sol cenahtan verilen bu emir Piyer’de askerî işleri anlamak konusundaki yeteneğinin daha da az olduğu kuşkusunu uyandırdı. Orduların tepenin altında, bulunduğu yerde Benigsen ile generallerin sözlerini dinlerken durumu tam anlamıyla kavramış ve düşüncelerine katılmıştı. Öyle olduğu için de birlikleri tepenin altına yerleştirenin, nasıl olup da göz göre göre bu kadar büyük bir yanlış yaptığını bir türlü anlayamıyordu.</p>

  <p>Piyer bilmiyordu ki bu birlikler oraya Benigsen’in sandığı gibi mevziii korumak için yerleştirilmemişti. Orada pusuda beklemelerini sağlayan gizli bir yer olduğu için getirilmişlerdi. Böylece dikkat çekmeden bekleyecek, ilerleyen düşmanın üzerine beklenmedik bir anda hücum edebileceklerdi. Bu amaçla oraya getirilmişlerdi. Benigsen bunu bilmiyordu, buna karşın orduları bambaşka bir düşünceyle oradan oraya sevk etmiş, bunu da başkomutana bildirmemişti.</p>

  <h2>XXIV</h2>

  <p class="nonindent">Prens Andrey, 25 Ağustos akşamı Knyazkov köyünün kırık dökük bir samanlığında dirseğine dayanmış olarak uzanmış yatıyordu. Kendi alayının yerleştiği bölgenin uç kısmındaydı. Yıkık duvarın arasından, bahçe duvarı boyunca uzayıp giden, alt dalları kesilmiş otuz yıllık kayınların dizisine, üzerinde dizi dizi, demet demet buğdayların bulunduğu tarlaya, yer yer çoban ateşlerinin yandığı fundalığa bakıyordu; bu çoban ateşlerinin bulunduğu yerler erlerin mutfaklarıydı.</p>

  <p>Hayat Prens Andrey’e şimdi dar bir çerçeve içine hapsedilmiş, öylesine ağır bir yük olarak görünüyordu ki kendisini tıpkı yedi yıl önce Austerlitz Savaşı başlayacağı sıralarda olduğu gibi heyecanlı ve sinirli hissediyordu.</p>

  <p>Ertesi günü yapılacak olan savaş için emirler verilmiş, kendisi de bu emirleri uygulamıştı. Yapılacak başka bir şey yoktu. Ama yine de apaçık anlaşılan, bu yüzden de içinde korku uyandıran düşünceler ona bir türlü rahat vermiyordu. Biliyordu ki ertesi gün yapılacak savaş, o zamana kadar katıldığı savaşların en korkuncu olacaktı. Ölme ihtimali ömründe ilk kez olarak ona günlük yaşantısıyla ilgisi olmayan, hatta başkalarına nasıl bir etki yapacağı aklına gelmeden yalnız kendi varlığıyla, ruhuyla ilgili bir şey olarak, yüzde yüz kesin bir şeymiş gibi, tüm korkunçluğu içinde göründü. Ölümü böyle her şeyden sıyrılarak düşününce daha önce ona üzüntü vermiş, içinde ilgi uyandırmış olan her şey gözlerinin önünde birden gölgesiz, çiy, bembeyaz, soğuk bir ışık altında ve hiçbir derinliği olmayan, sınırları kesin bir şekilde çizilmiş olarak canlandı. Bütün hayatı şimdi ona uzun bir süre suni bir ışık altında, bir camın arkasından seyrettiği büyülü bir lamba olarak görünüyordu. Şimdi o kötü tabloları birden camsız, göz kamaştırıcı bir gün ışığı altında görüyordu. Hayalinde yaşantısının büyülü lambasındaki en önemli tabloları sırayla canlandırırken ve onları o soğuk gün ışığının, daha doğrusu zihninde kesin olarak beliren ölüm düşüncesinin ışığı altında seyrederken “Demek beni heyecanlandıran, içimde hayranlık uyandıran, bana bunca acı çektiren sahte görüntüler bunlarmış! Demek bana harikulade güzel ve esrarengiz görünen, kaba çizilmiş tipler bunlardı. Ün, sosyal mutluluk, kadın aşkı, hatta vatanın kendisi... Bu tablolar bana ne kadar yüce, ne kadar derin bir anlamla dolu görünüyorlardı. Oysa bunların hepsi şimdi benim için doğduğunu hissettiğim bu sabahın soğuk, beyaz ışığında o kadar basit, o kadar solgun, o kadar kaba görünüyorlar ki!” diye söyleniyordu. Özellikle hayatının en büyük üç acısı üzerinde duruyordu. Bir kadına karşı duyduğu aşk, babasının ölümü ve Rusya’nın yarısını kaplayan Fransız istilası! Yüksek sesle, öfkeyle:</p>

  <p>– Aşkmış! O kızcağız, bana garip bir etkisi olan büyülü bir varlık olarak görünmüştü. Onu ne kadar sevmiştim! Aşkı düşünerek hayalimde şiirsel planlar kuruyordum, onunla mutlu olmayı düşünüyordum. Ne saf delikanlıymışım! Tabii başka türlü nasıl olabilirdi? İdeal bir aşka inanıyordum. Bir aşk, bir yıllık yokluğum sırasında onun bana sadık kalmasını sağlayacaktı! Masaldaki duygulu güvercin gibi, o da benden ayrı kalınca sararıp solmalıydı! Oysa bütün bunlar çok daha basitmiş... Korkunç denecek kadar basit ve adiymiş! diye söyleniyordu.</p>

  <p>– Babam da Lısiye Gori’de yapılar yaptırıyor, orasını kendisine ait bir yer sanıyordu. Toprağı da havası da köylüleri de onundu! Oysa Napolyon çıkageldi, babamın varlığından bile haberi olmadan onu yolda rastladığı bir çırpı gibi fırlatıp atıverdi. O zaman Lısiye Gori de tüm havası da yıkılıverdi. Ya Prenses Mariya’ya ne demeli? Mariya bunun Tanrı’nın gönderdiği bir ceza olduğunu söylüyor. Bir insan yok olacaksa, daha o anda silinip gitmişse cezanın ne anlamı var? O insan bir daha geri gelmez ki! Yok olmuştur! O zaman ceza kime verilmiş oluyor. Vatan, Moskova mahvoluyormuş! İyi ama yarın biri beni öldürdü diyelim... Hatta bir Fransız değil, bizden biri... Dün erlerden biri, nasıl kulağımın dibinde tüfeğini boşalttıysa öyle işte. Sonra Fransızlar gelecek ve başımdan tutup bir hendeğe atacaklar. O zaman yepyeni hayat koşulları meydana gelecek ve bunlar başkaları için tıpkı benim içinde yaşadığım hayat koşulları gibi alışılmış şeyler olacak, ama ben onları bilmeyeceğim... Dünyadan silinmiş olacağım!</p>

  <p>Güneşin altında sarıya çalan yeşillikleri ve beyaz kabuklarıyla parlayan kayın dizisine baktı. “Ölmek... Yarın beni öldürseler... Yok oluversem.. Bütün bunlar yine eskisi gibi olsa da ben olmasam...” diye düşündü. O hayat koşullarının içinde yokluğunu hayalinde canlandırdı. O zaman aydınlıkları ve gölgeleriyle o kayın ağaçları da o kıvırcık bulutlar da o çoban ateşlerinden yükselen dumanlar da... Etrafta gördüğü her şey ona korkunç ve tehdit edici göründü. Tüyleri ürperdi. Hemen kalktı, samanlıktan çıkıp dolaşmaya başladı. Sonra yerine döndü.</p>

  <p>Samanların arkasından sesler duyuldu. Prens Andrey:</p>

  <p>– Kim var orada? diye seslendi.</p>

  <p>Dolohov’un eski bölük komutanı, şimdi subaylar eksildiği için birlik komutanı olan kırmızı burunlu Yüzbaşı Timohin çekingen bir tavırla samanlığa girdi. Onun arkasından yaverle alayın mutemedi geldi.</p>

  <p>Prens Andrey aceleyle kalktı, subaylarının görevleri gerektirdiği için kendisine bildirmek zorunda oldukları şeyleri dinledi ve onlara birkaç emir daha verdi. Subayları serbest bırakmaya hazırlandı. Tam bu sırada samanlığın dışında tanıdığı bir sesin fısıltısını işitti. Biri ayağı bir yere takılarak:</p>

  <p>– <i>Que diable!</i><a class="noteref" href="../Text/dipnot.xhtml#Footnote0113" id="Feedback0113">113</a> diye söylenmişti.</p>

  <p>Prens Andrey, başını dışarı uzattı ve ayağı yerde bırakılmış bir sırığa takılınca az kalsın düşecekmiş gibi olan Piyer’in ona doğru geldiğini gördü. Prens Andrey kendi çevresindeki insanlarla, özellikle Moskova’ya son gelişinde yaşadığı tüm acılı günleri ona hatırlatan Piyer’le karşılaşmaktan hoşlanmıyordu.</p>

  <p>– Aa, hoş geldin. Seni buraya hangi rüzgâr attı? Hiç de beklemiyordum! dedi.</p>

  <p>Bunu söylediği sırada gözlerinde de yüzünde de soğukluktan daha başka bir şey vardı... Bir düşmanlıktı bu. Bunu Piyer de hemen fark etmişti. Samanlığa büyük bir heyecan içinde yaklaşmıştı. Ama Prens Andrey’in yüzündeki ifadeyi görünce içinde bir çekingenlik ve yersiz bir davranışta bulunmuş gibi bir his duydu.</p>

  <p>– Geldim... İşte böyle... Biliyor musunuz... Geldim... Benim için ilginç... diye söylendi. ‘O gün “ilginç” sözünü kaç kez tekrarlayıp durmuştu.’ Savaşı görmek istiyordum!</p>

  <p>Sonra ciddileşti.</p>

  <p>– Moskova ne alemde? Bizimkiler ne yapıyorlar? Sonunda Moskova’ya vardılar, değil mi?</p>

  <p>– Evet, gelmişler. Bana Jüli Durubestkaya söylemişti. Onlara uğradım ama evde bulamadım. Meğer Moskova altındaki çiftliğe gitmişler.</p>

  <h2>XXV</h2>

  <p class="nonindent">Subaylar selam vererek veda etmek istediler, ama Prens Andrey arkadaşıyla baş başa kalmak istemiyormuş gibi onlara oturup çay içmelerini teklif etti. Banklar ve çay getirildi. Subaylar hayretini gizlemeden Piyer’in kocaman, şişman vücuduna bakıyor, Moskova için ve dolaşmak fırsatını bulduğu birliklerimizin durumu konusunda anlattıklarını dinliyorlardı. Prens Andrey susuyordu, ama yüzünde o kadar hoşnutsuz bir anlam vardı ki. Piyer Bolkonski’den çok, candan bir tavrı olan birlik komutanı Timohin ile konuşuyordu. Prens Andrey sözünü kesti:</p>

  <p>– Demek tüm orduların nasıl mevzilendiklerini anladın, öyle mi?</p>

  <p>Piyer:</p>

  <p>– Yani, nasıl söyleyeyim... dedi. Asker olmadığım için tam anlamıyla kavradığımı söyleyemem. Ama yine de genel olarak durumu anladım.</p>

  <p>Prens Andrey:</p>

  <p>– <i>Eh bien, vous êtes plus avancé que qui cela soit.</i><a class="noteref" href="../Text/dipnot.xhtml#Footnote0114" id="Feedback0114">114</a></p>

  <p>Piyer gözlük camlarının arkasındaki gözlerinde şaşkın bir ifadeyle Prens Andrey’e bakarak:</p>

  <p>– Ya! dedi. Peki Kutuzov’un atanmasına ne dersiniz? diye sordu.</p>

  <p>Prens Andrey:</p>

  <p>– Ben bu atamaya çok sevindim, dedi. Benim bu konuda söyleyeceğim bu kadar.</p>

  <p>– Peki, Barclay de Tolly hakkındaki düşünceniz? Moskova’da onun için neler söylüyorlardı! Siz onun için ne düşünüyordunuz?</p>

  <p>Prens Andrey, subayları işaret ederek:</p>

  <p>– Onlara sor! dedi.</p>

  <p>Piyer, herkesin Timohin’le konuşurken yaptığı gibi dudaklarında hoş görünen, aynı zamanda bir şeyler soran bir gülümsemeyle ona baktı. Timohin, dönüp dönüp alay komutanına bakarak çekingen bir tavırla:</p>

  <p>– Başkomutan hazretleri göreve başlayınca rahat bir nefes alabildik, efendim, dedi.</p>

  <p>– Neden öyle diyorsun?</p>

  <p>– Söyleyeyim. Hiç değilse odun ya da yem sıkıntısı diye bir sıkıntımız kalmadı efendim. Daha Sventzyan’da geri çekildiğimizde, kuru dallara bile el sürmeyin demişlerdi. Hani biraz saman falan alabilseydik iyiydi, ama o da olmadı. Geri çekildiğimize göre hepsi ona kalıyor, öyle değil mi sayın komutanım?</p>

  <p>Bunu prense dönerek sormuştu:</p>

  <p>– Gel gelelim, “Sen elini süremezsin!” dediler. Bizim alayda, bu gibi işler için iki subayı divanı harbe verdiler. Ama başkomutan hazretleri göreve atanır atanmaz bu iş basitleşti. Hayata kavuştuk.</p>

  <p>– Peki neden yasak ediyordu öyleyse?</p>

  <p>Timohin utançla arkasına bakıp duruyor bu soruya nasıl ve ne karşılık vereceğini bilmiyordu. Piyer aynı soruyu Prens Andrey’e sordu. Prens Andrey alaylı bir öfkeyle:</p>

  <p>– Düşmana terk ettiğimiz yurt yağma edilmesin diye! dedi. Bu çok önemli bir şeydir: Yurt yağma edilmemeli! Ordular soygunculuğa alıştırılmamalı! Smolensk’teyken de Fransızların kuşatma yaparak bizi geride bırakacaklarını ve ellerinde bizden daha fazla kuvvet olduğunu ileri sürdüğü vakit de doğru düşünmüştü. Ama şunu anlayamıyordu ki...</p>

  <p>Prens Andrey, sanki birden boşalıyormuş gibi tiz bir sesle bağırmıştı:</p>

  <p>– Ama şunu anlayamıyordu, biz orada Rus toprağı için dövüşüyorduk ve orduda öyle bir ruh vardı ki onu hiç öyle görmemiştim. Bu ruh içinde iki günde Fransızları geri püskürttük. Bu başarı gücümüzü on katına çıkarıyordu. O ise geri çekilmemizi emretti, bu yüzden tüm çabalar da yitirilenlerin hepsi de boşa gitti: O, ihaneti aklından geçirmiyordu. Her şeyi elinden geldiği kadar iyi yapmaya çalışıyordu. Her şeyi düşünüp tasarlamıştı, ama işte asıl bu yüzden işimize yaramaz! Şimdi de işimize yaramasının asıl nedeni, her şeyi her Alman’ın yaptığı gibi çok esaslı bir şekilde ve büyük bir titizlikle düşünüp tasarlamasıdır. Nasıl anlatayım sana? İşte babanın bir Alman uşağı var, çok iyi bir uşaktır ve babanın tüm ihtiyaçlarını senden çok daha iyi karşılar; varsın hizmet etsin, dersin. Ama eğer baban hastalanacak olursa... Ölüm döşeğindeyse hemen uşağı kovar, o alışkın olmayan beceriksiz ellerinle babana bakmaya başlar, acısını ve heyecanını o usta ama yabancı adamdan daha çabuk dindirirsin. Barclay’a da öyle yaptılar. Rusya’nın sağlık durumu iyi olduğu sürece, onun gibi yabancı bir insan ona hizmet edebilirdi ve gerçekten çok iyi bir bakan olmuştur. Ama Rusya tehlikeye düşer düşmez yabancısı olmayan, yakını olan bizden bir insana ihtiyacı oldu. Ama sizin kulüpte uydurulanlara bakılırsa Barclay hainin biridir. Ama ona hain diyerek iftira etmeleri, sadece sonradan haksız yere iftirada bulunduğundan ötürü utanç uyandırmaktan başka hiçbir işe yaramaz. Bu durumda hainleri sonradan birden kahraman ya da dâhi yaparlar. Oysa bu daha da büyük bir haksızlık olur. O sadece çok dürüst, çok titiz bir Alman’dır...</p>

  <p>Piyer:</p>

  <p>– İyi ama diyorlar ki çok usta bir komutanmış! dedi.</p>

  <p>Prens Andrey alaylı bir tavırla:</p>

  <p>– Ben usta bir komutan ne demektir, anlamıyorum.</p>

  <p>Piyer:</p>

  <p>– Usta bir komutan... Olabilecek her şeyi önceden tahmin eden, daha doğrusu düşmanın niyetini sezen adamdır! dedi.</p>

  <p>Prens Andrey, sanki bu çoktandır karara bağlanmış bir şeymiş gibi:</p>

  <p>– Ama bu imkânsız bir şey! dedi.</p>

  <p>Piyer ona hayretle baktı:</p>

  <p>– Savaş satranç oyununa benzer demezler mi? diye sordu.</p>

  <p>Prens Andrey:</p>

  <p>– Öyledir. Yalnız küçücük bir farkla: Satrançta oynayacağın oyun üzerine istediğin kadar düşünebilirsin, zamanla sınırlandırılmış değilsindir. Bundan başka, satrançta at, her zaman bir taştan daha güçlüdür. İki taş da her zaman bir tek taştan daha güçlü sayılır. Oysa savaşta bazen bir birlik, bir tümenden güçlü olur. Bazen ise bir mangadan bile daha zayıftır. Bu yüzden orduların savaş gücünü önceden hiç kimse bilemez. Bana inan, eğer bu iş genelkurmayın emirlerine bağlı olsaydı ben de orada olur, emirler verirdim. Oysa burada bulunmayı, görev yapmayı şeref sayıyorum, alayda, bu beylerle birlikte... Hem bence, yarın olup bitecekler kurmaydakilere değil, bize bağlıdır... Başarı hiçbir zaman mevziyle silahların durumuna, hatta askerlerin sayısına bile bağlı olmamıştır. Hiçbir zaman da olmayacaktır. Mevzinin durumuna ise çok daha az bağlıdır.</p>

  <p>– Peki neye bağlıdır ya?</p>

  <p>– Yüreğindeki duyguya, benim içimdeki, onun içindeki duyguya!</p>

  <p>Bunu söylerken Timohin’i işaret etmişti:</p>

  <p>– Her erin içinde taşıdığı duyguya.</p>

  <p>Prens Andrey ürkek ürkek, şaşkın şaşkın komutanına bakan Timohin’i işaret etmişti. Her zamanki ağırbaşlı halinin aksine şimdi heyecanlı görünüyordu. Besbelli, birden aklına gelen düşünceleri ortaya dökmekten kendini alamıyordu.</p>

  <p>– Savaşı, kesin olarak kazanmayı aklına koymuş olan kazanır! Biz Austerlitz Savaşı’nda neden yenildik? Bizim kaybımız hemen hemen Fransızların kaybına eşitti. Ama biz, kendi kendimize, daha iş sona ermeden çok önce yenildiğimizi söyledik ve gerçekten de yenildik. Bunu kendi kendimize söylememizin nedeni, ortada uğrunda savaşacağımız hiçbir şeyin olmamasıydı; bir an önce savaş alanından gitmek istiyorduk. “Madem zaten yenildik, o halde kaçalım!” diye düşündük ve kaçmaya başladık. Eğer bunu kendi kendimize akşama kadar söylemeseydik Allah bilir neler olurdu! Ama yarın bunu söylemeyeceğiz. Sen bana, “Bizim mevzimiz, sol cenahımız zayıf, sağ cenahımız yaygın,” diyorsun. Bütün bunlar saçma! Bunlardan hiçbiri yok ortada! Peki acaba yarın bizi ne bekliyor? Milyonlarca, çeşit çeşit rastlantı olacağı ileri sürülebilir. Bunlardan her biri de hemen o anda, meydana geldikleri sırada çözüme bağlanacak! Bizimkiler mi, yoksa onlar mı kaçmaya başlayacaklar, bizimkiler mi falanı öldürdüler, yoksa onlar mı falancayı öldürüyorlar? Her şey yalnız buna bağlı olacak. Şimdi olup bitenler ise çocuk oyuncağı! Senin anlayacağın, cepheyi birlikte dolaştığın kişiler, işin genel gidişini etkilemek şöyle dursun, onu daha beter karıştırıyorlar! İşte burada! Çünkü sadece kendi küçük çıkarlarıyla uğraşırlar!</p>

  <p>Piyer sitemle:</p>

  <p>– Öyle bir anda, öyle bir şey olur mu? dedi.</p>

  <p>Prens Andrey:</p>

  <p>– Öyle bir anda ya! diye tekrar etti. Onlar için bu an, sadece düşmana sokulmalarına ve bir nişan ya da bir madalya kazanmalarına fırsat verecek bir andır. Bana göre durum şu: Yarın yüz binlik bir Rus ordusuyla yüz binlik bir Fransız ordusu savaşmak için karşı karşıya gelecektir ve doğrusunu istersen, bu iki yüz bin insan dövüştüklerinde hangi taraf daha müthiş bir öfkeyle dövüşürse, hangisi kendisini daha az sakınırsa o kazanacaktır. Hem sana söyleyeyim mi, o üst kademelerde ne olursa olsun, biz yarınki savaşı kazanacağız! Yarın ne olursa olsun, savaşı kazanan biz olacağız!</p>

  <p>Timohin:</p>

  <p>– Vallahi doğru söylediler! Gerçeği olduğu gibi söylediler, efendim, dedi. Kendimizi ne diye sakınalım şimdi! Benim birliğimde erler, inanır mısınız, votka içmekten bile vazgeçtiler! “Böyle bir günde içilmez,” diyorlar.</p>

  <p>Herkes sustu. Subaylar yerlerinden kalktı. Prens Andrey, yaverine son emirleri vererek onlarla birlikte samanlığın arkasına gitti. Subaylar gittikten sonra, Piyer, Prens Andrey’e yaklaştı. Tam sohbete başlayacağı sırada, yolda, samanlığın biraz ilerisinde nal sesleri duyuldu. Prens Andrey, o yöne bakınca Woltzeugen ile Klauzevitz’i tanıdı. Arkalarından bir Kazak geliyordu. Konuşa konuşa ta yakından geçtiler ve Piyer ile Andrey ellerinde olmayarak şu cümleleri duydular.</p>

  <p>Biri:</p>

  <p>– <i>Der Krieg muss in Raum verlegt werden! Der Ansicht kann ich nicht genug Preis geben!</i><a class="noteref" href="../Text/dipnot.xhtml#Footnote0115" id="Feedback0115">115</a> diyordu.</p>

  <p>Diğeri:</p>

  <p>– <i>O ja, da der Zweck ist nur den Feind zu schwähen, so kann man gewiss nicht den Verlust der Privatpersonen in Achtung nehmen,</i><a class="noteref" href="../Text/dipnot.xhtml#Footnote0116" id="Feedback0116">116</a> diye karşılık veriyordu.</p>

  <p>İlk konuşan ses:</p>

  <p>– <i>O ja,</i><a class="noteref" href="../Text/dipnot.xhtml#Footnote0117" id="Feedback0117">117</a> diye tekrar etti.</p>

  <p>Prens Andrey, onlar geçip gittikten sonra, öfkeyle burnundan soluyarak:</p>

  <p>– <i>Im Raum verlegen!</i><a class="noteref" href="../Text/dipnot.xhtml#Footnote0118" id="Feedback0118">118</a> diye tekrar etti. Ama onun <i>Im Raum</i> dediği yerde babam, oğlum ve Lısiye Gori’de kız kardeşim kaldı! Bütün bunlar vız gelir! İşte benim söylemek istediğim bu. Bu sayın Almanlar, yarın savaşı kazanamazlar! Sadece işi berbat ederler. Ellerinden geldiği kadar her şeyi karıştırırlar. Çünkü onların kafasında değeri beş para etmez düşünceler vardır. Yürekleri bomboştur. Oysa yarın asıl gerekli olan yürektir. O Alman, Timohin’in yüreğinde olan şeyden yoksundur. Tüm Avrupa’yı ona teslim ettiler, şimdi de gelmiş bize ders veriyorlar! Ne de iyi öğretmen seçmişiz, diyecek yok doğrusu!</p>

  <p>– Demek sizin düşüncenize göre, yarın savaşı biz kazanacağız, öyle mi?</p>

  <p>Prens Andrey dalgın bir tavırla:</p>

  <p>– Evet, evet... dedi. Yalnız, eğer savaşı ben idare etseydim tutsak almazdım. Tutsak da neymiş? Bunlar şövalyelik, Fransızlar evimi mahvettiler! Şimdi de Moskova’yı mahvetmeye gidiyorlar. Benim onurumu çiğnediler! Hâlâ da her an çiğneyip duruyorlar. Onlar benim düşmanımdır. Benim anlayışıma göre, hepsi de canidir! Timohin de tüm ordu da benim gibi düşünüyor. Onları cezaya çarptırmalı! Madem bana düşmandırlar, o halde Tilzit’te yapılan konuşmalar ne olursa olsun, bana dost olamazlar.</p>

  <p>Piyer, pırıl pırıl parlayan gözleriyle Prens Andrey’e bakarak:</p>

  <p>– Evet, evet, diye tekrar etti. Sizinle aynı düşüncedeyim, tam anlamıyla aynı düşüncede!..</p>

  <p>Mojaisk Tepesi’nden ayrıldığından bu yana, bütün gün zihnini kurcalayan soru şimdi Piyer’e çok kesin ve tam anlamında çözülmüş görünüyordu. Şimdi bu savaşın ve yapılacak olan meydan muharebesinin tüm anlamını da amacını da anlamıştı. O gün gördüğü her şey, rast geldiği, tüm yüzlerde fark ettiği o ciddi, özlü ifadeler, hepsi, ona yepyeni bir ışık altında görünüyordu. Gördüğüm tüm insanlarda, fizikte söz edildiği gibi o “<i>latent</i>e”<a class="noteref" href="../Text/dipnot.xhtml#Footnote0119" id="Feedback0119">119</a> yurtseverliğin sıcaklığını hissetmişti. Onlarda sezdiği bu duygu ona, tüm o insanların bunu hiç düşünmüyorlarmış gibi sakin sakin ölüme gittiklerini gösteriyordu.</p>

  <p>Prens Andrey:</p>

  <p>– Tutsak alınmamalı!.. diye devam ediyordu. Yalnız bu bile tüm savaşın gidişini değiştirmeye yeterlidir ve savaşın vahşiliğini azaltır. Şimdiye dek hep savaş oyunu oynadık! Kötü olan bu! Kendimizi yüce ruhlu varlıklar sayıyor, ona göre davranıyoruz, falan filan! Bu yüce ruhluluk, bu duygululuk tıpkı öldürülen bir danayı görünce fenalık geçiren bir hanımefendinin yufka yürekliliğine ve duygusallığına benzer, hanımefendi o kadar iyi yüreklidir ki kan görmeye dayanamaz. Aynı zamanda dananın etini özel bir sosla afiyetle yer. Bize savaşta birtakım haklardan, şövalyelikten, çatışmalardan, siyasi konuşmalarla çözümlemekten, zavallı insanlara acımaktan falan filan söz ederler. Hepsi saçma! Ben 1805 yılında şövalyeliğin ve siyasi konuşmaların ne olduğunu gördüm. Bizi aldattılar, biz de aldattık. Başkalarının evlerini soyuyor, yurda sahte para sokuyorlar, hatta uzağa gitmeye ihtiyaç yok, en kötü şeyleri yapıyor, çocuklarımı, babamı öldürüyorlar! Sonra da savaşta birtakım haklardan, düşmana karşı vicdanlı davranmaktan söz ediyorlar! Tutsak almamalı, öldürmeli ve bile bile ölüme gitmeli! Bu sonuca benim çektiğim acıları çektikten sonra varan bir insan...</p>

  <p>Kısa bir süre önce, düşmanın Smolensk’i eline geçirip geçirmemesinin, Moskova’yı da zaptedip etmemesinin umurunda olmadığını sanan Prens Andrey, sözünün ortasında birden, beklenmedik bir heyecanla boğazının düğümlendiğini hissederek sustu. Hiç konuşmadan, birkaç kez bir aşağı bir yukarı dolaştı, ama tekrar konuşmaya başladığında gözleri heyecandan pırıl pırıl olmuştu ve dudakları titriyordu:</p>

  <p>– Savaşta vicdanlı davranma diye bir şey olmasaydı ancak ölümü göze almaya değer bir şey olduğunda savaşırdık! O zaman Pavel İvaniç, Mihayil İvaniç’i gücendirdi diye savaş çıkmazdı. Savaşa tutuşuldu mu da doğru dürüst dövüşülürdü. O zaman orduların aynı noktaya yöneltilen gücü şimdiki gibi olmazdı. O zaman Napolyon’un peşinden sürüklediği Westfalliler ve Hessenler onun arkasından Rusya’ya gitmezdi. Biz de ne için olduğunu bilmeden Avusturya’ya ve Prusya’ya savaşmaya gitmezdik. Savaş bir salon oyunu değildir, hayatta en kötü, en pis şeydir! Bunu anlamalı ve savaşçılık oyunu oynamamalı. Bu ciddi ve kesin zorunluluğu anlamalı. Her şey buna bağlıdır: Sahte davranışları bir yana bırakmalı. Savaşsa savaş! Bunun aksi olursa savaş, yapılacak işi olmayan düşüncesiz insanların en çok sevdikleri bir eğlence haline gelir... Askerler en çok saygı gören gruptur. Oysa düşünülürse savaş nedir? Askerlikte başarılı olmak için ne gereklidir? Asker çevresinin kuralları, töreleri nelerdir? Savaşın amacı öldürmektir! Aracı da casusluk, ihanet ve ihanete kışkırtmaktır. Bir yerde oturan insanları mahvetmektir, onları soyup soğana çevirmektir ya da orduya iaşe sağlamak için hırsızlık etmektir, aldatmaya ve yalana savaşta “askerî kurnazlıklar” adı verilir. Askerliğin ana kuralları, hürriyetsizlik, yani disiplin, boş oturma, cahillik, acımama, kendini şehvetli hislere kaptırma ve sarhoşluktur. Buna rağmen birtakım insanlar herkesten saygı görür. Çin kralı bir yana, tüm çarlar, krallar askerî üniformalar giyerler ve kim daha çok adam öldürmüşse en büyük armağanı ona verirler... İnsanlar yarın olacağı gibi birbirlerini öldürmek için karşı karşıya gelirler; binlerce, yüzlerce insanı öldürür, sakatlarlar, sonra da birçok kişiyi mahvettiler diye (üstelik bunu yapana daha da büyük bir saygı göstererek) Tanrı’ya şükretmek için törenler yaparlar, zafer ilan ederler; bunu yaparken de ne kadar çok insan öldürmüşlerse başarının o kadar büyük olduğunu sanırlar. Bunları yaparken Tanrı acaba onlara nasıl bakıyor? Onların bu sözlerini nasıl dinler?</p>

  <p>Prens Andrey bunu söylerken tiz bir sesle bağırmıştı:</p>

  <p>– Ah dostum! Son zamanlarda yaşamak bana ağır geliyor. Görüyorum ki artık birçok şeyi tamamıyla kavramaya başladım. Oysa iyilik ve kötülük ağacının meyvesini tatması, insan için zararlı bir şeydir... Her neyse, bu da çok zaman sürmeyecek ya!</p>

  <p>Prens Andrey bunları söyledikten sonra birden:</p>

  <p>– Bakıyorum uyuyorsun! Hem zaten benim de artık gitmem gerekiyor, sen Gorki’ye git! dedi.</p>

  <p>Piyer, Prens Andrey’e ürkek, onun duyduğu üzüntüleri paylaştığını belirtmek isteyen bir bakışla baktı.</p>

  <p>– Yok canım! dedi.</p>

  <p>Andrey:</p>

  <p>– Git, git, diye tekrarladı. Bir meydan muharebesinden önce iyi bir uyku uyumalı.</p>

  <p>Çevik adımlarla Piyer’e yaklaştı, onu kucaklayıp öptü.</p>

  <p>– Haydi güle güle! diye bağırdı. Bilmiyorum görüşebilecek miyiz bir daha...</p>

  <p>Sonra sözünü bitirmeden aceleyle arkasını dönerek samanlığa girdi.</p>

  <p>Hava artık kararmıştı ve Piyer, Prens Andrey’in yüzündeki anlamı fark etmişti. Öfkeli bir ifade miydi? Yoksa yumuşak mı? Bir süre, konuşmadan, olduğu yerden prensin arkasından gitmenin mi, yoksa geri dönmenin mi daha iyi olacağını düşündü. Sonra kendi kendine, “Hayır, onun bir şeye ihtiyacı yok!” diye karar verdi. “Hem biliyorum ki bu bizim son görüşmemiz olacak!” Derin derin içini çekti ve Gorki’ye dönmek için yola koyuldu.</p>

  <p>Prens Andrey, samanlığa dönünce halının üzerine uzandı, ama bir türlü uyuyamadı. Gözlerini kapamıştı. Hayalinde sahneler birbirini izliyordu. Birinin üzerinde sevinçle durdu. Petersburg’da geçirdiği bir akşamı çok canlı olarak hatırlamıştı. O akşam, Nataşa hareketli yüzünde büyük bir heyecanla ona, bir yıl önce, yazın mantar toplamaya giderken büyük ormanda yolunu nasıl kaybettiğini anlatıyordu. Aralarında bağlantı olmayan, kesik kesik sözlerle ormanın derinliklerini, kendi duygularını, ormanda rastladığı, arı yetiştiren bir adamla yaptığı konuşmayı anlatmaya çalışıyor ve durup durup hikâyesini yarıda keserek “Hayır, anlatmıyorum, gerektiği gibi anlatmasını bilemiyorum! Hayır! Ne demek istediğimi anlamıyorsunuz,” diyordu. Prens Andrey ise söylediklerini anladığını ve anlatmak istediklerini gerçekten kavradığını söyleyerek onu sakinleştirmeye çalışıyordu. Nataşa sözlerinden hoşnut değildi. O gün duyduğu ve o sırada açıklamak istediği o romantik, heyecanlı, ateşli duyguyu bir türlü gereğince ifade edemediğini hissediyordu. Yanakları al al olmuş, heyecanla “O ihtiyar öyle şeker şey ki... Hem orman öyle karanlık ki... Sonra o adam öyle şefkatli bir... Hayır, anlatamıyorum,” diyordu.</p>

  <p>Prens Andrey, o zaman gözlerinin içine bakarak nasıl gülümsemişse şimdi de aynı neşeyle gülümsüyordu. “Ne demek istediğini anlıyorum,” diye düşündü. “Yalnız anlamakla kalmıyorum, asıl ondaki bu manevi gücü, bu içtenliği, bu açık yürekliliği daha doğrusu o vücuda zorla bağlıymış hissini veren ruhunu, evet, ruhunu seviyordum... Öylesine bir güçle, öyle bir mutluluk duyarak seviyordum ki...”</p>

  <p>Birden bu sevginin nasıl sona ermiş olduğunu hatırladı. O adamın ise bütün bunlara ihtiyacı yoktu. O adam bunların hiçbirini görmüyor, anlamıyordu. Onun kişiliğinde gördüğü şey, sadece sevimli, körpe kızcağızdı; kaderini bağlamak lütfunda bile bulunmadığı bir kızcağız! Ya ben? Ama o adam... O hâlâ sağ ve neşe dolu bir insan olarak yaşıyordu!</p>

  <p>Prens Andrey, vücudu tutuşmuş gibi birden fırladı ve yine samanlığın önünde bir aşağı bir yukarı dolaşmaya başladı.</p>

  <h2>XXVI</h2>

  <p class="nonindent">25 Ağustos günü, Borodino Savaşı arefesinde imparator Napolyon’un Valuyev’deki konak yerine, Fransız İmparatoru’nun saray nazırı Mösyö de Beausset ile Albay Fabvier geldiler; birincisi Paris’ten, İkincisi ise Madrid’den.</p>

  <p>Mösyö de Beausset elbisesini değiştirip üzerine sarayda giydiği üniformayı geçirdikten sonra, içeriye girmeden önce, imparatora getirmiş olduğu paketi götürmelerini emretti, sonra Napolyon’un çadırının önündeki birinci bölmeye girdi ve çevresini saran yaverleriyle konuşa konuşa getirilen sandığı açmaya koyuldu.</p>

  <p>Fabvier çadıra girmeden, dışarıda durup tanıdığı generallerle sohbete dalmıştı.</p>

  <p>İmparator Napolyon henüz yattığı bölmeden çıkmamıştı, giyiniyordu. Uşağının vücudunu ovmak için kullandığı fırça her tarafına değsin diye, “Ah of!” diyerek sırayla o geniş sırtını, o şişman tüylü göğsünü ona doğru çeviriyordu. Bir başka uşak, elinde bir şişeyle imparatorun bakımlı vücuduna kolonya püskürtüyor ve bunu sanki dünyada ondan başka hiç kimse nereye kolonya püskürtmek gerektiğini bilemeyecekmiş gibi bir tavırla yapıyordu. Napolyon’un kısa saçları ıslaktı ve alnının üzerinde karışmıştı. Ama hafif şişmiş ve sarı yüzünde fizikî bir hoşlanma anlamı vardı. Vücudunu ovan uşağının önünde büzüldü, “Oh! ah!” çekerek:</p>

  <p>– <i>Allez ferme, allez toujours,</i><a class="noteref" href="../Text/dipnot.xhtml#Footnote0120" id="Feedback0120">120</a> diye söyleniyordu.</p>

  <p>İmparatorun yatak odasına bir akşam önce kaç kişinin tutsak edildiğini bildirmeye girmiş olan yaver, gerekeni söyledikten sonra gitmesine izin verilmesi için kapının yanında bekliyordu. Napolyon yüzünü buruşturarak kaşlarının altından yavere baktı. Sözlerini tekrarlayarak:</p>

  <p>– <i>Point de prisonniers, ils se font démolir. T ant pis pour l’armée russe.</i><a class="noteref" href="../Text/dipnot.xhtml#Footnote0121" id="Feedback0121">121</a></p>

  <p>Sonra kamburunu çıkarıp yağ bağlamış omuzlarını uşağına uzatarak:</p>

  <p>– <i>Allez toujours, allez ferme,</i><a class="noteref" href="../Text/dipnot.xhtml#Footnote0122" id="Feedback0122">122</a> diye söylendi.</p>

  <p>Yaverine doğru döndü, başını sallayarak:</p>

  <p>– <i>C’est bien! Faites entrer Monsieur de Beausset, ainsi que Fabvier,</i><a class="noteref" href="../Text/dipnot.xhtml#Footnote0123" id="Feedback0123">123</a> dedi.</p>

  <p>Yaver:</p>

  <p>– <i>Oui, sire,</i><a class="noteref" href="../Text/dipnot.xhtml#Footnote0124" id="Feedback0124">124</a> diyerek çadırdan dışarı fırladı.</p>

  <p>İki uşak çabucak “majesteye” lacivert muhafız subayı üniformasını giydirdiler. O da sert, çevik adımlarla kabullerin yapıldığı bölmeye geçti.</p>

  <p>O sırada Beausset elini çabuk tutarak imparatoriçeden getirmiş olduğu hediyeyi iki iskemlenin üzerine, tam imparatorun çıkacağı yerin karşısına yerleştirmek için uğraşıp didiniyordu. Ama imparator o kadar beklenmedik bir şekilde giyinip çıkmıştı ki Beausset henüz sürprizi tam olarak hazırlayamamıştı.</p>

  <p>Napolyon, oradakilerin ne yaptıklarını hemen fark etti ve henüz hazır olmadıklarını anladı. Onları kendisine bir sürpriz yapmak zevkinden yoksun bırakmak istemiyordu. Bay Beausset’yi görmüyormuş gibi bir tavır takındı ve yanına Fabvier’yi çağırdı. Avrupa’nın öbür ucunda Salamanka’da dövüşen ve imparatorlarına layık olmaktan başka bir düşünceleri, kendilerini ona beğendirememek korkusundan başka bir korkuları olmayan ordularının kahramanlıkları ile ona bağlılıkları konusunda söylediklerini, hiç konuşmadan, sert bir tavırla, kaşlarını çatmış olarak dinledi. Savaşın sonucu üzüntü vericiydi. Napolyon, Fabvier olup bitenleri anlatırken, orduların başında kendisi olmayınca işin başka türlü olacağını aklından bile geçirmiyormuş gibi alaylı sözler söyleyip duruyordu. Sonunda:</p>

  <p>– Bu işi Moskova’ya gittikten sonra düzeltmeliyim, dedi ve o sırada iskemlelere bir şey yerleştirmeye uğraşan, üzerini bir battaniye ile örterek sürprizini hazırlamış olan de Beausset’yi yanına çağırdı.</p>

  <p>De Beausset, Fransız saraylılarına özgü ve ancak Bourbonlara yıllarca hizmet etmiş olanların yaptıkları gibi eğilerek selam verdikten sonra yaklaşıp Napolyon’a bir zarf uzattı.</p>

  <p>Napolyon neşeyle ona doğru döndü, tutup kulağını çekti.</p>

  <p>– Acele ettiniz, çok memnun oldum. E, Paris bunlara ne diyor bakalım? diye sordu.</p>

  <p>Yüzünde biraz önceki sert anlamın yerini, birden akla gelebilecek en yumuşak anlam almıştı. Beausset gerektiği gibi:</p>

  <p>– <i>Sire, tout Paris regrette votre absence!</i><a class="noteref" href="../Text/dipnot.xhtml#Footnote0125" id="Feedback0125">125</a> diye karşılık verdi.</p>

  <p>Ama Napolyon, Beausset’nin böyle ya da buna benzer bir karşılık vermesi gerektiğini ve kendi kendine kaldığı sakin anlarında bu sözlerin doğru olmadığını bildiği halde, onları Beausset’den işitmekten zevk duyuyordu. Tekrar Beauisset’nin kulağını çekmek lütfunda bulundu.</p>

  <p>– <i>Je suis fâché de vous avoir fait faire tant de chemin,</i><a class="noteref" href="../Text/dipnot.xhtml#Footnote0126" id="Feedback0126">126</a> dedi.</p>

  <p>Beausset:</p>

  <p>– <i>Sire! Je ne m’attendais pas à moins qu’à vous trouver aux portes de Moscou,</i><a class="noteref" href="../Text/dipnot.xhtml#Footnote0127" id="Feedback0127">127</a> dedi.</p>

  <p>Napolyon gülümseyerek dalgın dalgın başını kaldırıp sağına baktı. Yaver kayar gibi yürüyerek elinde altın bir enfiye kutusuyla Napolyon’a yaklaştı, kutuyu uzattı. Napolyon onu alıp açık olarak burnuna doğru götürdü.</p>

  <p>– Evet, sizin için iyi oldu! dedi. Siz gezileri seversiniz. Üç gün sonra Moskova’yı göreceksiniz. Herhalde Asya’nın başkentlerinden birini görmeyi beklemiyordunuz. Güzel bir gezi yapacaksınız!</p>

  <p>Beausset bu ilgi gösterisine eğilerek teşekkür etti; oysa o güne dek, gezilere meraklı olduğunu kendisi bile bilmiyordu. Napolyon maiyetindekilerin battaniye ile örtülü bir şeye baktıklarını fark ederek:</p>

  <p>– A, bu da ne? dedi.</p>

  <p>Beausset, saraylılara özgü bir çeviklikle, imparatora arkasını dönmeden, hafifçe yan dönerek geriye iki adım attı, aynı zamanda örtüyü tutup çekti ve:</p>

  <p>– Majestelerinize imparatoriçenin hediyesi efendim! dedi.</p>

  <p>Bu Gérard’ın parlak renklerle yaptığı ve Avusturya İmparatoru’nun kızının Napolyon’dan olan oğlunun portresiydi; bu çocuğa nedense herkes “Roma kralı” diyordu.</p>

  <p>Tabloda, Sixtine mabedindeki Madonna’nın kucağındaki İsa’nın bakışına benzeyen bir bakışı olan kıvırcık saçlı, oldukça güzel bir çocuk <i>billeboquet</i><a class="noteref" href="../Text/dipnot.xhtml#Footnote0128" id="Feedback0128">128</a> oynarken gösterilmişti. Yanındaki yuvarlak dünyayı, öbür elinde tuttuğu çubuk ise bir asayı canlandırıyordu.</p>

  <p>Ressamın Roma kralının elindeki çubukla yer yuvarlağını deldiğini göstermekle ne anlatmak istediği pek belli değildi. Buna karşın bu alegorik tablo, Paris’te görmüş olan herkese olduğu gibi, Napolyon’a da apaçık bir anlam taşıyormuş gibi göründü ve çok hoşuna gitti. Zarif bir el hareketiyle tabloyu işaret etti:</p>

  <p>– <i>Roi de Rome! Admirable!</i><a class="noteref" href="../Text/dipnot.xhtml#Footnote0129" id="Feedback0129">129</a></p>

  <p>İtalyanlara özgü bir rahatlıkla yüzündeki anlamı değiştirerek tabloya yaklaştı ve büyük bir şefkatle düşünceye dalmış gibi bir tavır takındı. Hissediyordu ki o anda söyleyeceği ya da yapacağı her şey tarihe geçecekti ve şimdi ona öyle geliyordu ki oğlunun dünya ile <i>billeboquet</i> oynaması karşısında büyüklüğünden beklenilecek tek şey, o haşmete hiç uymayan, basit bir baba şefkati göstermekti. Gözleri doldu, tabloya yaklaştı, arkasına bakıp bir iskemle aradı. İskemle kendiliğindenmiş gibi hemen altına geliverdi. Napolyon portrenin karşısına oturdu. Bir hareket yaptı ve herkes o yüce insanı kendi kendisiyle ve duygularıyla baş başa bırakmak için hemen ayaklarının ucuna basa basa dışarı çıktı.</p>

  <p>Bir süre oturduktan ve bunu neden yaptığını kendisi de bilmeden eliyle portrenin pürüzlü yüzüne dokunduktan sonra ayağa kalktı ve tekrar yanına Beausset ile nöbetçi subayı çağırttı. Portreyi çadırın yanı başında bulunan ve kendisine emeği geçmiş muhafız kıtasını, taparcasına sevdikleri hükümdarlarının oğlu ve veliahtı olan “Roma kralını” görmek mutluluğundan yoksun bırakmamak için çadırın önüne konulmasını emretti.</p>

  <p>Beklediği gibi de oldu; o şerefe layık görünen Mösyö Beausset ile kahvaltı ettiği sırada, çadırın önünde tabloyu görmek için koşup gelen eski muhafız kıtasının subay ve erlerinin heyecanlı bağırışları duyuluyordu. Zafer anlamı taşıyan sesler:</p>

  <p>– <i>Vive l’Empereur! Vive le Roi de Rome! Vive l’Empereur!</i><a class="noteref" href="../Text/dipnot.xhtml#Footnote0130" id="Feedback0130">130</a> diye bağırıyordu.</p>

  <p>Napolyon kahvaltıdan sonra Beausset’nin yanında orduya verilecek olan günlük emri yazdırdı. Hemen ve hiç yanlışsız olarak yazılmış olan bu emri okuduktan sonra:</p>

  <p>– <i>Court et énergique!</i><a class="noteref" href="../Text/dipnot.xhtml#Footnote0131" id="Feedback0131">131</a> dedi.</p>

  <p>“Askerler! İşte bu kadar zamandır beklediğiniz meydan muharebesi gelip çattı. Zafer size bağlı! Bu zaferi kazanmamız bizim için zorunludur; ihtiyacımız olan her şeyi bize o sağlayacaktır! Rahat evler ve yakın bir gelecekte yurda dönüş! Austerlitz’de, Friedland’da, Vitebjk’te ve Smolensk’te nasıl davrandınızsa öyle davranınız. Bizden sonra gelecek olan kuşaklar, bugün gösterdiğiniz yararlıkları göğüsleri kabararak anlatsınlar. Her biriniz için, “O, Moskova altında yapılan büyük meydan muharebesine katıldı!” denilsin.</p>

  <p class="extract">Napolyon:</p>

  <p>– <i>De la moscouva!</i><a class="noteref" href="../Text/dipnot.xhtml#Footnote0132" id="Feedback0132">132</a> diye tekrarladı ve “geziyi seven” Mösyö Beausset’yi yapacağı gezintiye davet ederek, eyerlenmiş atlara doğru yürüdü.</p>

  <p>Beausset, imparatorun kendisiyle birlikte bir gezinti yapması davetine:</p>

  <p>– <i>Votre Majesté a trop de bonté,</i><a class="noteref" href="../Text/dipnot.xhtml#Footnote0133" id="Feedback0133">133</a> diye karşılık verdi.</p>

  <p>Uykusu vardı, üstelik ata binmesini bilmediği gibi, bundan korkuyordu. Ama Napolyon “gezmeyi seven” Beausset’ye başını salladı, bu yüzden o da yola koyulmak zorunda kaldı. Napolyon çadırdan çıktığı sırada, oğlunun portresi önünde toplanmış olan muhafız kıtasının bağırışları daha da şiddetlendi. Napolyon kaşlarını çattı. Zarif, ama haşmetli bir tavırla portreyi işaret ederek:</p>

  <p>– Kaldırın onu oradan! Henüz muharebe meydanı görecek yaşta değil! dedi.</p>

  <p>Beausset gözlerini kapadı, başını öne eğdi, derin derin içini çekti. Bu davranışıyla imparatorunun sözlerinin nasıl değerlendirilmesi, nasıl anlaşılması gerektiğini belirtmiş oluyordu.</p>

  <h2>XXVII</h2>

  <p class="nonindent">Tarihçilerinin ileri sürdüklerine göre, Napolyon o 25 Ağustos gününün tümünü at sırtında geçirmişti; bölgeyi inceliyordu, mareşallerinin kendisine teklif ettikleri planları gözden geçiriyor, generallerine bizzat emirler veriyordu.</p>

  <p>Rus ordularının Koloça boyundaki ilk hatları bozulmuş ve cephenin bu bölümü, daha doğrusu Rusların sol cenahı, 24 Ağustos günü Şevardino tabyasının ele geçmesiyle geri alınmıştı. Cephenin bu bölümü tahkim edilmemişti, artık nehir de onu korumuyordu, önünde dümdüz bir açıklık vardı. Asker olsun olmasın herkes, Fransızların cephenin bu kısmına taarruz etmeleri gerektiğini açıkça anlayabilirdi. Öyle görünüyordu ki bu iş için öyle uzun boylu zihin yormaya gerek yoktu; imparatorla mareşallerinin bu kadar çaba göstermelerine, bu kadar uğraşmalarına da ihtiyaç yoktu. Hele Napolyon’da olduğunu ileri sürmekten hoşlandıkları o özel yetenek, yani deha bu iş için hiç gerekli değildi. Ama sonradan olayı anlatanlar da o zaman Napolyon’un çevresinde bulunanlar da kendisi de başka düşüncedeydiler.</p>

  <p>Napolyon alanı atla dolaşıyor, derin düşüncelere dalarak bölgeyi dikkatle gözden geçiriyordu, kendi kendine memnun memnun, bazen de güvensiz bir tavırla başını sallıyor, kararlarına yol gösteren derin düşünce akışını generallerine açıklamıyor, ancak sonuçlarını emirler şeklinde bildiriyordu. Eckmühl Prensi adı verilen Davout’nun, Rusların sol cenahını kuşatmak konusundaki teklifini dinledikten sonra bunu yapmanın gereksiz olduğunu söyledi, ama neden gerekli olmadığını açıklamadı. Ön hatlara taarruz edecek olan General Compans’ın kendi tümenini ormandan geçirmek için yaptığı teklifi ise Elchingen Dükü olan Ney, ormandan geçilerek yapılacak bir harekâtın tehlikeli olduğunu, tümeni bozguna uğratabileceğini belirtmek cüretinde bulunduğu halde kabul etti.</p>

  <p>Napolyon, Şevardino tabyasının karşısındaki bölgeyi gözden geçirdikten sonra bir süre hiç konuşmadan düşündü, sonra Rus mevzilerini ateş altına alacak olan iki bataryanın kurulacağı yerlerle onların yanında savaş alanını kontrol altına alacak topçu birliklerinin dizilecekleri yerleri işaret etti.</p>

  <p>Bu ve buna benzer emirleri verdikten sonra karargâhına döndü ve meydan muharebesi için alınan tertibatı bildiren yazıyı yazdırdı.</p>

  <p class="extract">Fransız tarihçilerinin bu kadar coşkun bir heyecanla ve başka bazı tarihçilerin de saygıyla söz ettikleri bu tertibat şöyleydi:</p>

  <blockquote>
    <p>Gün doğarken Eckmühl Prensi’nin bulunduğu düzlükte kurulan iki yeni batarya, karşılarında duran iki düşman bataryasını top ateşine tutacaklardır.</p>

    <p>Bu arada 1. Ordu’dan General Pernety, Compans’ın tümenindeki otuz topla ve Dessaix ile Friant’ın komutası altındaki tümenlerde bulunan tüm toplarla birlikte ilerleyecek, ateş açacak ve düşman bataryasını humbara yağmuruna tutacaktır. Bu düşman bataryasına karşı şu kuvvetler taarruza geçecektir:</p>

    <div class="block">
      <table>
        <tbody>
          <tr>
            <td style="text-align: left;">
              Muhafız kıtasında
            </td>

            <td style="text-align: right;">
              24 top
            </td>
          </tr>

          <tr>
            <td style="text-align: left;">
              Compans tümeninde
            </td>

            <td style="text-align: right;">
              30 top
            </td>
          </tr>

          <tr>
            <td style="text-align: left;">
              Friant ile Dessaix’nin tümenlerinde
            </td>

            <td style="text-align: right;">
              8 top
            </td>
          </tr>

          <tr>
            <td style="text-align: left;">
              Toplam
            </td>

            <td style="text-align: right; ">
              62 top
            </td>
          </tr>
        </tbody>
      </table>
    </div>

    <p>Üçüncü ordunun topçu kuvvetleri komutanı General Foucher, üçüncü ve sekizinci birlikteki tüm topları, yani on altı topu birden Rusların sol cenahındaki tahkimatı topa tutacak olan bataryanın iki yanına dizdirecektir. Böylece o tahkim edilmiş mevki karşısında toplam kırk top birden ateşe geçecektir!</p>

    <p>General Sorbier ilk verilecek emir üzerine, muhafız kuvvetlerindeki tüm toplarla birlikte tahkim edilmiş mevkilerden birine ya da öbürüne karşı taarruza geçecektir.</p>

    <p>Top atışı devam ederken Prens Ponvatovski köye doğru ilerleyecek, ormana girecek, düşman mevziini kuşatacaktır.</p>

    <p>General Compans birinci tabyayı ele geçirmek için ormanın içinden geçecektir.</p>

    <p>Böylece savaşa girerken düşmanın durumuna uygun emirler verilmiş olacaktır.</p>

    <p>Sol cenahtaki top ateşi, sağ cenahtaki top atışının başladığı duyulur duyulmaz başlayacaktır. Morand ile kral naibinin komutasındaki tümenlerin nişancıları, sağ cenahın taarruza geçtiğini görür görmez şiddetli bir ateşe başlayacaklardır.</p>

    <p>Kral naibi köyü ele geçirecek ve Morand ve Gerard’ın tümenleri ile aynı hizada üç noktadan karşıya geçecek, komutası altına giren Morand ve Gerard’ın tümenleri de tabyaya doğru yönelerek ordunun öbür birlikleri ile aynı zamanda düşman hattına gireceklerdir.</p>

    <p>Bütün bunlar bir düzen içinde yerine getirilecek (<i>le tout se fera avec ordre et méthode</i>) ve olanak varsa bazı birlikler ihtiyatta bırakılacaktır.</p>

    <p>Mojaisk yakınında, imparatorun karargâhında 1812 yılı 6 Eylül günü kaleme alınmıştır.</p>
  </blockquote>

  <p class="extract">Napolyon’un dehası ve verdiği emirler karşısında adeta ilahi bir korku duymamak cüreti gösterebilirlerse denilebilir ki oldukça belirsiz ve karışık bir şekilde hazırlanan bu harekât planında başlıca dört nokta, dört emir vardı, ama bu dört emrin hiçbiri yerine getirilemezdi.</p>

  <p>Harekât planında önce şöyle deniliyordu: Napolyon’un seçtiği yerde kurulacak olan bataryalarla bir hizaya getirilecek olan Pernety ile Foucher’nin topları, yani yüz iki top birden aynı zamanda ateş açacak ve Rus öncü kuvvetleriyle tabyalarını topa tutacaktı. Buna imkân yoktu. Çünkü Napolyon’un işaret ettiği yerlerden atılan mermiler Rus tahkimatına kadar ulaşamıyordu. Bu yüz iki top onlara en yakın bulunan komutan Napolyon’un emrine karşı gelerek onları daha ileri sürünceye kadar boşuna ateş edip durdu.</p>

  <p>İkinci emir Ponyatovski’nin ormana girip köyün üzerine yürüyerek Rusların sol cenahını kuşatması konusunda verilmişti. Buna imkân yoktu, çünkü Ponyatovski ormana, köye doğru ilerleyince orada Tuçkov’un yolu kapayan kuvvetlerine rastlamış ve bu yüzden Rus mevziini kuşatmak olanağını bulamamış, bunu yapamamıştı.</p>

  <p>Üçüncü emir şöyleydi: General Compans tahkim edilmiş ilk mevkiyi eline geçirmek için ormana girecekti. Oysa Compans’ın tümeni bu birinci müstahkem mevkiyi alamamış, geri püskürtülmüştü. Çünkü ormandan çıkınca seri bir top ateşinin altında safa girmek zorunda kalmıştı. Napolyon ise bunu aklına bile getirmemişti.</p>

  <p>Dördüncü noktaya göre, kral naibi, köyü eline geçirecek (Buradaki köy Borodino’dur.) ve kendisine gösterilen üç yerden, Morand ile Friant’ın tümenleriyle aynı hizada ilerleyecekti (Oysa planda bu tümenlerin nereye, ne zaman harekete geçecekleri belirtilmemişti). Onun komutası altında olan bu tümenler tabyaya doğru yürüyecek ve öbür ordularla birleşerek onlarla aynı safa gireceklerdi.</p>

  <p>Planın anlamsız yazılmış olan bu bölümünde, kral naibinin kendisine verilen emirleri yerine getirmek için gösterdiği çabalardan şunu anlamak mümkündü; kral naibi Borodino’nun üzerinden, soldan, tabyaya doğru ilerleyecek, Morand ve Friant’ın tümenleri ise aynı zamanda cepheden harekete geçeceklerdi.</p>

  <p>Tüm bunlar, harekât planındaki başka noktalarda olduğu gibi yerine getirilemezdi ve getirilemedi. Kral naibi Borodino’yu geçtikten sonra, Koloça’da geriye püskürtülmüş ve daha ileriye gidememişti; Morand ve Friant’ın tümenleri ise tabyayı zaptedememiş, geri çekilmişlerdi. Tabya ancak savaşın sonunda süvari birlikleri tarafından ele geçirilmişti (Bu ise herhalde Napolyon’un hiç hesap etmediği, aklından bile geçirmediği bir şeydi). Böylece harekât planında verilen emirlerin hiçbiri yerine getirilmemiş oluyordu! Zaten getirilemezdi de. Ama yazıda belirtildiğine göre, birlikler öngörüldüğü şekilde savaşa girdikten sonra düşmanın hareketine bakılarak yeni emirler verilecekti. Bu bakımdan düşünülebilirdi ki Napolyon tarafından savaş arasında emirler verilecekti. Ama bunların hiçbiri olmadı ve olamazdı. Çünkü Napolyon meydan savaşı süregelirken çarpışmaların yapıldığı yerden o kadar uzakta bulunuyordu ki (sonradan anlaşıldığı gibi) savaşın nasıl geliştiğini dakikası dakikasına bilemezdi, bu bakımdan savaş devam ederken verdiği emirlerin hiçbirinin yerine getirilmesine olanak yoktu.</p>

  <h2>XVIII</h2>

  <p class="nonindent">Birçok tarihçi Borodino Savaşı’nın Fransızlar tarafından Napolyon nezleye tutulduğu için kazanılmadığını ileriye sürüyor; eğer Napolyon nezle olmasaymış savaştan önce ve savaş sırasında verdiği emirler, bir dâhiye yakışır olacak, Rusya mahvolacak, <i>et la face du monde eut été changée</i>.<a class="noteref" href="../Text/dipnot.xhtml#Footnote0134" id="Feedback0134">134</a> Rusya’nın bir tek insanın, Büyük Petro’nun iradesi sayesinde uygarlığa kavuştuğunu, Fransa’nın bir tek insanın iradesiyle, Napolyon’un iradesiyle cumhuriyetken bir imparatorluk halini aldığını ve Fransız ordularının Rusya üzerine yürüdüğünü kabul eden tarihçiler için, Rusya’nın kudretli bir devlet olarak kalmasının tek nedeninin Napolyon’un ayın yirmi altısında şiddetli bir nezleye tutulması olduğu düşüncesi kaçınılmaz ve akla uygun bir şeydir.</p>

  <p>Eğer Borodino Savaşı’nı yapmak ya da yapmamak, filan ya da falan emri vermek Napolyon’un iradesine bağlı olsaydı tabii iradesini belirtmesini etkileyebilecek olan nezle, Rusya’nın kurtuluş nedeni olabilirdi. Böyle düşünülürse Rusya’nın kurtarıcısı Napolyon’un ayın yirmi dördünde ona su geçirmez çizmelerini vermeyi unutmuş olan uşağıdır! Bu düşünce akışından böyle bir sonuç çıkarılması kaçınılmaz bir şeydir. Voltaire’in alay olsun diye (hoş kendisi de neyle alay ettiğini bilmiyordu ya.) Saint Barthélemy gecesinin IX. Charles’ın bağırsaklarının bozulmasından ileri geldiğini söylemesi gibi.</p>

  <p>Ama Rusya’nın bir tek insanın, 1. Petro’nun iradesiyle uygar bir hale geldiğini, Fransa’nın bir imparatorluk haline gelmesinin ve Rusya ile savaşa tutulmasının bir tek insanın, yani Napolyon’un iradesiyle olduğunu kabul etmeyen insanlar için, böyle bir düşünce şekli, yalnız yanlış, saçma değil, aynı zamanda insan varlığına tamamen aykırı bir şeydir. “Tarihî olayların nedenleri nedir?” sorusuna bir başka karşılık verilebilir. O karşılık da şudur: Evreni ilgilendiren olaylar, insanüstü bir iradenin belirtisidir ve bu olaylara katılan tüm insanların davranışlarının ona rastlamalarına bağlıdır. Böyle olayların akışı üzerine Napolyonların etkisi ancak dışarıdan yapılan, görünüşte bir etkidir.</p>

  <p>Saint Barthélemy gecesinin, o gece için emir vermiş olan IX. Charles’ın iradesi dışında geliştiği, ancak bu konuda emir verdiği için kendisine öyle göründüğü, seksen bin kişinin can verdiği Borodino boğazlaşmasının da (hem savaşa başlama komutunu hem de savaş sırasındaki idari emirleri verdiği halde) Napolyon’un iradesinden ileri gelmediği ve sadece bu konuda kendisi emir vermiş olduğu için ona öyle göründüğü düşüncesi, ne kadar saçma görünürse görünsün, bir insan olarak haysiyetimin bana her birimizin yüce Napolyon’dan hiç de daha az insan olmadığımızı fısıldaması, bu sorunun böyle cevaplandırılmasını kabul etmeye zorlamakta ve tarihî araştırmalardan çıkarılan sayısız örnekler, bu düşüncenin doğruluğunu ispatlamaktadır.</p>

  <p>Borodino Savaşı’nda Napolyon hiç kimseye ateş etmemiş, hiç kimseyi öldürmemişti. Bütün bunları erler yapmıştı. Demek ki insanları öldüren o değildi.</p>

  <p>Fransız ordusundaki erlerin Borodino Savaşı’nda Rus erlerini öldürmek için harekete geçmelerinin nedeni, Napolyon’un emirleri değildi; kendi isteklerine uyarak öyle davranıyorlardı. Tüm ordu aç, üstü başı dökülen ve yaptıkları seferden bitkin bir hale gelmiş, tüm Fransızlar, İtalyanlar, Almanlar, Polonyalılar kendilerine Moskova yolunu kapayan orduyu görünce artık <i>le vint est tiré et il faut le boire</i><a class="noteref" href="../Text/dipnot.xhtml#Footnote0135" id="Feedback0135">135</a> diye düşünüyor, öyle olduğunu hissediyorlardı. Eğer Napolyon şimdi onlara Ruslarla dövüşmeyi yasak etseydi onu öldürür ve Ruslarla dövüşmeye giderlerdi. Çünkü bu artık onlar için kaçınılmaz bir şeydi.</p>

  <p>Napolyon, sakat kalmalarına ya da ölmelerine karşılık teselli olarak sonraki kuşakların onlar için Moskova altındaki savaşa katıldıklarını söyleyeceklerini ileri sürerken “<i>Vive l’Empereur!</i>” diye bağırıyorlardı. Tıpkı yer yuvarlağını <i>billeboquet</i> çubuğu ile delen çocuğun tablosunu gördükleri zaman, “<i>Vive l’Empereur!</i>” diye bağırdıkları gibi. Kendilerine söylenen her saçma söze yine aynı şekilde, “<i>Vive l’Empereur!</i>” diye bağırmaktan ve Moskova’da zaferi kazanmış insanların hak ettikleri besine ve dinlenmeye kavuşmak için savaşmaktan başka yapılacak hiçbir şeyleri kalmamıştı. Demek ki insan kardeşlerini Napolyon’un emri üzerine öldürmüyorlardı.</p>

  <p>Savaşın gidişini idare eden de Napolyon değildi. Çünkü harekât planında emrettiklerinden hiçbiri yerine getirilmemişti ve savaş sırasında önünde olup bitenleri bilmiyordu. Demek ki insanların birbirlerini ne şekilde öldürdükleri de Napolyon’un iradesine bağlı değil, onun iradesi dışında, tüm savaşa katılan yüzlerce insanın iradesine bağlı olarak gelişen bir şeydi. Sadece Napolyon’a her şey onun iradesine bağlı olarak olup bitiyormuş gibi görünüyordu. Bu bakımdan, Napolyon’un nezle olup olmadığı tarihî bakımdan, iaşe kollarında görevli en basit erin nezle olmasından daha büyük bir önem taşımaz!</p>

  <p>Hele güya Napolyon’un 26 Ağustos günü nezle olduğu için hazırladığı harekât planının ve savaş sırasında verdiği emirlerin eskilerine oranla pek o kadar iyi olmadığını ileri süren yazarların sözleri hiç de yerinde değildir.</p>

  <p>Burada kopya ettiğimiz tertibat planı hiç de daha eski planlardan, savaş kazandıran eski planlardan daha kötü değildi, hatta daha iyiydi. Savaş sırasında verilen söz de emirler de eski emirlerden kötü değildi. Her zamanki emirlerin aynısıydı. Yalnız harekât planıyla verilen emirler eskiden yapılanlara oranla daha kötü görünüyorlardı, çünkü Borodino Savaşı Napolyon’un kazanamadığı ilk savaştı. Savaş kazanılmazsa en kusursuz, en inceden inceye düşünülerek hazırlanmış harekât planı bile kötü görünür ve askerlik uzmanları onu ciddiyetle eleştirir. Ama savaş kazanılırsa en kötü harekât planı ve en saçma emirler bile çok yerinde görünür. Hatta birçok ciddi insan da oturup bu kötü emirlerin ne kadar doğru olduklarını ispatlamak için ciltlerce kitap yazar.</p>

  <p>Weierother’in Austerlitz Savaşı için hazırladığı harekât planı bir kusursuzluk örneğiydi. Bu alanda hazırlanmış planların en mükemmeliydi! Yine de bu planı kusursuzluğu yüzünden, daha doğrusu aşırı derecede ayrıntılara yer verdiği için eleştirmişlerdir. Napolyon, Borodino Savaşı’nda bir iktidar temsilcisi olarak görevini gayet iyi, hatta başka savaşlarda olduğundan da çok daha iyi yapmıştır. Savaşın seyrine zarar verecek herhangi bir davranışta bulunmamış mantığa daha uygun düşünceleri benimsemiş, karışıklık yaratmamış, kendi kendisiyle çelişkiye düşmemiş, korkmamış ve savaş alanından kaçmamıştır. Aksine büyük olgunluk göstererek, savaşta kazandığı tecrübelere dayanarak, görünüşte her şeyi kendisi idare ediyormuş gibi, ondan beklenen ağırbaşlılıkla, heyecana kapılmadan yapmıştır.</p>

  <h2>XXIX</h2>

  <p class="nonindent">Napolyon hat boyunda yaptığı ikinci endişeli gezisinden sonra:</p>

  <p>– Satranç tahtası hazırlandı, oyun yarın başlayacak, dedi.</p>

  <p>Sonra kendisine <i>punch</i> getirilmesini emretti ve yanına Beausset’yi çağırttıktan sonra onunla Paris konusunda, <i>Maison de l’impératrice</i>’te<a class="noteref" href="../Text/dipnot.xhtml#Footnote0136" id="Feedback0136">136</a> yapmak istediği değişiklikler hakkında ve saraydaki ilişkileri en küçük ayrıntılarına kadar hatırladığı için nazırı hayretler içinde bırakarak sohbete daldı.</p>

  <p>Önemsiz şeylerle ilgileniyor, Beausset’nin gezilere merakıyla hafifçe alay ediyor, tıpkı hasta ameliyat masasına bağlanırken gömleğini giyip kollarını sıvayarak “Artık bu iş benim elimde, yapacağımı apaçık ve kesin olarak biliyorum. İşe girişme zamanı gelince de bunu başka hiç kimsenin yapamayacağı şekilde yapacağım! Şimdi ise şaka edebilirim, hatta ne kadar çok şaka edersem, ne kadar sakin olursam siz de bana o kadar güvenebilir, sakin olabilir ve dehama hayret edebilirsiniz!” diye düşünen, tanınmış, ne yapacağını bilen ve kendisine güvenen bir cerrah gibi kayıtsız bir tavırla sohbet ediyordu.</p>

  <p>İkinci <i>punch</i> bardağını bitirdikten sonra, düşüncesine göre ertesi gün kendisini bekleyen ciddi işten önce dinlenmeye gitti.</p>

  <p>Yapılacak savaşla o kadar meşguldü ki uyuyamıyordu bile. Akşamın rutubetinden ötürü nezlesinin artmasına rağmen, saat üçte, gürültüyle burnunu silerek çadırının önündeki büyük bölmeye çıktı. “Ruslar geri çekildiler mi?” diye sordu. Düşman ateşlerinin hep aynı yerlerde yandığını söylediler. Bundan hoşnut kaldığını belirtecek bir şekilde başını salladı.</p>

  <p>Nöbetçi yaver çadıra girdi, Napolyon ona:</p>

  <p>– <i>Eh bien Rapp, croyez-vous que nous ferons de bonnes affaires aujourd’hui?</i><a class="noteref" href="../Text/dipnot.xhtml#Footnote0137" id="Feedback0137">137</a> diye sordu.</p>

  <p>Rapp:</p>

  <p>– <i>Sans aucun doute Sire,</i><a class="noteref" href="../Text/dipnot.xhtml#Footnote0138" id="Feedback0138">138</a> diye karşılık verdi.</p>

  <p>Napolyon ona baktı:</p>

  <p>– <i>Vous rappelez-vous sire, ce que vous m’avez fait l’honneur de dire à Smolensk, le vin est tiré, il faut le boire!</i><a class="noteref" href="../Text/dipnot.xhtml#Footnote0139" id="Feedback0139">139</a> dedi.</p>

  <p>Napolyon kaşlarını çattı ve uzun süre başını eline dayamış olarak hiç konuşmadan oturdu. Birden:</p>

  <p>– <i>Cette pauvre armée,</i> dedi ve, <i>Elle a bien diminué depuis Smolensk. La fortune est une franche courtisane, Rapp! Je le disais toujours et je commence à l’éprouver. Mais la garde Rapp, la garde est-elle intacte?</i><a class="noteref" href="../Text/dipnot.xhtml#Footnote0140" id="Feedback0140">140</a> diye sordu.</p>

  <p>– <i>Oui, sire,</i><a class="noteref" href="../Text/dipnot.xhtml#Footnote0141" id="Feedback0141">141</a> diye karşılık verdi Rapp.</p>

  <p>Napolyon ağzına bir hap aldı ve saate baktı. Canı uyumak istemiyordu, daha sabaha kadar çok vakit vardı. Zaman kazanmak için de artık hiçbir emir verilemezdi, çünkü verilecek tüm emirler verilmişti ve o sırada yerlerine getiriliyordu.</p>

  <p>Napolyon sert bir tavırla:</p>

  <p>– <i>A-t-on distribué les biscuits et le riz aux régiments de garde?</i><a class="noteref" href="../Text/dipnot.xhtml#Footnote0142" id="Feedback0142">142</a> diye sordu</p>

  <p>– <i>Oui, sire.</i><a class="noteref" href="../Text/dipnot.xhtml#Footnote0143" id="Feedback0143">143</a></p>

  <p>– <i>Mais le riz?</i><a class="noteref" href="../Text/dipnot.xhtml#Footnote0144" id="Feedback0144">144</a></p>

  <p>Rapp, imparatorun pirinç için verdiği emri bildirdiğini söyledi, ama Napolyon emrinin yerine getirildiğine inanmıyormuş gibi başını salladı, uşak elinde <i>punch</i>’la içeri girdi. Napolyon ondan bir bardak da Rapp’a verilmesini emretti ve hiç konuşmadan kendi bardağını yudumlamaya devam etti. Bardağındaki içkiyi koklayarak:</p>

  <p>– Ben ne tat alabiliyorum ne koku... dedi. Bıktım bu nezleden! Bir de tıptan söz ederler! Bir nezleyi iyi edemediklerine göre, hangi tıptan söz ediyorlar? Bu hapları bana Corvisart verdi. Ama hiçbir işe yaramıyorlar; neyi tedavi edebilirler? <i>Notre corps est une machine à vivre. Il est organisé pour cela. C’est sa nature. Laissez-y la vie à son aise, qu’elle s’y défende elle-même: elle fera plus que si vous la paralysiez en l’encombrant de remédes. Notre corps est comme une montre parfaite qui doit aller un certain temps: l’horloger n’a pas lafaculté de l’ouvrir, il ne peut la manier qu’à tâtons et les yeux bandés. Notre corps est une machine à vivre, voilà tout.</i><a class="noteref" href="../Text/dipnot.xhtml#Footnote0145" id="Feedback0145">145</a></p>

  <p>Sonra birden, her zaman yapmaktan hoşlandığı tanımlamalar ve belirtmeler yoluna sapmış gibi, beklenmedik bir tanımlamada bulundu:</p>

  <p>– Ustalık nedir biliyor musunuz Rapp? diye sordu. Ustalık, belirli bir anda, düşmandan daha güçlü olmaktır. <i>Voilà tout!</i><a class="noteref" href="../Text/dipnot.xhtml#Footnote0146" id="Feedback0146">146</a></p>

  <p>Rapp hiçbir karşılık vermedi. Napolyon:</p>

  <p>– <i>Demain nous allons avoir affaire à Koutouzoff!</i><a class="noteref" href="../Text/dipnot.xhtml#Footnote0147" id="Feedback0147">147</a> dedi. Bakalım ne olacak! Hatırlar mısınız, Braunque’te orduya komuta eden oydu ve üç hafta boyunca bir kez olsun ata binip tahkimatı gözden geçirmemişti. Bakalım ne olacak!</p>

  <p>Saate baktı. Dörttü. Uyumak istemiyordu. <i>Punch</i> bitmişti, yine de yapılacak bir şey yoktu. Kalktı, bir aşağı bir yukarı dolaştı. Sıcak tutan bir ceket, başına da şapka geçirip çadırdan çıktı. Gece karanlık ve rutubetliydi; gökten belli belirsiz bir sis iniyordu. Fransız muhafız alayının çoban ateşleri donuk bir ışıkla parlıyor, Rus hatları boyunca yanan ateş de duman perdesi arasında uzaktan uzağa pırıl pırıl görünüyordu. Her yer sessizdi ve mevzi almak üzere harekete geçen Fransız ordularının hışırtısı ile nal sesleri duyuluyordu.</p>

  <p>Napolyon çadırın önünde bir aşağı bir yukarı dolaştı, ışıklara baktı, nal seslerine kulak kabarttı. Çadırın önünde başında tüylü bir kalpakla nöbet bekleyen ve imparatoru görünce siyah bir ip gibi gerilen muhafız erinin yanından geçerken birden durakladı. Karşısında durup erlerle konuşurken her zaman yaptığı gibi, alışılmış, yapmacık bir sertlik ve askerce bir şefkatle:</p>

  <p>– Sen hangi yılda göreve başladın? diye sordu.</p>

  <p>Er karşılık vermedi.</p>

  <p>– Ah! Eskilerdensin demek! Alayda pirinç dağıtıldı mı?</p>

  <p>– Dağıtıldı, efendim.</p>

  <p>Napolyon başını sallayarak yanından uzaklaştı.</p>

  <p>Saat beş buçukta Napolyon at sırtında Şevardino köyünün içinden geçiyordu. Ortalık ağarıyordu. Gök temizlenmişti. Yalnız doğuda bir tek bulut vardı: Terk edilmiş çoban ateşleri sönmeye yüz tutmuş, sabahın solgun ışığında tütüyordu.</p>

  <p>Sağda bir tek top sesi duyuldu, çevrede yankılandı ve yeri göğü saran derin sessizliğin ortasında gömülüverdi. Birkaç dakika geçti. İkinci, üçüncü bir atış duyuldu. Hava hafifçe ürperdi. Yakında, sağda bir yerden, bir zafer havası gibi bir dördüncü, bir beşinci atış duyuldu.</p>

  <p>Daha ilk atışların sesi dinmemişti ki birbirine karışarak, birbirini bastırarak daha başka, onların arkasından da daha başka atış sesleri duyuldu.</p>

  <p>Napolyon, maiyeti ile birlikte Şevardino tabyasına giderek attan indi. Oyun başladı.</p>

  <h2>XXX</h2>

  <p class="nonindent">Piyer, Gorki’den Prens Andrey’in yanından döndükten sonra, seyise at hazırlamasını, sabahın erken saatinde kendisini uyandırmasını tembih etti ve bölmenin öbür tarafına geçip Boris’in ona bıraktığı köşede hemen uyuyuverdi.</p>

  <p>Ertesi sabah uyanıp da mahmurluğu tamamen geçtiğinde, köy evinde artık hiç kimse yoktu. Küçük pencerelerde camlar zıngırdayıp duruyordu. Seyis önünde duruyor, onu sarsıyordu. Piyer’in yüzüne bakmadan inatla ve muhtemelen artık onu uyandırmak umudunu yitirmiş olarak omuzunu tutmuş, vücudunu sarsıp duruyordu.</p>

  <p>Piyer, uyanır uyanmaz:</p>

  <p>– Ne var? Başladı mı? Vakit geldi mi? diye sordu.</p>

  <p>Emekli bir er olan seyis:</p>

  <p>– Top seslerini duyuyor musunuz, efendim? Tüm beyefendiler çoktan dışarı çıktılar, başkomutan hazretleri de çoktandır geçip gittiler...</p>

  <p>Piyer aceleyle giyindi, bir koşuda kapının önüne çıktı. Dışarıda açık, serin, insana zindelik veren bir hava vardı, etrafa çiy yağmıştı. Bulutların arasından yeni sıyrılmış olan güneşin, ortadan kesilen kırık ışınları karşı sokaktaki evlerin damları üzerinden, çiy damlalarıyla tozu bastırılmış yola, evlerin duvarlarına, bahçe duvarının üzerindeki pencerelere ve Piyer’in köy evi önünde bekleyen atlarına dökülüyordu. Topların uğultusu avluda daha belirli olmuştu. Sokaktan dörtnala bir Kazak geçti.</p>

  <p>Yaver:</p>

  <p>– Vakit geldi, kontum, vakit geldi! diye seslendi.</p>

  <p>Piyer, atının arkasından getirilmesini emrederek sokaktan geçip bir gün önce savaş alanını seyrettiği tepeye doğru gitti. Tepede kalabalık bir asker grubu vardı; kurmayların Fransızca konuştukları işitiliyor, kalabalığın ortasında Kutuzov’un kırmızı şeritli beyaz kasketiyle ak saçlı başı ve omuzlarına gömülmüş, saçları ağarmış ensesi görünüyordu. Kutuzov tek borulu dürbünle ileriye, ana yola bakıyordu.</p>

  <p>Piyer subayların toplandığı yerin önündeki basamaklardan yukarı, tabyaya çıkınca gözlerinin önüne serilen görüntünün güzelliği karşısında o kadar büyük bir hayranlık duydu ki bir an olduğu yerde hareketsiz kaldı. O akşam tepeden hayran hayran seyrettiği aynı yerdi, yalnız şimdi tüm o bölge ordularla ve topların fışkırttığı dumanlarla doluydu. Piyer’in arkasından, biraz daha solda yükselen parlak güneşin eğri ışınları, sabahın tertemiz havası içinde, tüm görünümü her şeye sinen, pembeye çalan altın rengi bir aydınlığa bürümüş, yer yer uzun gölgeler düşürmüştü. Uzaklarda ufkun başladığı yerde, tepeleri girintili çıkıntılı bir çizgi oluşturan ağaçlarıyla sarımsı yeşil, değerli bir taştan yontulmuş hissini veren ormanlar görünüyordu. Ormanların arasından giden geniş Smolensk yolu baştan başa birliklerle doluydu. Daha yakınındaki altın rengi tarlalar, korular pırıl pırıldı. Önde, sağda, solda, her yerde ordular görünüyordu. Bütün bunlarda bir canlılık, bir yücelik ve beklenmedik bir hava vardı.</p>

  <p>Ama Piyer’i en çok şaşırtan şey, asıl savaş alanının Borodino ile Koloça Nehri’nin yukarısında ve her iki yanında uzayıp giden düzlüklerdi. Koloça’nın Borodino’nun üzerinde ve nehrin iki kıyısında, özellikle solda, Voyna Nehri’nin bataklıklar içinde Koloça’ya döküldüğü yerde, parlak güneşin doğuşuyla eriyen, dağılan, tülleşen ve arkasından görünen her şeye büyülü bir güzellik katarak kenarlarını daha belirli çizgilerle gösteren bir sis vardı. Bu sis top atışlarının dumanlarına karışıyor ve o sisle duman karışımının içinde sabah güneşinin şimşek gibi parıldayan ışınları suda bazen otlardaki çiyde, bazen Borodino’nun damlarında, bazen Borodino’da ve kıyılarda toplanmış erlerin üzerinde, bazen yeşil sandıklarda ve toplarda geziniyordu. Tüm bunlar ya hareket ediyor ya da sisle duman tüm boşluğa doğru kayarak yayıldığı için hareket ediyormuş gibi görünüyordu.</p>

  <p>Ne garip ki manzaranın asıl güzelliğini meydana getiren şey de bu dumanlarla top atışlarının sesleriydi:</p>

  <p>– Pufff!</p>

  <p>Birden eflatuna, kül rengine ve süt beyazına bakan dolgun bir duman yuvarlağı görünüyor, arkasından da “Pat!” diye dumanı çıkaran topun sesi duyuluyordu.</p>

  <p>– Poff! Poff!</p>

  <p>İki duman birden, birbirine çarparak, birleşerek yükseliyor, “Pat! Pat!” sesleri, görünenlerin gerçekten var olduğunu belirtiyordu.</p>

  <p>Piyer, daha mini mini, dolgun bir küçük topa benzerken gördüğü dumana tekrar bakınca o deminki topun yerinde, bir yana doğru uzayan kocaman duman balonları görüyor, sonra “Pof!” (kısa bir duralama) “Pof! Pof!” diye üç, hatta dört top daha ateşleniyor ve her yükselen dumana, aynı duraklamalarla “Pat! Pat-pat-pat!” diye kulağa hoş gelen, kesin, diri, tok sesler karşılık veriyordu.</p>

  <p>Bazen dumanlar koşuşuyormuş, bazen de onlar duruyormuş da yanlarından ormanlar, tarlalar, parlak süngüler kayıp gidiyorlarmış gibi görünüyordu. Zafer çığlıklarını andıran sesleriyle o geniş dumanlar, tarlaların ve fundalıkların üzerinden yükseliyor, daha yakınlarda, aşağılarda, ormanlarda ise tüfeklerin yuvarlaklaşmaya vakit bulamayan, küçük küçük dumancıkları fışkırıyor, aynı şekilde hafif sesler çıkarıyordu. Tüfekler “Pat! Pat! Pat!” diye, sık olmakla birlikte top ateşleriyle kıyaslanırsa düzensiz ve gösterişsiz bir şekilde çatırdıyordu.</p>

  <p>Piyer o dumanların, o parlak süngülerin, o topların, o hareketin ve seslerin bulunduğu yerde olmak arzusunu duydu. Kendi izlenimleriyle başkalarının izlenimlerini kıyaslamak için dönüp Kutuzov’a ve maiyetine baktı. Ona öyle geliyordu ki herkes, aynı duyguyla ileriye savaş alanına doğru bakıyordu. Şimdi, tüm yüzleri bir akşam önce fark ettiği, ama ne olduğunu ancak Prens Andrey’le yaptığı konuşmadan sonra tam olarak kavradığı o gizli, o sıcak duygu (<i>chaleur latente</i>) aydınlatıyordu.</p>

  <p>Kutuzov, gözlerini savaş alanından ayırmadan, yanında duran generale:</p>

  <p>– Git yavrum, git. Tanrı seni korusun! diyordu.</p>

  <p>General emri dinledikten sonra, Piyer’in yanından geçip tepenin yamacına doğru gitti. Kurmaydakilerden birinin nereye gittiği sorusuna, soğuk bir tavırla:</p>

  <p>– Nehrin geçit yerine! diye karşılık verdi.</p>

  <p>Piyer, “Ben de oraya, ben de oraya!” diye düşündü ve aynı yönde generalin arkasından gitti.</p>

  <p>General, bir Kazak’ın kendisine getirdiği ata biniyordu. Piyer kendi seyisine yaklaştı. Atlardan hangisinin daha uslu olduğunu sorduktan sonra ata bindi, yelesinden tuttu, dışarıya doğru çevrilmiş topuklarını hayvanın karnına yapıştırdı ve gözlüğünün kaydığını, ellerini atın yelesi ile dizginlerden ayırmaya gücü yetmediğini hissederek dörtnala generalin arkasından gitti; tepeden kurmaylar onu gülümseyerek seyrediyorlardı.</p>

  <h2>XXXI</h2>

  <p class="nonindent">Piyer’in dörtnala izlediği general, yamaçtan aşağı inince sert bir dönüş yaparak sola saptı. Piyer de onu gözünden kaybedince rüzgâr gibi önünde yürüyen erlerin saflarına daldı. Aralarından kurtulunca sağa ya da sola gitmeye çabaladı. Her yerde, hepsi de endişeli yüzlerle, ne olduğu anlaşılmayan, ama herhalde önemli bir işle uğraşan erler vardı. Hepsi de nedense üzerlerine atla gelen beyaz şapkalı şişman adama hoşnutsuz ve soru soran bakışlarla bakıyordu.</p>

  <p>Biri ona:</p>

  <p>– Birliğin ortasında atla dolaşmanın alemi var mı? diye bağırdı.</p>

  <p>Bir başkası atını dipçikle dürttü, Piyer, eyerin ucuna yapışarak, kendini bir yana atan atına güç bela hakim olabildi ve dörtnala erlerin önüne çıktı; orası daha genişti.</p>

  <p>Önünde bir köprü vardı, köprünün yanı başında ise başka erler duruyor, ateş ediyorlardı. Piyer onlara yaklaştı. Farkında olmadan, Koloça’nın üzerinden geçen ve Gorki ile Borodino arasında bulunan köprüye gelmişti, Fransızlar taarruzlarının ilk dönemlerinde (Borodino’yu ele geçirdikten sonra) bu köprüye hücum ediyorlardı.</p>

  <p>Piyer, önünde bir köprü olduğunu ve köprünün iki tarafında, düzlükte bir akşam önce fark ettiği yığın yığın saman dizilerinin arasında dumanlar içinde erlerin bir şeyler yaptıklarını görüyordu. Ama bu noktada hiç durmayan top atışına rağmen, asıl savaş alanının burası olduğunu aklına bile getirmiyordu. Islık çala çala geçen kurşunların, başının üzerinden uçan mermilerin sesini işitmiyor, nehrin öbür yanında bulunan düşmanı fark edemiyordu. Uzun bir süre yaralılarla ölüleri de fark etmedi. Oysa birçokları ta yakınında yere düşüyorlardı. Dudaklarında silinmeyen bir gülümseyişle çevresine bakınıp duruyordu. Biri yine ona bakarak:</p>

  <p>– Bu da ne diye hatların önünde dolaşıyor? diye bağırdı.</p>

  <p>Birkaç kişi de:</p>

  <p>– Sağa geç, sağa doğru! diye seslendi.</p>

  <p>Piyer atını sağa sürdü ve hiç beklenmedik bir anda General Rayevski’nin yaveriyle karşılaştı. Yaver de Piyer’e öfkeyle baktı. Herhalde o da ona bağırmaya hazırlanıyordu. Ama Piyer’i tanıyınca onu başıyla selamladı.</p>

  <p>– Buralarda ne arıyorsunuz? dedi ve dörtnala uzaklaştı.</p>

  <p>Piyer buranın kendisine göre bir yer olmadığını, başıboş dolaştığını hissederek ve başkalarına engel olmaktan korkarak dörtnala yaverin arkasından gitti.</p>

  <p>– Demek burası, öyle mi? Ben de sizin yanınızda kalabilir miyim? diye soruyordu.</p>

  <p>Yaver:</p>

  <p>– Bir dakika bir dakika! diye karşılık verdi, dörtnala, düzlükte duran şişman bir albaya doğru gitti, ona bir şeyler bildirdi ve ancak ondan sonra tekrar Piyer’in yanına döndü.</p>

  <p>– Siz buralarda ne arıyorsunuz kont? diye sordu. Hâlâ olup bitenleri merak mı ediyorsunuz?</p>

  <p>Piyer:</p>

  <p>– Evet, evet, dedi.</p>

  <p>Ama yaver atını yana sürerek yola devam etti.</p>

  <p>– Burada Allah’a şükür bir şey yok, ama sol cenahta, Bagration’un orada ortalık mezbahaya dönmüş, görmeyin berbat!</p>

  <p>Piyer:</p>

  <p>– Ya, öyle mi? diye sordu. Peki ama nerede?</p>

  <p>Yaver:</p>

  <p>– Şurada! İsterseniz benimle tabyaya gelin. Bizim oradan görünür. Hem bizim bataryada durum daha pek o kadar dayanılmaz dereceye gelmedi. Geliyor musunuz?</p>

  <p>Piyer çevresine bakınarak gözleriyle seyisini aradı.</p>

  <p>– Evet, ben de sizinle geliyorum, dedi.</p>

  <p>İşte o zaman, yollarını şaşırmış gibi yaya dolaşan ya da sedyelerle taşınan yaralıları ilk kez olarak gördü. Bir akşam önce geçtiği kokulu saman demetlerinin dizi dizi sıralandıkları aynı küçük düzlükte, o dizilere dik olarak, miğferi düşmüş, başını da rahatsız bir biçimde kıvırmış bir er hareketsiz yatıyordu. Piyer:</p>

  <p>– Peki bunu niye kaldırmamışlar? diye soracak oldu, ama aynı yöne dönüp bakan yaverin yüzündeki sert anlamı görünce sustu.</p>

  <p>Kendi seyisini bulamamıştı, yaverle birlikte yamaçtaki, düzlükten geçip Rayevski’nin bulunduğu tabyaya doğru gitti. Atı hep yaverin atından geri kalıyor ve düzenli aralıklarla onu sarsıp duruyordu.</p>

  <p>Yaver:</p>

  <p>– Siz galiba ata binmeye alışkın değilsiniz kont? dedi.</p>

  <p>Piyer, şaşkın bir tavırla:</p>

  <p>– Binerim işte, şöyle böyle, yalnız at nedense çok zıplıyor! dedi.</p>

  <p>Yaver:</p>

  <p>– Hay Allah, yaralanmış! dedi. Sağ dizinin üstünde yara var. Kurşunu yemiş. Sizi kutlarım kont! <i>Le baptême du feu!</i><a class="noteref" href="../Text/dipnot.xhtml#Footnote0148" id="Feedback0148">148</a></p>

  <p>Dumanlar arasında altıncı kolordunun içinden, ileri çıkarılmış olan ve atışlarıyla kulakları sağır eden topçu birliklerinin arkasından dolaşıp pek büyük olmayan bir ormana geldiler. Orman serinlik, sessizlik ve sonbahar kokuları içindeydi. Piyer ile yaver atlarından inip tepeye çıktılar. Yaver tabyaya yaklaşarak:</p>

  <p>– General burada mı? diye sordu.</p>

  <p>Sağı göstererek:</p>

  <p>– Biraz önce buradaydılar, oraya gittiler, diye karşılık verdiler.</p>

  <p>Yaver, sanki artık Piyer’i ne yapacağını bilemiyormuş gibi dönüp ona baktı. Piyer:</p>

  <p>– Siz benim için üzülmeyin canım, dedi. Ben tabyaya girerim, izin verir misiniz?</p>

  <p>– Evet, oraya gidin, oradan her şey görünür. Aynı zamanda o kadar tehlikeli de değildir. Ben gelip sizi alırım.</p>

  <p>Piyer bataryanın bulunduğu yere gitti, yaver ise tekrar ata binip ileriye doğru gitti. Ondan sonra artık bir daha görüşmediler. Piyer çok daha sonra, o gün bir merminin o yaverin elini kopardığını öğrenecekti.</p>

  <p>Piyer’in girdiği tabya sonradan Rusların “tabyadaki batarya” ya da “Rayevski’nin bataryası”, Fransızların ise <i>“la grande redoute, la fatale redoute, la redoute du centre”</i><a class="noteref" href="../Text/dipnot.xhtml#Footnote0149" id="Feedback0149">149</a> dedikleri tabyaydı. Çevresinde yüzlerce insanın can verdiği ve Fransızların cephenin en önemli noktası saydığı bir yerdi.</p>

  <p>Tabya, bir tepeden ve üç yönde kazılmış siperlerden ibaretti. Siperlerin kazıldığı yerde, ağızları aralıklardan dışarı çıkarılmış, durmadan ateş eden on top vardı.</p>

  <p>Tabya ile aynı hizada, her iki yönde durmadan ateş eden toplar duruyordu. Topların biraz arkasında piyade birlikleri vardı. Piyer, bu tabyaya girerken pek büyük olmayan, çevresinde hendekler kazılmış ve üzerinde ateş eden birkaç topun bulunduğu yerin savaşın en önemli noktası olduğunu aklına bile getirmiyordu.</p>

  <p>Tam tersine, ona öyle geliyordu ki burası (asıl kendisi orada bulunduğu için) savaş alanının en önemsiz noktalarından biriydi.</p>

  <p>Tabyaya girdikten sonra gidip bataryayı kuşatan hendeğin ucuna oturdu ve dudaklarında bilinçsiz, memnun bir gülümsemeyle çevresinde olup bitenlere baktı. Arada bir yine aynı gülümsemeyle yerinden kalkıyor, topları dolduran ya da onları iterek geçiren ve durmadan ellerinde torbalarla ya da topa sürülecek mermilerle oraya buraya koşuşan erlere engel olmamaya çalışarak bataryada dolaşıyordu. Bataryadaki toplar birbiri arkasına ateş ediyor, sesleriyle insanı sağır ediyor, tüm çevreyi barut dumanıyla dolduruyorlardı.</p>

  <p>Bataryanın koruduğu piyade erlerinin arasında hissedilen korkunun tam tersine burada, geri kalanlardan siperlerle ayrılmış ve hepsi de bir işle uğraşan sayıları sınırlandırılmış insanların bulunduğu bataryada herkesin aynı derecede duyduğu sıcak bir aile yaşantısının heyecanı hissediliyordu.</p>

  <p>Savaşla ilgili olmayan Piyer gibi beyaz şapkalı bir adamın durup dururken çıkagelmesi, önce bu insanları şaşırtmış, içlerinde hoşnutsuzluk uyandırmıştı. Erler, yanından geçerken ona hayretle, hatta korkuyla yan yan bakıyorlardı. Topçu subayların en yüksek rütbelisi, uzun boylu, uzun bacaklı, yüzü çiçek bozuğu bir adam, güya en uçtaki topun durumunu gözden geçirmek içinmiş gibi Piyer’e yaklaştı ve ona merakla baktı.</p>

  <p>Henüz çocuk denilebilecek ve herhalde daha yeni harp okulundan çıkmış, gencecik, yuvarlak yüzlü bir subaycık, emrine verilen iki topu oldukça büyük bir çaba göstererek idare etmek için emirler verirken bir ara sert bir tavırla Piyer’e:</p>

  <p>– Beyefendi, lütfen yoldan çekilin, burada durulmaz! dedi.</p>

  <p>Erler Piyer’e bakarak hoşnutsuz bir tavırla başlarını sallıyorlardı, ama bu beyaz şapkalı adamın hiçbir kötülük etmediği kanısına varıp onun yamaca bakan kenarda uslu uslu oturduğunu ya da bataryada çekingen bir gülümseyişle erlerin önünden saygıyla bir yana çekilerek kurşun yağmuru altında sanki bir bulvardaymış gibi sakin sakin dolaştığını görünce ona karşı duydukları hoşnutsuz şaşkınlığın yerini, yavaş yavaş bir başka duygu aldı; bu, besledikleri hayvanlara, köpeklere, horozlara, keçilere ve genel olarak ordudaki birliklerde yaşayan tüm hayvanlara karşı duydukları sevgiydi. Onu hemen içlerinden biri olarak ailelerine kabul etmiş, benimsemiş, hatta ona bir takma ad bile vermişlerdi. Ona “bizim beyefendi” diyor ve ondan söz ederken kendi aralarında şefkatle gülüşüyorlardı.</p>

  <p>Bir gülle Piyer’in iki adım ilerisinde yere saplandı. Piyer güllenin püskürttüğü toprağı elbisesinden temizlemeye çalışarak, dudaklarında bir gülümsemeyle çevresine bakındı. Kırmızı yüzlü, iri yapılı bir er sağlam beyaz dişlerini göstere göstere gülümseyerek Piyer’e doğru döndü.</p>

  <p>– Allah aşkına siz hiç korkmuyor musunuz beyefendi? diye sordu.</p>

  <p>Piyer:</p>

  <p>– Sen korkuyor musun? diye sordu.</p>

  <p>Er gülerek:</p>

  <p>– Korkmaz olur muyum hiç? diye karşılık verdi. Gülle adama acır mı? Bir çarptı mı barğırsaklar dışarı dökülür! Korku duyulmaz mı hiç? diye söylendi.</p>

  <p>Birkaç er, yüzlerinde neşeli ve şefkatli bir ifadeyle Piyer’in yanında durdu. Onun konuşmasını hiç beklemiyorlardı ve Piyer’de fark ettikleri bu cesaret onları sevindirmişti:</p>

  <p>– Biz askeriz, bu bizim işimiz! Bir beyefendi böyle olsun, şaşılacak şey! Ama ne beyefendiymiş!</p>

  <p>Gencecik subay Piyer’in çevresinde toplanmış olan erlere:</p>

  <p>– Herkes yerine! diye bağırdı.</p>

  <p>Bu genç subay herhalde görevini ilk ya da ikinci kez olarak yapıyor, bu yüzden de erlerle olsun, komutanlarıyla olsun özel bir resmiyet ve kesinlikle konuşuyordu.</p>

  <p>Topların ve tüfeklerin yankılar bırakan atışları tüm savaş alanında gittikçe şiddetleniyordu. Özellikle solda Bagration’un ileri karakollarının bulunduğu yerde, daha yoğun bir hal almıştı. Ama Piyer’in bulunduğu yerde, ateş eden topların dumanından ötürü orada olup bitenlerden hemen hemen hiçbir şey görmeye imkân yoktu. Ayrıca Piyer’in tüm dikkati bataryada, (başkalarından siperlerle ayrılmış) o bir aile gibi olan bir avuç insan üzerinde toplanmıştı. İlk anlarda, savaş alanını görüp atışların sesini duyduğu vakit hissettiği o bilinçsiz neşe ile karışık heyecanın yerini şimdi, özellikle o düzlükte tek başına yatan eri gördükten sonra, bambaşka bir duygu almıştı. Şimdi hendeğin kenarında otururken çevresindeki kişileri gözlüyordu.</p>

  <p>Saat ona doğru bataryadan götürülen insanlar yirmiyi bulmuş; toplardan ikisi parçalanmış, mermiler bataryaya gittikçe daha sık isabet etmeye başlamıştı. Uzaklardan gelen kurşunlar vızıldaya vızıldaya, ıslık çala çala uçup geliyordu, ama bataryadaki insanlar bunu fark etmiyor gibiydiler; her yönden neşeli konuşmalar, şakalar duyuluyordu.</p>

  <p>Erlerden biri ıslık çala çala uçup gelen bir humbaraya:</p>

  <p>– Tombul! diye bağırıyordu.</p>

  <p>Bir başkası humbaranın uçup bataryaya geçtiğini ve bataryanın koruduğu hatlara isabet ettiğini görerek kahkahalarla:</p>

  <p>– Buraya değil! Piyadeye! diye ilave ediyordu.</p>

  <p>Bir başka er, uçarak geçen bir merminin korkusundan çömelen bir köylüye:</p>

  <p>– Ne o? Tanıdık mı yoksa? diye gülerek soruyordu. Birkaç er, tepenin kenarında toplanmış ileride olup bitenlere bakıyorlardı. Yarın öbür tarafını işaret ederek:</p>

  <p>– Bak, ileri hatları geriye çekiyorlar, görüyor musun? Geriye doğru gittiler, diyorlardı.</p>

  <p>Yaşlı bir onbaşı onlara:</p>

  <p>– Siz kendi işinize bakın! diye bağırıyordu. Madem geri gittiler, demek ki arkada çarpışma var.</p>

  <p>Çavuş bunu söyledikten sonra, erlerden birini omzundan yakalıyor ve diziyle arkasından itiyordu. Gülüşmeler duyuluyor, bir yandan:</p>

  <p>– Beşinci topu çekin! diye bağırıyorlardı.</p>

  <p>Eski topun yerine yenisini getirenlerin neşeli sesleri işitiliyordu.</p>

  <p>– Haydi çocuklar! Hep birden dayanın! Ha gayret!</p>

  <p>Kırmızı yüzlü, şakacı er, dişlerini göstererek bir gülüşle:</p>

  <p>– Hay Allah! Neredeyse bizim beyefendinin şapkasını yere düşürüyordu! dedi, sonra bir tekerlekle erlerden birinin ayağına isabet eden gülleyi azarlar gibi:</p>

  <p>– Seni gidi yaramaz! diye söylendi.</p>

  <p>Bir başkası sine sine yaralıları almak için bataryaya giren gönüllülere gülerek:</p>

  <p>– Hey! Tilkiler! Buraya baksanıza! diye bağırıyordu.</p>

  <p>Ayağı parçalanmış bir erin önünde bocalayan gönüllülere:</p>

  <p>– Ne o? Yoksa bu çorba hoşunuza gitmedi mi? Ah sizi gidi kargalar, rahata alıştınız!</p>

  <p>Köylülerle:</p>

  <p>– Biz, yani şey... Böyle şeyleri ölüm kadar sevmeyiz! diye alay ediyorlardı.</p>

  <p>Piyer her isabet eden mermiden, her kayıptan sonra herkeste heyecanın gittikçe daha çok arttığını seziyordu.</p>

  <p>Yaklaşan bir fırtına bulutunun altından fışkıran gizli ve gittikçe daha çok şiddetlenen bir ateşin şimşekleri (sanki olup bitenlere bir karşı tepki olarak meydana geliyormuş gibi) bu insanların yüzlerini gittikçe daha çok ve daha sık aydınlatıyordu.</p>

  <p>Piyer, öndeki savaş alanına bakmıyor, orada olup bitenleri öğrenmeye çalışmıyordu: Tüm varlığı bu gittikçe daha çok şiddetlenen ve kendisinin de (Bunu kesin olarak hissediyordu.) ruhunda alevlenmeye başlayan ateşe doğru çevrilmişti.</p>

  <p>Saat onda, bataryanın önünde, fundalıkların arasında ve Kamenka Nehri boyunda olan piyade erleri geri çekildiler. Bataryadan, erlerin nasıl onun yanından yaralıları tüfeklerin üzerlerinde taşıyarak koşa koşa geçtikleri görülüyordu. Bir general, maiyetiyle birlikte tabyaya girdi ve albayla konuştuktan, Piyer’e de sert bir tavırla baktıktan sonra, tekrar aşağıya inerek piyadeyi koruyan birliklerin atışlara daha az hedef olmaları için yere yatmalarını emretti. Hemen arkasından bataryanın daha sağında bulunan piyade saflarında trampet sesiyle, kumanda sesleri duyuldu. Bataryadan bakılınca piyade saflarının nasıl ileri doğru atıldıkları görülüyordu.</p>

  <p>Piyer aralıktan bakıyordu. Özellikle bir yüz gözüne çarptı. Bu, kılıcını indirmiş olarak arka saflarda giden ve huzursuz bir tavırla çevresine bakınan gencecik, solgun yüzlü bir subaydı.</p>

  <p>Piyade saflarındaki erler duman içinde gözden yok oldular, uzun uzun bir bağrışma dalgalandı ve aralıksız tüfek sesleri duyuldu. Birkaç dakika sonra oradan yığınla yaralı ve sedye döndü. Bataryaya daha sık mermi isabet etmeye başlamıştı. Birkaç ölü kaldırılmadan oldukları yerde yatıyordu. Topların yanında erler daha büyük bir heyecanla ve daha çok uğraşıp didiniyorlardı. Artık hiç kimse Piyer’e dikkat etmiyordu. Bir iki kez öfkeyle ona ayağa dolaştığı için bağıranlar oldu. Üst rütbeli subaylar, kaşlarını çatmış olarak geniş, hızlı adımlarla bir toptan öbürüne gidiyordu. Gencecik subay yanakları daha da kızarmış olarak, daha büyük bir çabayla erlere komuta ediyordu. Erler toplara sıkıştırılacak patlayıcı maddeleri elden ele veriyor, oldukları yerde dönüp topları dolduruyor ve görevlerini gergin bir ruh hali içinde gösterişle yapıyorlardı. Yürürken sanki vücutları yaylıymış gibi oradan oraya atlıyorlardı.</p>

  <p>Fırtına bulutu, bataryanın üzerine çökmüştü ve Piyer’in gittikçe nasıl alevlendiğini izlediği ateş tüm yüzlerde alev alev yanıyordu. Piyer, üst rütbeli subayın yanında duruyordu. Genç subay koşarak eli kasketinde yaklaştı.</p>

  <p>– Şunu bildireyim ki, sayın albayım, elimizde yalnız sekiz atımlık barutumuz kaldı. Ateşe devam edelim mi?</p>

  <p>Mazgaldan bakan üst rütbeli subay ona karşılık vermeden:</p>

  <p>– Seri ateş! diye bağırdı.</p>

  <p>Birden beklenmedik bir şey oldu; genç subaycık, “Ah!” diye bağırdı ve kıvrılarak tıpkı havada uçarken vurulmuş bir kuş gibi yere yığılıverdi. Piyer’in bulanık gören gözleri önünde her şey garip, belirsiz ve karanlık oluvermişti.</p>

  <p>Mermiler birbiri arkasına ıslık çalarak geliyor, yerlere, toplara çarpıyordu. Daha önce bu seslere kulak vermemiş olan Piyer, şimdi onları duyuyordu. Bataryanın yan tarafında, sağda erler, “Huraaa!” sesleriyle ileriye değil de, Piyer’in gördüğü kadarıyla, geriye doğru koşuyorlardı.</p>

  <p>Bir gülle Piyer’in bulunduğu siperin tam kenarına çarptı. Toprak döküldü, Piyer’in gözlerinin önünde siyah bir yuvarlak belirdi ve aynı anda şap diye bir şeyin içine girdi. O anda bataryaya giren milisler geriye doğru koştular. Subay:</p>

  <p>– Seri ateş devam! diye bağırıyordu.</p>

  <p>Çavuş üst rütbeli subaya yaklaştı ve korku dolu, fısıldayan bir sesle (tıpkı sofracıbaşının efendisine istediği şaraptan artık kalmadığını bildirdiği gibi) artık toplara doldurulacak barut kalmadığını söyledi. Subay Piyer’e doğru dönerek:</p>

  <p>– Alçaklar, ne yapıyorlar! diye bağırdı.</p>

  <p>Yüzü kıpkırmızı ve terliydi. Çatık kaşlarının altında gözleri pırıl pırıldı. Öfkeyle Piyer’i tepeden tırnağa sözlü, sonra erine doğru dönerek:</p>

  <p>– Koş, yedek barutu getir, sandıkları getir! diye bağırdı.</p>

  <p>Piyer:</p>

  <p>– Ben giderim, dedi.</p>

  <p>Subay ona karşılık vermeden, geniş adımlarla öbür yana geçti.</p>

  <p>– Ateş etme... Bekle! diye bağırdı.</p>

  <p>Yedek barutu alması emredilen er Piyer’le çarpıştı.</p>

  <p>– Ah, beyefendi, senin yerin burası değil ki! diyerek aşağıya doğru koştu.</p>

  <p>Piyer gencecik subayın oturduğu yerin dolayından geçerken erin arkasından koştu. Üzerinden bir, iki, üç gülle uçtu. Önde, yanda, arkada bir yerlere çarptı. Piyer koşarak aşağıya indi.</p>

  <p>Artık yeşil sandıklara koşarak yaklaşacağı sırada birden, “Nereye gidiyorum ben?” diye aklına geldi. ‘İleri mi gitmek gerekir, yoksa geri mi?” diye düşünerek kararsızlık içinde bir an durakladı. Sonra birden korkunç bir sarsıntıyla geriye, toprağın üzerine fırladı. Aynı anda müthiş bir aydınlık onu tepeden tırnağa aydınlattı ve kulaklarında uğultu, çatırtı ve ıslıkla karışık sağır edici bir patlama oldu.</p>

  <p>Piyer, kendine gelince toprağın üzerinde ellerini iki yana dayamış olarak oturduğunu fark etti. Yanında durduğu sandık yok olmuştu. Yalnız perde yanmış, yeşil tahtalar ve bez parçaları, kavrulmuş otların üzerinde oraya buraya atılmış duruyordu. Bir at parçalanmış okunu sürükleye sürükleye dörtnala Piyer’in yanından geçti, bir başka at da tıpkı Piyer gibi toprağın üzerinde yatıyor, uzun uzun tiz bir sesle kişniyordu.</p>

  <h2>XXXII</h2>

  <p class="nonindent">Piyer, korkudan kendini kaybederek fırladı ve onu çevreleyen tüm korkunç şeylerden sığınacak tek yer olarak gördüğü bataryaya koşarak döndü. Sipere girdiği sırada, bataryada artık silah seslerinin duyulmadığını, ama birliklerin orada bir şeyler yaptıklarını gördü. Bunların kim olduğunu anlamaya fırsat bulamadı. Albayın sanki aşağıda olan bir şeye dikkatle bakıyormuş gibi, yüzüstü yattığını ve daha başka bir şey gördü. Bir erin onu kollarından yakalamış olan insanlardan kurtulmaya çabalayarak “Kardeşler!” diye bağırdığını işitti.</p>

  <p>Ama daha albayın öldürülmüş olduğunu, “Kardeşler!” diye bağıranın tutsak düştüğünü ve bir başka erin de sırtından gözlerinin önünde süngülendiğini kavramaya vakit bulamamıştı. Daha sipere koşarak girdiği anda sıska, sarı, yüzü ter içinde, lacivert üniformalı ve elinde kısa bir kılıç tutan bir adam, bir şeyler bağırarak üzerine atıldı, Piyer, birbirlerini görmeden koşarken onlarla çarpışacağını anlayarak bir ön seziyle kendini korumak için ellerini ileri doğru uzattı ve o adamı (bu, Fransız subayıydı.) bir eliyle omzundan, öbür eliyle boğazından yakaladı. Subay kılıcını bırakarak Piyer’i yakasından tuttu.</p>

  <p>Birkaç saniye ikisi de korku dolu gözlerle birbirlerinin onlara yabancı gelen yüzlerine baktılar ve ikisi de şimdi ne yapmak gerektiğini bilemeden kararsızlık içinde kaldılar. Her biri, “Şimdi ben mi onun tutsağı oldum, yoksa o mu benim tutsağım?” diye düşünüyordu. Ama belli ki Fransız subayı kendisinin tutsak düştüğü düşüncesini daha akla yakın buluyordu. Fransız bir şey söylemek istiyordu. Ama birden tam başlarının üzerinden, alçaktan, korkunç bir ıslıkla bir gülle geçti, Fransız subayı başını o kadar çabuk eğdi ki Piyer başının koptuğunu sandı.</p>

  <p>Piyer de başını eğmiş ve ellerini çekmişti. Fransız artık kimin kimi tutsak ettiğini düşünmeden koşarak bataryaya döndü. Piyer ise ölülere ve yaralılara çarpa çarpa tepeden aşağıya indi; ona öyle geliyordu ki ölüler ve yaralılar onu ayaklarından yakalıyorlardı. Ama daha aşağıya indiği anda karşısına koşarak gelen büyük bir kalabalık halinde Rus erleri çıktı; düşe kalka, tökezleye tökezleye, bağıra bağıra, birbirleriyle şakalaşa şakalaşa, bir fırtına gibi bataryanın üzerine geliyorlardı. Bu sonradan Yermalov’un böylesine bir yararlılığın ancak cesareti ve şansı sayesinde mümkün olabildiğini söyleyerek kendine mal ettiği taarruzdu; daha sonra taarruzdan söz ederken güya cebindeki bütün Georgi Nişanlarını avuç avuç tabyaya fırlattığını söyleyecekti.</p>

  <p>Bataryayı ele geçirmiş olan Fransızlar kaçmaya başladılar. Bizim ordularımız, “Huraaa!” çığlıklarıyla Fransızları bataryadan o kadar uzağa kovaladılar ki neredeyse onları durdurmakta güçlük çekilecekti.</p>

  <p>Bataryadan arabalarla tutsakları aşağıya indirdiler; bu arada yaralı bir Fransız generali de vardı. Subaylar hemen etrafını almışlardı. Piyer’in tanıdığı, tanımadığı yığın yığın Rus ve Fransız yaralı ya yüzleri çektikleri acılardan korkunç bir hal almış olarak yürüyor, yerlerde sürünüyor ya da elde olan birkaç sedye ile bataryadan götürülüyorlardı. Piyer tepeye çıktı; orada bir saatten daha uzun bir süre kaldığı halde onu benimsemiş olan o aile çevresinden hiç kimseyi bulamadı. Orada tanımadığı birçok ölü vardı. Ama bazılarını tanıdı. O gencecik subay hep aynı şekilde siperin kenarında, büzülmüş olarak bir kan birikintisinin içinde oturuyordu. Kırmızı yüzlü er ise hâlâ debeleniyordu, ama onu götürmemişlerdi.</p>

  <p>Piyer koşarak aşağıya indi. Nereye gideceğini bilmeden, savaş alanından götürülen sayısız sedyelerin arkasından giderek “Hayır, olamaz, şimdi artık bundan vazgeçerler, şimdi yaptıklarından dehşet duyacaklardır!” diye düşünüyordu.</p>

  <p>Ama dumanla örtülen güneş daha yükseklerdeydi ve önde özellikle Semyonovskaya köyünün solunda, dumanlar arasında bir kaynaşma oluyor ve toplarla tüfeklerin atış uğultusu zayıflamak şöyle dursun, insanı çıldırtacak kadar şiddetleniyordu; tıpkı artık can havliyle bağıran bir insan gibi.</p>

  <h2>XXXIII</h2>

  <p class="nonindent">Borodino Savaşı’nın en önemli harekâtı Borodino ile Bagration’un ileri karakolu arasında bir sajenlik bir boşlukta oldu (Bu mesafenin dışında öğleye kadar bir yanda Uvarov kumandasındaki süvari kuvvetlerinin harekâtı, öbür yanda Utitza’nın gerisinde Ponyatovski ile Tuçkov’un arasında bir çatışma olmuştu). Savaşın en önemli çarpışması Borodino ile ileri karakolların arasında, ormanın yakınında, iki yanı rahatça görülebilen açıklıkta, savaş alanında her çeşit kurnazlıktan uzak bir şekilde yapıldı.</p>

  <p>Savaş her iki taraftan birkaç yüz topun atışıyla başladı. Ondan sonra duman tüm savaş alanını kaplayınca dumanın içinde (Fransızlar yönünden) sağdan Dessaix ile Compens komutasındaki iki tümen ileri karakollara doğru, soldan da kral naibinin alayları Borodino üzerine yürüdüler.</p>

  <p>İleri karakollar Napolyon’un üzerinde bulunduğu Şevardino tabyasından bir verst, Borodino ise düz bir çizgi üzerinden bakılırsa iki verst ilerideydi. Bu yüzden Napolyon orada olup bitenleri göremiyordu. Kaldı ki meydana gelen duman sisle birleşerek tüm bölgeyi gözden saklıyordu. Dessaix’in tümeninin ileri karakollara doğru yürüyen erleri, ancak kendilerini ileri karakollardan ayıran vadiye ininceye kadar görülebildi. Vadiye iner inmez ileri karakollardaki toplardan, tüfeklerden yükselen duman o kadar yoğun bir hal aldı ki vadinin o ucu tüm olarak örtüldü. Dumanın arasından yine siyah karaltılar belirip kayboluyordu. Bunlar muhtemelen erlerdi. Bazen de süngülerin parıltısı bir an için görülüp kayboluyordu. Ama Şevardino tabyasından bakılınca bunların ilerleyip ilerlemedikleri ve Fransız mı, yoksa Rus mu oldukları anlaşılamıyordu.</p>

  <p>Güneş pırıl pırıl yükselmişti ve eğri ışınları elini siper ederek ileri karakollara bakan Napolyon’un tam yüzüne çarpıyordu. Duman, ileri karakolların önünden yayılıyor ve bazen duman kayıyormuş, bazen de ordular ilerliyormuş gibi görünüyordu. Ara sıra silah sesleri arasında insanların çığlıkları da duyuluyordu, ama orada ne yaptıklarını görmeye imkân yoktu.</p>

  <p>Napolyon tepede dururken dürbünle bakıyor ve ucundaki yuvarlaktan dumanı, insanları görüyordu; bunlardan bazıları kendi adamlarıydı, bazıları Rus’tu. Ama çıplak gözle baktığı vakit, daha biraz önce gördüğü insanların nerede olduğunu bilemiyordu.</p>

  <p>Tepeden aşağıya indi, bir aşağı bir yukarı dolaşma başladı. Duruyor, silah seslerine kulak veriyor, savaş alanına dikkatle bakıyordu.</p>

  <p>Yalnız aşağıda, Napolyon’un bulunduğu yerde, bazı generallerin şimdi durdukları tepedeki tabyadan değil, aynı zamanda şimdi ardı ardına bazen Rus, bazen Fransız erlerin, yaralı, ölü, canlı ya da korkudan çıldıracak hale gelmiş erlerin bulunduğu o ileri karakollardan bile, o noktada olup bitenleri anlamaya imkân yoktu. Bu noktada hiç durmayan sürekli bir top ve tüfek atışı altında birkaç saat boyunca bazen yalnız Ruslar, bazen yalnız Fransızlar ortaya çıkıyor, bazen piyade, bazen süvari erleri ileriye atılıyor, düşüyor, ateş ediyor, birbirleriyle çarpışıyor ve birbirlerine ne yaptıklarını bilmeden bağırıyor, sonra da koşarak geri çekiliyorlardı.</p>

  <p>Savaş alanından hiç durmadan Napolyon’a dörtnala yaverler ve mareşallerinin gönderdikleri haberciler geliyor, savaşın gidişatı hakkında rapor veriyorlardı; ama verdikleri tüm raporlar yanlıştı. Çünkü hem belirli bir anda savaşın en hareketli noktasında ne olup bittiğini söylemeye imkân yoktu hem de yaverlerin birçoğu çarpışmaların asıl yapıldığı noktaya kadar gidemiyor, ancak başkalarından işittiklerini bildiriyorlardı. Ayrıca herhangi bir yaver, Napolyon’a gitmek için o iki üç verstlik mesafeyi alıncaya kadar koşullar değişiyor ve getirdiği haber artık gerçeğe uymayan bir şey oluveriyordu. Kral naibinden Borodino’nun zaptedildiği ve Koloça üzerindeki köprünün Fransızların elinde bulunduğunu bildirmek için dörtnala gelen yaverin raporu da böyle oldu. Yaver Napolyon’a orduların köprüden geçmesi için emir verip vermeyeceğini soruyordu. Napolyon nehrin öbür tarafında kuvvetlerin saflara girip emirlerini beklemesini emretti. Ama bu emri verdiği sırada değil, daha yaver Napolyon’a durumu bildirmek için Borodino’dan ayrıldığı sırada bile köprü artık düşman elinden geri alınmış ve Ruslar bu köprüyü Piyer’in de muharebenin ta başında katıldığı çatışmada yakmıştı.</p>

  <p>İleri karakoldan dörtnala gelen solgun yüzlü, korkulu bir yaver Napolyon’a taarruzun geri püskürtüldüğünü haber verdi. Oysa ileri karakollar ordunun başka birlikleri tarafından alınmıştı ve yavere Fransızların geri püskürtüldüğü söylenmişti. Ama daha o yaver Fransızların geri püskürtüldüğünü söylediği sırada, ileri karakollar ordunun başka birlikleri tarafından ele geçirilmişti ve Davout sağdı, yalnız başından hafif bir yara almıştı. Napolyon elde olmayarak yanlış olan bu raporlara göre emirler veriyordu, ama bu emirler ya daha önce, daha o hiç emir vermeden yerine getirilmiş oluyor ya da imkân olmadığı için yerine getirilmiyordu.</p>

  <p>Savaş alanına daha yakın, ama Napolyon gibi çarpışmada bulunmayan ve yalnız nadir olarak kurşun yağmuru altında bulunan bölgelerden geçen mareşallerle generaller, Napolyon’a sormadan, nereden nereye ateş edileceğini, süvarilerin dörtnala nereye gideceklerini, piyadenin de nereye koşacağını söyleyerek emirler veriyorlardı. Napolyon’un emirleri gibi onların da emirlerinden ancak pek azı yerine getiriliyordu. Çoğu zaman emrettiklerinin tam tersi oluyordu.</p>

  <p>İleri atılmaları emredilen erler, seri atış altına girince koşarak geri çekiliyorlardı; yerinde kalmaları emredilen erler birden karşılarında beklenmedik bir şekilde Rusları görünce bazen kaçıyor, bazen ileri atılıyordu ve süvariler emri beklemeden kaçan Rusları dörtnala kovalıyorlardı. Süvari tümeninden iki alay işte öyle Semyonovski Vadisi’nden dörtnala geçerek tepeye tırmanır tırmanmaz oldukları yerde dönerek yıldırım gibi geri çekilmişlerdi. Piyade erleri de aynı şekilde ilerliyor, bazen kendilerine emredilen yerlerden bambaşka bir yere koşarak gidiyorlardı. Topların ne zaman, nereye geçirileceği, piyadenin ne zaman harekete geçeceği, ne zaman ateş edileceği, süvarilerin ne zaman Rus piyadesini çiğnemek için ileri atılacağı konusundaki tüm emirler, safların içinde bulunan en yakın birlik komutanları tarafından artık Ney, Davout, Murat, hatta Napolyon’a bile sorulmadan veriliyordu. Bu insanlar verilen bir emri yerine getirmedikleri ya da kendi keyiflerine göre emir verdikleri için haklarında işlem yapılmasından korkmuyorlardı; çünkü savaşta ortaya atılan, insanın en değerli şeyi, kendi hayatıdır ve bazen kurtuluş geri çekilmekteymiş, bazen de ileri atılmaktaymış gibi görünür. Bu yüzden savaşın en civcivli yerinde olan tüm insanlar, içinde bulundukları ana uygun olarak davranıyorlardı.</p>

  <p>Aslında tüm o ileri atılışlar ya da geri çekilişler, orduların durumunu değiştirmiyordu. O koşarak ileri ya da birbirlerinin üzerine atılışları, onlara hemen hemen hiç zarar vermiyordu. Asıl zarar, yani ölüm ya da sakatlanma, tüm bu insanların oradan oraya koşuştukları alanın her yerinde uçan mermilerden, kurşunlardan geliyordu. İnsanlar, mermilerle kurşunların uçuştuğu bu alandan çıkar çıkmaz hemen geride duran komutanlar, onları yine gruplara sokuyor, disiplin altına alıyor, o insanlar da bu disiplinin etkisiyle atış alanına giriyor ve orada (ölüm korkusunun etkisi altında) disiplini unutuyor, kalabalığın bir rastlantı olarak sürüklendiği hareketlere uyarak oradan oraya atılıyorlardı.</p>

  <h2>XXXIV</h2>

  <p class="nonindent">Napolyon’un, bu ateş hattına yakın bulunan hatta bazen kendileri de giren generalleri Davout, Ney ile Murat, oraya kitle halinde, düzenli büyük birlikler sürüyordu. Ama başka muharebelerde olup bitenlere aykırı olarak düşmanın bozguna uğradığını bildirecek olan son haberler yerine, o düzenli, kalabalık askerî birlikler bu bölgeden hep bozguna uğramış, korkmuş, düzensiz yığınlar halinde geri dönüyorlardı. Generaller onları yeniden düzene sokuyorlardı. Ama erlerin sayısı gittikçe azalıyordu. Öğle vakti Murat, Napolyon’a yaverini göndererek takviye istedi.</p>

  <p>Murat’nın yaveri dörtnala gelip majesteleri bir tümen daha gönderdikleri takdirde Rusların bozguna uğratılacağını bildirdiği sırada, Napolyon, tabyanın altında oturuyor, <i>punch</i> içiyordu.</p>

  <p>Sözlerini anlamıyormuş gibi, sert bir şaşkınlıkla, uzun siyah saçları kıvrılmış (Murat’nın saçları aynı şekilde kıvrılmıştı.) yakışıklı gence bakarak:</p>

  <p>– Takviye mi? diye tekrarladı.</p>

  <p>Bunu sorarken “Takviye ha! Daha ne takviyesi istiyorlar? Ellerinde Rusların en zayıf, en az tahkim edilmiş kanadına yöneltilmiş ordunun yarısı var!” diye düşünüyordu. Sert bir tavırla:</p>

  <p>– <i>Dites au roi de Naples,</i> dedi, <i>qu’il n’est pas midi et que je ne vois pas encore clair sur mon échiquier. Allez...</i><a class="noteref" href="../Text/dipnot.xhtml#Footnote0150" id="Feedback0150">150</a></p>

  <p>Uzun saçlı, yakışıklı, delikanlı yaver, elini şapkasından ayırmadan derin derin içini çekerek gene insanların öldürüldüğü yere koştu.</p>

  <p>Napolyon ayağa kalktı, yanına Caulencourt ile Berthier’yi çağırarak onlarla savaşla ilgili olmayan konularda sohbete daldı.</p>

  <p>Napolyon’un gittikçe daha büyük bir heyecanla devam ettiği konuşmasının ortasında, Berthier’nin gözleri, terli bir at sırtında maiyetiyle birlikte tabyaya doğru yaklaşan bir generale takıldı. Bu, Belliard’dı. Belliard, atından inerek çevik adımlarla imparatora yaklaştı, korkusuz bir tavırla ve yüksek sesle takviye gönderilmesinin zorunlu olduğunu ispatlamaya çalıştı. Şerefi üzerine yemin ederek, imparator bir tümen daha verirse Rusların mahvolacağını söylüyordu.</p>

  <p>Napolyon, omuzlarını silkerek hiçbir karşılık vermeden gezintisine devam etti. Belliard yüksek sesle ve heyecan içinde çevresindeki maiyet generalleriyle konuşmaya başladı. Napolyon, tekrar oraya atla gelen generale yaklaşarak:</p>

  <p>– Siz çok heyecanlısınız Belliard! dedi. Şiddetli ateş altında insan kolay yanılabilir. Gidin! Duruma bakın, o zaman gelip bana söylersiniz.</p>

  <p>Belliard, daha gözden uzaklaşır uzaklaşmaz, başka yönden gönderilen bir haberci daha dörtnala geldi. Napolyon ikide bir rahatsız olmaktan sinirlenen bir tavırla:</p>

  <p>– <i>Eh bien, qu’est-ce qu’il y a?</i><a class="noteref" href="../Text/dipnot.xhtml#Footnote0151" id="Feedback0151">151</a> diye sordu.</p>

  <p>Yaver:</p>

  <p>– <i>Sire, le prince...</i><a class="noteref" href="../Text/dipnot.xhtml#Footnote0152" id="Feedback0152">152</a> diye söze başladı.</p>

  <p>Napolyon öfkeli bir hareketle:</p>

  <p>– Takviye mi istiyor? diye sordu.</p>

  <p>Yaver “evet” anlamında başını eğdi ve raporunu vermeye çalıştı. Ama imparator ona arkasını döndü, iki adım attı, durakladı, tekrar geri döndü ve yanına Berthier’yi çağırdı. Ellerini iki yana açarak:</p>

  <p>– İhtiyarları göndermeli oraya! dedi.</p>

  <p>Berthier’nin yüzüne baktı:</p>

  <p>– Kimi göndersek acaba <i>o oison que j’ai fait aigle’e?</i><a class="noteref" href="../Text/dipnot.xhtml#Footnote0153" id="Feedback0153">153</a> (Sonradan prense “<i>oison</i>”<a class="noteref" href="../Text/dipnot.xhtml#Footnote0154" id="Feedback0154">154</a> adını verecekti.)</p>

  <p>Tüm tümenleri, alayları ve birlikleri ezbere hatırlayan Berthier:</p>

  <p>– İmparatorum, oraya Claparède’in tümenini gönderelim mi? dedi.</p>

  <p>Napolyon “evet” anlamında başını salladı. Yaver dörtnala Claparede’in tümenine gitti. Birkaç dakika sonra da tabyanın arkasında duran ve henüz savaşta yıpranmamış olan muhafız alayı harekete geçti. Napolyon hiç konuşmadan o yöne bakıyordu. Birden Berthier’ye doğru döndü:</p>

  <p>– Hayır, Claparède’i gönderemem, oraya Friant’m tümenini gönderirim.</p>

  <p>Claparède’in yerine Friant’ın tümenini göndermekte hiçbir üstün yarar yoktu; hatta belli ki Claparède’i şimdi durdurmak ve yerine Friant’ı göndermek rahatsızlık veren ve işi geciktiren bir şey olacaktı. Ama emir, gene de yerine getirildi. Napolyon, anlamıyordu ki ordunun karşısında ilaçlarıyla işi karıştıran bir doktor rolündeydi; oysa bir doktorun böyle zararlı bir rol oynayabileceğini çok iyi bilir, böylelerini suçlardı.</p>

  <p>Friant’ın tümeni başka tümenler gibi savaş alanının dumanı içinde kaybolmuştu. Çeşitli yönlerden yaverler dörtnala gelmeye devam ediyor ve hepsi sözbirliği etmiş gibi, hep aynı şeyleri söylüyorlardı. Hepsi takviye istiyor, hepsi Rusların yerlerinde durduklarını, Fransız ordusunu eriten <i>un feu d’enfer</i><a class="noteref" href="../Text/dipnot.xhtml#Footnote0155" id="Feedback0155">155</a> açtıklarını ileri sürüyorlardı.</p>

  <p>Napolyon açılır kapanır bir iskemlenin üzerinde, derin düşünceler içinde oturuyordu.</p>

  <p>“Gezilerden hoşlanan ve sabahtan beri acıkmış olan” de Beausset imparatora yaklaştı, saygıyla majestelerine öğle yemeği yemesini teklif etmek cesaretinde bulundu:</p>

  <p>– Herhalde majestelerini artık zaferi kazanmış olmakla kutlayabilirim! dedi.</p>

  <p>Napolyon, hiç konuşmadan başını “hayır” anlamında salladı. Mösyö de Beausset bu reddedişin zafer sözüyle ilgili olduğunu sanarak saygılı olmakla birlikte şakacı bir tavırla dünyada mümkün olunca yemek yenilmesine engel olabilecek hiçbir neden olamayacağını söylemek cesaretini gösterdi.</p>

  <p>Napolyon birden somurtkan bir tavırla:</p>

  <p>– <i>Allez vous...</i><a class="noteref" href="../Text/dipnot.xhtml#Footnote0156" id="Feedback0156">156</a> diyerek arkasını döndü.</p>

  <p>Mösyö Beausset’nin yüzü buna üzüldüğünü belli eden, pişmanlık dolu, aynı zamanda hayran bir gülümseyişle aydınlandıktan sonra kayar gibi yürüyerek öbür generallere yaklaştı.</p>

  <p>Napolyon, her zaman şanslı olan, kumara avuç avuç, çılgınca para sarf eden ve asıl önem verdiği oyunun tüm rastlantılarını hesaba kattığı sırada, oynayacağı eli tüm ayrıntılarıyla düşündüğü halde aynı derecede kesinlikle kaybedeceğini hisseden bir kumarbazın duyduğu müthiş sıkıntıyı duyuyordu.</p>

  <p>Ordular, generaller, hazırlıklar, harekât <i>proclamation courte et énergique</i><a class="noteref" href="../Text/dipnot.xhtml#Footnote0157" id="Feedback0157">157</a> aynıydı, kendisi de değişmemişti, aynıydı. Bunu biliyordu. Aynı zamanda biliyordu ki şimdi eskisinden daha tecrübeli, daha usta olmuştu, karşısındaki düşman bile Austerlitz ile Friedland’daki düşmanın aynısıydı; öyleyken o korkunç vuruşu indirecek olan eli birden, bir büyünün etkisindeymiş gibi gücünü yitirmiş olarak boşa gitmişti.</p>

  <p>Kullanılan savaş taktikleri hep aynı, eskiden her zaman başarıyla sonuçlanan şeylerdi: Bataryaların hep aynı noktada yoğunlaşması da cepheyi yarmak için ihtiyatların yaptığı taarruz da <i>des hommes de fer</i>’leriyle<a class="noteref" href="../Text/dipnot.xhtml#Footnote0158" id="Feedback0158">158</a> süvari kuvvetlerinin hücumu da, hepsi denenmişti; fakat yine de zafer şöyle dursun, her yönden hep generallerin öldüğü ya da yaralandığı, takviye göndermenin zorunlu olduğu, Rusları yerlerinden çıkarmanın imkânsızlığı ve orduların bozguna uğradığı haberleri geliyordu.</p>

  <p>Eskiden iki üç cümlelik emirlerden sonra mareşaller, yaverler neşeli yüzlerle dörtnala gelip imparatoru kutlar, alınan ganimetleri, tutsak birliklerini, <i>des faisceaux de drapeaux et d’aigles ennemis,</i><a class="noteref" href="../Text/dipnot.xhtml#Footnote0159" id="Feedback0159">159</a> ele geçirilen topların ve iaşe kollarının sayısını bildirir, Murat da sadece konvoyları almak için süvari birliklerini göndermek için izin isterdi. Lodi’de, Marango’da, Arcole’da, İena’da, Austerlitz’de, Wagram’da ve başka yerlerde hep böyle olmuştu. Şimdi ise ordulara garip bir şey oluyordu.</p>

  <p>İleri karakolların ele geçirildiği haberine rağmen, Napolyon görüyordu ki bu seferki hiç de eskiden yapmış olduğu savaşlara benzemiyordu. İçinde uyanan bu duyguyu çevresinde bulunan tüm tecrübeli insanlar da duyuyorlardı. Tüm yüzler hüzünlüydü ve herkes gözlerini birbirinden kaçırıyordu. Yalnız Beausset, olup bitenin anlamını kavrayamıyordu. Napolyon ise uzun savaş tecrübelerinden geçtikten sonra, elden gelen tüm çabaların gösterilmesine rağmen, taarruz eden kuvvetlerinin bir türlü kazanamadığı bir meydan muharebesinin aralıksız sekiz saat sürmesinin ne demek olduğunu çok iyi biliyordu. Biliyordu ki bu neredeyse yenilgi ile sonuçlanan bir çarpışmaydı ve meydan muharebesinin ulaştığı o gergin hava içinde şimdi artık en küçük bir rastlantı, en küçük bir kararsızlık, kendisini de ordusunu da mahvedebilirdi.</p>

  <p>Hiçbir muharebesini kazanmadığı, iki aylık süresi içinde hiçbir sancağı, hiçbir topu, hiçbir birliği ele geçiremediği tüm bu garip Rus seferini zihninde canlandırdığı, çevresindekilerin üzgün yüzlerine baktığı ve Rusların hâlâ dayandığını gösteren haberler aldığı zaman, tıpkı kâbus görüyormuş gibi bir his duyuyor ve onu mahvedebilecek ne kadar talihsizce rastlantı varsa hepsi aklına geliyordu. Ruslar sol cenahına taarruz edebilir, cephenin ortasını yarabilirlerdi; hatta serseri bir kurşun onu öldürebilirdi. Tüm bunlar olabilirdi! Eskiden yaptığı savaşlarda yalnız başarı ihtimallerini aklından geçirirdi. Şimdi ise aklına hep sayısız talihsiz rastlantı geliyor ve hepsini de bekliyordu. Evet, tıpkı rüya gören bir insanın, üzerine gelen bir haydudu mahvetmek için son bir çabayla elini kaldırdığı ve ona vuracağı sırada elinin tüm gücünü yitirerek yumuşak bir bez parçası gibi aşağıya doğru sarktığını hissettiği anda, mahvolacağını anlayarak duyduğu müthiş korku gibi bir his içindeydi.</p>

  <p>Rusların Fransızların sol cenahına taarruz ettikleri haberi Napolyon’da böyle bir korku uyandırmıştı. Tabyanın altında, açılıp kapanan iskemlesinin üzerinde oturmuş, dirseklerini dizlerine dayayarak başını eğmiş, hiç konuşmadan oturuyordu. Berthier yanına yaklaştı ve ona işlerin ne durumda olduğunu kesin olarak öğrenmek için hat boyunca gidip gelmeyi teklif etti.</p>

  <p>Napolyon:</p>

  <p>– Ne? Ne dediniz? dedi. Ha... Evet, söyleyin, bana bir at getirsinler.</p>

  <p>Ata binerek Semyonovskaya’ya gitti.</p>

  <p>Napolyon’un geçtiği tüm bölgenin üzerinden ağır ağır dağılan barut dumanının arasında, kan birikintilerinin ortasında teker teker ya da küme küme yatan atlar, insanlar görünüyordu. Bu kadar küçük bir yerde böylesine feci bir görüntüyü, bir arada bu kadar çok ölüyü o zamana dek daha ne Napolyon ne de generallerinden herhangi biri görmüştü. Dokuz saattir durmadan süregelen ve kulakları sağır eden top uğultusu, bu görüntüye özel bir anlam veriyordu (Tıpkı canlı tablolar oynandığı vakit çalınan müzik gibi). Napolyon Semyonovskaya’nın yüksek bir yerine çıktı ve barut dumanı arasında görmeye alışık olmadığı renklerde üniformalar giymiş insanların saf saf durduklarını gördü. Gördükleri Ruslardı. Ruslar, Semyonovskaya tabyasının arkasında yoğun saflar halinde duruyor, topları da durmadan uğulduyor ve hatları boyunca duman çıkarıyordu. Artık buna çarpışma denilemezdi. Sadece Rusları da Fransızları da hiçbir sonuca götüremeyen bir karşılıklı öldürme sürüp gidiyordu. Napolyon, atını durdurdu ve gene düşüncelere daldı; bu düşüncelerden onu Berthier ayıracaktı. Napolyon gözlerinin önünde ve çevresinden sürüp giden ve onun tarafından yönetilen, onun iradesine bağlı sanılan bu işleri artık durduramazdı. Başarısızlık da olunca tüm bunlar ona ilk kez gereksiz ve korkunç görünüyordu.</p>

  <p>Atını Napolyon’un yanına doğru süren generallerden biri, eski muhafız alayını savaş alanına sürmeyi teklif etmek cesaretinde bulundu. Ney ile Berthier bakıştılar ve generalin yaptığı bu “saçma” teklif üzerine birbirlerine alaylı alaylı gülümsediler.</p>

  <p>Napolyon başını eğerek uzun bir süre hiç konuşmadı. Sonra:</p>

  <p>– <i>Á huit cents lieus de la France je ne ferai pas démolir ma gar de,</i><a class="noteref" href="../Text/dipnot.xhtml#Footnote0160" id="Feedback0160">160</a> diyerek atını çevirdi ve gerisin geriye Şevardino’ya döndü.</p>

  <h2>XXXV</h2>

  <p class="nonindent">Kutuzov, ak saçlı başını eğmiş oturuyordu; ağır vücuduyla Piyer’in onu o sabah gördüğü yerde, halı ile örtülmüş bankın üzerindeydi. Hiçbir emir vermiyor, sadece kendisine yapılan teklifleri kabul ediyor ya da reddediyordu. Çeşitli tekliflere:</p>

  <p>– Evet, evet, yapın bunu! diye karşılık veriyordu.</p>

  <p>Zaman zaman çevresinde bulunanlardan birine ya da ötekine dönerek, “Evet, evet, oraya gidiver, yavrum. Bir bak bakalım” ya da “Hayır istemez, bekleyelim daha iyi!” diyordu.</p>

  <p>Kendisine getirilen haberleri dinliyor ve emri altında bulunanlar bunu istedikleri vakit, emir veriyordu. Ama haberleri dinlerken söylenen sözlerin anlamıyla değil de haberleri getirenlerin yüzlerinde ve seslerinde hissedilen bir başka şeyle ilgiliymiş gibi görünüyordu. Askerlik alanında yıllardır kazandığı ve tecrübelerden elde ettiği bilgi ile ihtiyar insanlara özgü bir mantıkla anlıyordu ki ölümle pençeleşen yüz binlerce insanı yönetmek tek bir insanın harcı değildir ve yine biliyordu ki meydan muharebesinin sonucunu kestirecek olan şey, ne başkomutanın emirleri ne orduların bulunduğu yer ne topların ne öldürülen insanların sayısıydı; bunu sağlayacak olan tek şey “ordunun manevi” adı verilen o karşı konulmaz güçtü. Kendisi bu gücün belirtilerini izliyor, onu elinden geldiği kadar yönetmeye çalışıyordu.</p>

  <p>Kutuzov’un yüzünde, bir nokta üzerinde toplanmış heyecansız bir dikkat ve gücü kalmamış yaşlı vücudunun yorgunluğunu güçlükle bastıran bir gerginlik vardı.</p>

  <p>Saat on birde, kendisine Fransızların ele geçirdikleri ileri karakolların tekrar alındığını, ama Prens Bagration’un yaralı olduğunu bildirdiler. Kutuzov, “Ah!” diye bağırarak başını salladı. Yaverlerinden birine:</p>

  <p>– Prens Piyotr İvanoviç’e git ve her şeyi ayrıntılı olarak öğren. Neymiş, nasıl olmuş? dedi, sonra o gidince arkasında duran Würtenberg prensine doğru döndü:</p>

  <p>– Altesleri birinci ordunun kumandasını lütfen üzerlerine alırlar mı? dedi.</p>

  <p>Prens gitti, ama daha Semyonovskaya’ya varamayacağı kadar kısa bir süre sonra, yaveri onun yanından geri dönüp sayın başkomutana, prensin takviye kuvveti istediğini bildirdi.</p>

  <p>Kutuzov, yüzünü buruşturarak birinci ordunun komutasının Dohturov’a verilmesini, prensin ise tekrar yanına gönderilmesini emretti. Güya bu zor dakikalarda onsuz yapamayacakmış gibi bir söz söyledi. Murat’nın tutsak edildiği haberi gelip de kurmaydakiler onu kutladıkları vakit, Kutuzov gülümsedi:</p>

  <p>– Sabredin beyler! dedi. Meydan muharebesi kazanılmıştır ve Murat’nın tutsak edilmesinde olağanüstü bir şey yoktur. Ama iyisi mi sevinmeden önce biraz sabredelim.</p>

  <p>Gene de bu haberin ordulara bildirilmesi için bir yaveri birlikleri dolaşmaya gönderdi.</p>

  <p>Sol cenahtan Şerbinin gelip Semyonovskaya ileri karakollarının Fransızların eline geçtiğini bildirdi. Kutuzov, savaş alanından gelen seslerden ve Şerbinin’in yüzünden durumun iyi olmadığını anlayarak yerinden kalktı, uyuşukluğunu gidermek istiyormuş gibi bacaklarını hareket ettirdi. Sonra Şerbinin’in koluna girdi, onu bir yana doğru götürdü.</p>

  <p>– Yavrum, Yermolov’a gidiver, bak bakalım, bir şey yapılabilir mi, yapılamaz mı?</p>

  <p>Kutuzov Gorki’de, Rus ordusunun merkezindeydi. Napolyon’un sol cenahımıza yönelttiği taarruz, birkaç kez geri püskürtülmüştü. Merkezde Fransızlar Borodino’dan daha ileriye gidememişlerdi. Sol cenahtan Uvarov’un süvarileri Fransızları geri çekilmek zorunda bırakmışlardı.</p>

  <p>Saat üçe doğru, Fransızların taarruzları durdu. Kutuzov, savaş alanından gelen tüm insanların ve çevresinde bulunan herkesin yüzünde dayanılmaz bir dereceye gelmiş, gergin bir anlam seziyordu. Elde edilen başarıdan, beklenenden çok daha büyük bir memnuniyet duyuyordu. Ama vücudunun direnci gittikçe azalıyordu. Başı birkaç kez sanki düşecekmiş gibi ta önüne sarkmıştı, hatta birkaç kez uykuya dalacak olmuştu. Kendisini sofraya davet ettiler.</p>

  <p>Çarın yaveri Woltzeugen (Prens Andrey’in yanından geçerken savaşın <i>im Raum verlegen</i><a class="noteref" href="../Text/dipnot.xhtml#Footnote0161" id="Feedback0161">161</a> olduğunu ileri süren ve Bagration’un o kadar nefret ettiği Woltzeugen), Kutuzov yemek yerken yanına gitmişti. Kendisini, sol cenahtaki durumu bildirmek üzere Barclay göndermişti. Her şeyi kendi mantığının ölçüsüne vuran Barclay de Tolly, yüzlerce yaralının kaçıştığını, ordunun art kuvvetlerinin bozulduğunu gördükten sonra, meydan muharebesinin kaybedildiği sonucuna varmış ve en gözde yaverini başkomutana bu haberle göndermişti.</p>

  <p>Kutuzov, tavuk kızartmasını güçlükle çiğniyor, kısılmış alaylı gözleriyle Woltzeugen’e bakıyordu.</p>

  <p>Woltzeugen, kayıtsız bir tavırla bacaklarını dizlerinden kıra kıra, dudaklarında hafif alaylı bir gülümseyişle Kutuzov’a yaklaşarak elini kasketinin siperliğine dokundurmuştu.</p>

  <p>“Başkomutan hazretlerine” karşı yapmacık bir kayıtsızlık gösteriyordu; böylece askerlik alanında çok bilgili bir insan olarak o yaşlı ve yararsız adama bir kahraman gözüyle bakmayı Ruslara bıraktığını, kendisinin ise karşısındakinin ne değerde bir insan olduğunu çok iyi bildiğini göstermek istiyordu. Kutuzov önünde duran tabaklara sert bir tavırla baktı. “<i>Der alte Herr</i> (Almanlar kendi çevrelerinde Kutuzov’a öyle derlerdi) <i>macht sich ganz bequem,</i>”<a class="noteref" href="../Text/dipnot.xhtml#Footnote0162" id="Feedback0162">162</a> diye düşündü, sonra “ihtiyar beyefendiye” sol cenahtaki durumu, Barclay’ın kendisine emrettiği ve kendisinin de görüp anladığı biçimde anlatmaya koyuldu.</p>

  <p>– Mevzimizin tüm noktaları düşman eline geçmiştir ve kuvvetlerini geri püskürtemeyiz, çünkü elimizde ordu yok. Birliklerimiz düşman önünden kaçıyorlar, onları durduramıyoruz, diye rapor veriyordu.</p>

  <p>Kutuzov, çiğnemeyi bırakıp sanki kendisine söyleneni anlamıyormuş gibi bir tavırla, hayretle gözlerini Woltzeugen’e dikmişti. Woltzeugen, <i>des alten Herr’in</i><a class="noteref" href="../Text/dipnot.xhtml#Footnote0163" id="Feedback0163">163</a> heyecanını fark ederek gülümsedi:</p>

  <p>– Gördüklerimi sizden saklamak cesaretini kendimde göremedim, başkomutan hazretleri... Ordularımız tam bir bozgun içindedir.</p>

  <p>Kutuzov yerinden fırlayarak kaşlarını çattı ve Woltzeugen’in üzerine yürüyerek:</p>

  <p>– Gördünüz ha? Gördünüz ha? diye bağırdı.</p>

  <p>– Ne cesaretle... Ne cesaretle! diye nefesi tıkana tıkana bağırmaya devam ederek titrek elleriyle tehdit edici işaretler yapıyordu. Ne cesaretle böyle bir şeyi bana söylüyorsunuz beyefendi? Sizin bir şey bildiğiniz yok. Benden General Barclay’a şunu bildirin ki bana gönderdiği haberler doğru değildir ve muharebelerin gerçek akışını başkomutan olan ben, ondan çok daha iyi biliyorum!</p>

  <p>Woltzeugen itiraz ederek bir şey söylemek istedi, ama Kutuzov sözünü kesti:</p>

  <p>– Düşman sol cenahta geriye püskürtülmüştür, sağ cenahta da yenilmiştir. Eğer gözünüz iyi görmüyorsa bilmediğiniz bir şeyden söz etmek cesaretinde bulunmayın, beyefendi! Lütfen şimdi General Barclay’a gidiniz ve kendisine şunu bildiriniz ki yarın kesin olarak düşmana taarruz etmek kararındayım!</p>

  <p>Kutuzov bunu sert bir tavırla söylemişti. Herkes susuyordu. Yalnız nefes nefese gelen ihtiyar generalin güçlükle nefes aldığı duyuluyordu. Kutuzov haç çıkararak:</p>

  <p>– Her yerde geri püskürtüldüler! Bunun için de Tanrı’ya ve kahraman ordumuza şükrediyorum. Düşman yenilmiştir ve yarından tezi yok onu kutsal Rus toprağından kovacağız! dedi, sonra birden elinde olmayarak gözlerinden yaşlar fışkırdı ve dudaklarından bir hıçkırık çıktı.</p>

  <p>Woltzeugen omuzlarını silkip dudaklarını büktü ve hiçbir şey söylemeden bir yana çekildi; <i>über diese Eingenommeneit des alten Herrn</i><a class="noteref" href="../Text/dipnot.xhtml#Footnote0164" id="Feedback0164">164</a> hayretler içinde kalmıştı.</p>

  <p>Kutuzov, o sırada tabyaya giren şişman, yakışıklı, siyah saçlı bir generale dönerek:</p>

  <p>– İşte benim kahramanım budur! dedi.</p>

  <p>Bu, bütün günü Borodino savaş alanında geçirmiş olan Rayevski’ydi.</p>

  <p>Rayevski, orduların oldukları yerlerde kaya gibi direndiklerini, Fransızların da artık taarruz etmeye cesaret edemediklerini söyledi. Kutuzov, onu dinledikten sonra Fransızca olarak:</p>

  <p>– <i>Vous ne pensez done pas comme les autres que nous sommes obligés de nous retirer?</i><a class="noteref" href="../Text/dipnot.xhtml#Footnote0165" id="Feedback0165">165</a> dedi.</p>

  <p>Rayevski:</p>

  <p>– <i>Au contraire, votre altesse, dans les affaires indécises, c’est le plus opiniâtre qui reste victorieux et mon opinion...</i><a class="noteref" href="../Text/dipnot.xhtml#Footnote0166" id="Feedback0166">166</a> diye karşılık verdi.</p>

  <p>Kutuzov, yaverine:</p>

  <p>– Kaysarov! diye seslendi. Otur, yarına bir günlük emir yaz.</p>

  <p>Bir başkasına doğru döndü:</p>

  <p>– Sen de hat boyunca dolaş ve yarın taarruza geçeceğimizi bildir.</p>

  <p>Rayevski ile konuşma devam edip günlük emir yazılırken Woltzeugen, Barclay’ın yanından dönerek General Barclay da Tolly’nin, feldmareşalin verdiği emrin tekrar ve yazılı olarak kendisine bildirilmesini istediğini söyledi.</p>

  <p>Kutuzov, Woltzeugen’in yüzüne bakmadan, eski başkomutanın çok yerinde olarak sorumluluktan kaçınmak için elinde bulundurmak istediği emrin yazdırılmasını emretti.</p>

  <p>Kutuzov’un sözleri ve ertesi gün yapılacak savaş için verdiği emir, esrarengiz bir bağı, tüm orduda aynı duyguları, aynı düşünceleri uyandıran ve savaş gücünü ayakta tutan, o tanımlanması imkânsız manevi güç sayesinde, bir anda ordunun tüm birliklerine yayıldı.</p>

  <p>Bu bağın son halkalarına kadar ulaştırılan şey, Kutuzov’un asıl sözleri ve emri değildi. Hatta ordunun çeşitli yerlerinde, “Kutuzov, şöyle şöyle dedi,” denilirken erlerin birbirlerine anlattıklarında, onun söylediklerine benzeyen hiçbir şey yoktu. Ama sözlerinin taşıdığı anlam her yerde anlaşılmıştı. Çünkü Kutuzov’un söyledikleri kurnazca yürütülmüş bir düşünce zincirinden değil, başkomutanın yüreğinde olduğu gibi her Rus’un yüreğinde yatan duygulardan doğan bir şeydi.</p>

  <p>Böylece ertesi gün düşmana taarruz edeceğimizi öğrenen ordunun üst kademelerinde, bu emrin doğrulandığını duyan ve yorgunluktan bitmiş, kararsızlık içinde bocalayan insanlar, sakinleşiyor, cesaret buluyorlardı.</p>

  <h2>XXXVI</h2>

  <p class="nonindent">Prens Andrey’in alayı Semyonovskaya’nın arkasında, saat ikiye dek şiddetli bir topçu atışı altında hareketsizlik içinde duran ihtiyat kuvvetleri arasındaydı. Saat ikiye doğru, o zamana kadar iki yüz kişiyi yitiren alay, Semyonovskaya ile tepedeki batarya arasında bulunan çiğnenmiş yulaf tarlasına sürüldü; o gün binlerce insanın öldürüldüğü ve saat ikiye doğru birkaç yüz düşman topunun şiddetli, yoğun ateşi altında kalan yer burasıydı.</p>

  <p>Alay bu noktayı terk etmeden, bir kez olsun ateş etmeden erlerinden üçte birini daha yitirdi. Önde, özellikle sağda henüz dağılmamış olan dumanın içinde topların gümbürtüleri duyuluyor ve ileride her yeri örten esrarengiz duman perdesinin içinden, hiç durmadan, hışırtıya benzeyen hızlı bir ıslıkla mermiler ya da daha ağır fısıltılı bir sesle humbaralar uçarak geliyordu. Bazen sanki ara verir gibi, bir çeyrek saat geçiyor, bu arada tüm mermiler, tüm humbaralar alayın üstünden aşıp uzağa gidiyorlardı. Bazen de bir an içinde, birkaç insan birden alaydan topraktan sökülür gibi havaya fırlıyor ve durmadan ölüler, yaralılar geriye doğru götürülüyordu.</p>

  <p>Her yeni patlayışla henüz öldürülmemiş olanlar için hayatta kalma şansı gittikçe azalıyordu. Alay, savaş nizamı içinde saflar arasında üç yüz adımlık aralıklarla duruyordu; ama safların birbirinden bu kadar uzak olmasına rağmen, alayda ne kadar insan varsa hepsi aynı duygunun etkisi altındaydı. Alaydaki tüm insanlar aynı şekilde susuyor, somurtuyorlardı. Saflar arasında ara sıra konuşmalar işitiliyordu ama isabetli bir atış olup da “Sedyeler!” diye bağırılır bağırılmaz konuşmalar birden kesiliyordu.</p>

  <p>Alaydaki erler zamanın çoğunu komutanlarının emri üzerine toprağın üzerine oturmuş olarak geçiriyorlardı. Kimi başındaki miğferi çıkarıp kayışlarını dikkatle çözdükten sonra tekrar sıkıştırıyor, kimi eline kurumuş bir çamur parçası alıp onu avucunun içinde toz haline getirdikten sonra süngüsünü temizliyor, kimi omuzundaki kayışı gevşetiyor ve tokasını sağlamlaştırıyordu. Kimi çorap yerine ayağına sardığı bezleri düzeltiyor, onları yeniden sarıyor ve postallarını yeniden giyiyordu. Bazıları sürülmüş tarlanın topraklarıyla küçük evler yapıyor ya da hasattan kalan saman çöplerini örüyorlardı.</p>

  <p>Hepsi bu işlere dalmış görünüyordu. Biri yaralandığı ya da öldüğü, sedyeler uzatıldığı, bizimkiler geri döndükleri ya da dumanın arasından büyük kitleler halinde düşman göründüğü vakit, hiç kimse buna önem vermiyordu. Topçularımız, süvarilerimiz ileriye doğru geçip piyadelerimizin harekâtı göründüğü vakit ise her yönden destekleyici sözler duyuluyordu. Ama en çok savaşla hiçbir ilgisi bulunmayan bambaşka olaylar dikkati çekiyordu. Manevi bakımından bitkin bir hale gelmiş olan tüm bu insanlar, dikkatleri alışılmış günlük olaylar üzerinde toplanınca bir an için dinleniyor gibi oluyorlardı. Alayın önünden topçu birliklerinin bir bataryası geçiyordu. Top arabalarından birinde, yandan koşulmuş olan atın ayaklarından biri, yan kayışların arasına sıkışmıştı. Alayın tüm saflarından:</p>

  <p>– Hey! Baksanıza! Yandaki hayvana bakın! Düzeltsene şunu! Düşecek! Hay Allah! Görmüyorlar! diye sesler duyuldu.</p>

  <p>Bir başka kez de nereden çıktığı bilinmeyen ve kuyruğunu dimdik yukarı kaldırmış küçük, kahverengi bir köpek herkesin dikkatini çekti; hayvan korku içinde koşarak safların önüne çıkmış, birden yanı başında yere çarpan bir gülleden ürkerek tiz bir sesle bağıra bağıra kuyruğunu kıstırarak öbür yana fırlamıştı. Alayda herkes kahkahalarla gülmeye başladı ve çığlıklar duyuldu. Ama bu çeşit eğlenceler, birkaç dakika sürüyordu, oysa bu insanlar sekiz saatten fazla bir zamandır yiyeceksiz ve işsiz olarak bir türlü dinmeyen bir ölüm korkusu içinde yaşıyor, solgun somurtmuş yüzleri gittikçe daha da somurtuyor, daha da sararıyordu.</p>

  <p>Prens Andrey de alaydaki tüm insanlar gibi kaşlarını çatmış ve somurtmuş olarak yulaf tarlasının yanındaki çimenlikte bir aşağı bir yukarı, bir toprak çizgisinden öbürüne dolaşıp duruyordu. Ellerini arkasında kenetlemiş, başını önüne eğmişti. Yapılacak bir şey, verilecek bir emir yoktu. Her şey kendiliğinden oluyordu. Ölüler hatların gerisine çekiliyor, yaralılar götürülüyordu; saflar da tekrar sıklaştırılıyordu. Erler koşarak uzaklaşsalar bile hemen aceleyle yerlerine dönüyorlardı. Prens Andrey, başlangıçta erlerde cesaret uyandırmanın ve onlara örnek olmanın kendisine düşen bir görev olduğunu düşünerek safların önünde geziniyordu. Ama sonradan zaten onlara öğretilecek hiçbir şey bulunmadığını, bu bakımdan hiçbir davranışının erlere hiçbir şey öğretemeyeceği kanısına varmıştı. Varlığının tüm gücü orada bulunan her erde olduğu gibi bilinçsiz olarak sadece içinde bulundukları o feci durumu düşünmekten kendini alıkoymaya yönelmişti. Çimenlikte ayaklarını sürüye sürüye, otları hışırdata hışırdata, çizmelerini örten toza bakarak yürüyordu. Bazen hasatçıların çimenlikte bıraktıkları ayak izlerinin üzerinden yürümeye çalışarak geniş adımlar atıyor, bazen adımlarını sayarak bir verstlik yol atabilmek için, sürülmüş topraktaki saban izlerinin arasında, birinden öbürüne kaç kez gidip gelmesi gerektiğini hesaplıyor, bazen tarlada yetişen pelin çiçeklerini koparıp yoluyor, onları avuçlarının içinde eziyor, onları koklayarak genzi yakan keskin kokularını duyuyordu. Bir gün önce yapılmış olan çarpışmalardan aklında hiçbir şey kalmamıştı. Hiçbir şey düşünmüyordu.</p>

  <p>Zihni yorulmuştu, hep aynı sesleri duyuyor, uçan mermilerin ıslıklarını topların uğultusundan ayırıyor, birinci taburdaki insanların yüzlerine bakıyor, bekliyordu. Dumanla örtülü o görünmeyen yerden ıslıkla yaklaşan bir şeye kulak vererek “İşte geliyor. Gene bize geliyor!” diye düşünüyordu. “Bir, iki! Gene geliyor! İsabet etti...” Bir an durakladı, saflara baktı. “Hayır, geçip gitmiş. Ha! İşte bu isabet etti!”</p>

  <p>Böyle düşünceler yürüterek tekrar yürümeye başlıyor, on altı adımda ileriki toprak çizgisine ulaşabilmek için geniş adımlar atmaya çalışıyordu.</p>

  <p>Bir ıslık, arkasından da bir vuruş! Prens Andrey’in beş adım ilerisinde kuru toprak birden oyuluverdi ve bir gülle toprağın içinde kayboldu. Prens Andrey, elinde olmayarak sırtında bir ürpertinin gezindiğini hissetti. Tekrar saflara baktı. Herhalde gene birçok insan yok oluvermişti, ikinci taburun bulunduğu yerin çevresinde büyük bir kalabalık toplanmıştı. Prens Andrey:</p>

  <p>– Bay yaver! Emredin orada toplanmasınlar! diye bağırdı.</p>

  <p>Yaver, emri yerine getirdikten sonra Prens Andrey’e doğru yürüyordu. Öbür yandan da tabur komutanı atla gelmişti. Bir erin korkuyla:</p>

  <p>– Sakın kendini! diye bağırdığı duyuldu ve bir humbara şiddetli bir ıslıkla toprağa konan küçük bir kuş gibi Prens Andrey’in iki adım berisine, tabur komutanının bindiği atın ayakları dibine, hafif bir şıpırtıyla düştü. Önce at (korkusunu belli etmek onun için önemli değildi) kişneyerek şaha kalktı. Az kalsın yaver albayı yere düşürecekti. Yaver hemen kendini yana attı. Atın kapıldığı müthiş korku insanlara da bulaştı.</p>

  <p>Toprağa uzanmış olan yaverin sesi duyuldu:</p>

  <p>– Yat!</p>

  <p>Prens Andrey, kararsızlık içinde duruyordu. Humbara duman çıkararak, yerde yatan yaverle prensin arasında, sürülmüş tarla ile çimenliğin arasındaki yerde, bir pelin kümesinin yanında, topaç gibi dönüp duruyordu.</p>

  <p>Prens Andrey, bir an otlara, peline ve dönüp duran siyah küçük yuvarlaktan çıkıp kıvrıla büküle yükselen incecik dumana, yepyeni, kıskanç bir bakışla bakarak:</p>

  <p>“Yoksa bu gerçekten ölüm mü? Ama benim ölmem imkânsız bir şey! Ölmek istemiyorum ben! Hayatı seviyorum, bu otları, toprağı, havayı seviyorum...” diye düşünüyordu. Bu düşünceler aklından geçerken de başkalarının kendisine baktıklarını unutmuyordu. Yavere:</p>

  <p>– Ayıp, subay olacaksınız! dedi. Siz ne...</p>

  <p>Sözünü bitiremedi. Aynı anda bir patlama ve kırılan bir camın şangırtısına benzeyen garip bir ıslık duyuldu, etrafa insanın boğazını yakan bir barut kokusu yayıldı ve Prens Andrey yana fırlayarak elini yukarı kaldırdı, sonra yüzüstü yere düştü.</p>

  <p>Birkaç subay ona doğru koştu. Karnının sağ yanından otların üzerine geniş bir kan lekesi yayılıyordu. Çağrılan gönüllüler ellerinde sedyelerle subayların arkasında durmuşlardı. Prens Andrey göğsü toprağa değerek, yüzü otların içinde yatıyor, horlar gibi bir ses çıkararak güçlükle soluk alıyordu.</p>

  <p>– Ne duruyorsunuz? Yaklaşın!</p>

  <p>Köylüler yaklaşıp onu omuzlarından, ayaklarından tuttular. Prens Andrey acı acı inlemeye başladı. Köylüler bakıştılar, sonra onu gene yere bıraktılar. Birinin:</p>

  <p>– Tutun canım, koyun, artık hepsi bir! diye bağırdığı duyuldu.</p>

  <p>Prens Andrey’i gene omuzlarından tutup sedyeye koydular. Subaylar arasında:</p>

  <p>– Aman Allahım! Aman Yarabbi! Nedir bu Allah aşkına? Karnından yedi! Artık kurtulamaz! Aman Allahım! diye konuşmalar oluyordu.</p>

  <p>Yaver:</p>

  <p>– Bir kıl payı kadar mesafeden, ta kulağımın dibinden vızıldayarak geçti, diye anlatıyordu.</p>

  <p>Köylüler sedyeyi omuzlarına alıp iyice yerleştirdikten sonra aceleyle otlara basa basa aştıkları patikadan ilk yardım çadırına doğru yola koyuldular.</p>

  <p>Subaylardan biri düzensiz yürüyen ve sedyeyi sarsan köylüleri omuzlarından tutup durdurdu:</p>

  <p>– Uygun adım yürüyün bakalım... Ah siz yok musunuz köylüler!</p>

  <p>Öndeki köylü:</p>

  <p>– Duydun ya! Bana uy Hvedor! Sana söylüyorum Hvedor! diyordu.</p>

  <p>Arkadaki adımını ona uydurarak memnunlukla:</p>

  <p>– Tamam! Oldu işte, dedi.</p>

  <p>Koşup gelen Timohin sedyenin içindekini görmeye çalışarak:</p>

  <p>– Altes, beni duyuyor musunuz? Ha? Prensim? diye titrek bir sesle söyleniyordu.</p>

  <p>Prens Andrey, gözlerini açarak başının gömüldüğü sedyenin üzerinden konuşana baktı, sonra gene gözlerini kapadı.</p>

  <p class="extract">Milisler Prens Andrey’i ormanda iaşe kollarının ve yaraların sarıldığı ilk yardım yerinin bulunduğu noktaya götürdüler. Dispanser, kayın ormanının kenarında, yanları kıvrılarak yukarı doğru kaldırılmış üç çadırdan ibaretti. Kayın ormanında iaşe konvoyları ve atlar vardı. Boyunlarına torbalar geçirilmiş atlar arpa yiyor, serçeler de üzerlerine inerek düşen taneleri topluyordu. Kargalar kan kokusunu alarak sabırsız sabırsız, “Gak gak!” diye bağırarak kayın ağaçlarının arasında, oradan oraya uçuyordu.</p>

  <p>Çadırların çevresinde, iki desyatinadan daha geniş bir yerde, üzerlerinde çeşit çeşit giysiler bulunan, üstleri başları kan içinde insanlar yatıyor, oturuyor ya da ayakta duruyorlardı. Yaralıların çevresinde, somurtkan ve dikkatli yüzlerle, kalabalık bir halde bir sürü sedyeci er toplanmıştı. Oranın düzenini sağlamakla görevli erleri subaylar boşuna kovuyorlardı. Erler subayları dinlemeden, sedyelere dayanarak, sanki gördüklerinin kavranılması zor anlamını kavramaya çalışıyorlarmış gibi dikkatli dikkatli gözlerinin önünde olup bitenlere bakıyorlardı. Çadırdan bazen gür, öfkeli çığlıklar, bazen acılı iniltiler duyuluyordu. İçeriden nadir olarak sağlık hizmetlisi erler su almak için koşarak çıkıyor, içeriye getirilecek olanları işaret ediyorlardı. Yaralılar çadırın önünde sıralarını bekleyerek hırıldıyor, inliyor, ağlıyor, bağırıyor, küfrediyor, votka isteyip duruyorlardı. Bazıları da sayıklıyordu.</p>

  <p>Prens Andrey’i, alay komutanı olduğu için yaralıların üzerinden aşıra aşıra çadırlardan birinin yanına getirmiş, emir bekleyerek duraklamışlardı. Prens Andrey gözlerini açtı ve uzun bir süre çevresinde olup bitenleri anlayamadı. Çimenliği, pelini, sürülmüş tarlayı, fırıl fırıl dönen siyah topu ve hayata karşı duyduğu ateşli sevgiyi hatırladı. İki adım berisinde başı sarılı, uzun boylu, yakışıklı, siyah saçlı bir astsubay kütüğe dayanmış olarak duruyor, yüksek sesle konuşarak herkesin dikkatini çekiyordu. Kurşunla başından ve ayaklarından yaralanmıştı. Çevresinde sözlerini büyük bir merakla dinleyen bir yaralı ve sedyeci kalabalığı toplanmıştı. Er pırıl pırıl parlayan ateşli siyah gözleriyle çevresine bakınarak:</p>

  <p>– Öyle bir dayak attık ki onlara, ellerinde ne varsa hepsini bırakıp kaçtılar! Krallarını bile ele geçirdik! diye bağırıyordu. Hele bir ihtiyatlar zamanında gelseydi, kardeşim, herifin ne adı ne sanı kalırdı ortada, vallahi doğru söylüyorum...</p>

  <p>Prens Andrey, konuşanın çevresinde olan herkes gibi gözleri parlayarak ona bakıyor, teselli bulmuş gibi bir his duyuyordu. “İyi ama artık hepsi bir değil mi? Peki orada ne olacak? Burada ne oldu ki? Hem hayata veda etmek bana neden o kadar acı geliyordu sanki? İyi ama bu yaşantıda bir şey vardı... Ama ben onu anlamadım, anlayamıyorum da...” diye düşündü.</p>

  <h2>XXXVII</h2>

  <p class="nonindent">Doktorlardan biri, üzerinde kanlı bir önlükle çadırdan dışarı çıktı; pek büyük olmayan elleri kanlıydı. Bir elinde, (onu kirletmemek için) küçük parmağıyla başparmağı arasında bir puro tutuyordu. Başını kaldırıp çevresine bakındı. Ama gözleri yaralıların bulunduğu yerden daha yukarılara bakıyordu. Belli ki biraz dinlenmek istiyordu. Birkaç kez başını sağa sola çevirdikten sonra içini çekerek gözlerini indirdi. Ona Prens Andrey’i işaret ederek bir şeyler söyleyen sağlık görevlisi ere:</p>

  <p>– Peki, hemen getirin, diyerek Prens Andrey’in çadıra getirilmesini emretti.</p>

  <p>Sıralarını bekleyen yaralılar arasında söylentiler duyuldu.</p>

  <p>Biri:</p>

  <p>– Öyle anlaşılıyor ki öbür dünyada da yalnız beyefendilere hayat var, diye söylendi.</p>

  <p>Prens Andrey’i içeri getirip biraz önce temizlenmiş olan ve sağlık görevlisi erin su dökerek üzerinden bir şeyler akıttığı masanın üzerine yatırdılar. Prens Andrey çadırın içinde bulunanları ayrıntılı olarak fark edemiyordu. Dört bir yandan duyulan acı dolu iniltiler, kasığındaki müthiş acı ve karnıyla sırtında duyduğu ağrılar dikkatini dağıtıyordu. Çevresinde gördüğü her şey onun için tek bir bütün haline gelmişti; sanki o alçak tavanlı çadırın içini sadece çıplak, kanlı insan eti dolduruyordu. Birkaç hafta önce, o sıcak ağustos günü Smolensk yolu üzerindeki pis gölde de aynı şey olmuştu. O göl de ona aynı çıplak insan eti ile doluymuş gibi görünmüştü. Evet, bu gördüğü aynı vücuttu, aynı <i>chair à canon</i>’du ve daha o zaman, o eti gördüğünde sanki şimdi olanları önceden tahmin ediyormuş gibi, müthiş bir dehşet duymuştu.</p>

  <p>Çadırda üç masa vardı. İkisi meşguldü, üçüncüsünün üzerine Prens Andrey’i yatırmışlardı. Onu bir süre yalnız bıraktılar. Bu yüzden Prens Andrey elinde olmayarak öteki iki masada olup bitenleri gördü. Kendisine daha yakın olan masanın üzerinde bir Tatar oturuyordu, yanına atılmış üniformaya bakılırsa Kazak’tı. Dört er onu tutuyordu. Gözlüklü bir doktor, adamın kahverengiye çalan adaleli sırtından bir şey kesiyordu.</p>

  <p>Tatar önce homurdanır gibi:</p>

  <p>– Hı hı hı!.. diye bir ses çıkardı, sonra birden elmacık kemikleri çıkık, burnunun ucu yukarı doğru kıvrık, esmer yüzünü yukarı doğru kaldırdı, beyaz dişlerini göstererek çırpınmaya, oraya buraya atılmaya ve her yeri çınlatan tiz bir sesle durmadan bağırmaya başladı.</p>

  <p>Birçok kişinin toplandığı öbür masanın üzerinde iri yarı, şişman bir adam başını geriye atmış sırtüstü yatıyordu (Adamın kıvırcık saçları, saçlarının rengi ve başının şekli Prens Andrey’e garip bir şekilde tanıdık göründü). Sağlık görevlisi birkaç er bu adamın göğsü üzerine abanmış, onu tutuyordu. Beyaz, iri, kalın ayağı hızlı hızlı, sık sık, sanki sıtmaya tutulmuş gibi durmadan çekilip duruyordu. Adam titreye titreye, tıkana tıkana, hıçkıra hıçkıra ağlıyordu. İki doktor hiç konuşmadan (biri solgundu ve titriyordu) adamın kıpkırmızı olmuş öbür çıplak bacağına bir şeyler yapıyordu. Gözlüklü doktor, üzerine kaputu geçirilen Tatarla işini bitirdikten sonra, ellerini silerek Prens Andrey’e yaklaştı.</p>

  <p>Yüzüne baktı ve hemen aceleyle başını öbür tarafa çevirdi. Sağlık görevlisi ere öfkeyle:</p>

  <p>– Soyun onu! Ne bekliyorsunuz? diye bağırdı.</p>

  <p>Sağlık görevlisi er kollarını sıvayarak, acele ederek çevik parmaklarıyla düğmelerini çözerek üzerinden elbisesini çıkarırken Prens Andrey’in zihninde ilk çocukluk yıllarının en uzak anıları canlandı. Doktor iki büklüm eğilerek onu elleriyle yokladı ve derin derin içini çekti. Sonra birine işaret etti. O zaman Prens Andrey karnında müthiş bir acı duyarak bayıldı. Kendine geldiği vakit, kasığından kırılmış kemik parçaları çıkarılmış, et parçaları kesilmiş, yara da sarılmıştı. Yüzüne su serpiyorlardı. Prens Andrey gözlerini açınca doktor ona doğru eğildi, hiç konuşmadan onu dudaklarından öperek aceleyle dışarı çıktı.</p>

  <p>Prens Andrey, geçirdiği acıdan sonra çoktandır duymadığı bir huzur içindeydi. Hayatının en güzel, en mutlu anları, özellikle onu soyduktan sonra küçük karyolasına yatırdıkları, dadısının onu uyutmak için ninni söylediği ve yüzünü yastıklara gömerek sadece yaşadığı için kendisini mutlu hissettiği en uzak çocukluk yılları aklına geldi; onları hayalinden geçirmiş olarak değil de o anda yaşadığı bir gerçek olarak canlandırıyordu.</p>

  <p>Başının şekli Prens Andrey’e tanıdık olarak görünen yaralının başında doktorlar uğraşıp duruyorlardı; onu kaldırıyor, sakinleştirmeye çalışıyorlardı. Adamın hıçkırıklarla kesilen, korku dolu, ama acısını kaçınılmaz bir şey olarak kabul ettiğini gösteren iniltili sesi duyuluyordu:</p>

  <p>– Gösterin onu bana! Ay! Of! Ay!</p>

  <p>Prens Andrey, bu iniltileri dinlerken ağlamak istiyordu. Üne kavuşmadan öldüğünden ötürü mü, hayata veda etmek ona acı geldiği, artık geri dönmesi imkânsız olan o çocukluk anıları zihninde canlandığından mı, acı çektiğinden mi, başkaları acı çektiği ya da önündeki o adam inlediği için mi, nedenini kendisi de bilmiyordu ama bir çocuk gibi, tertemiz hatta sevinçli gözyaşları dökmek isteğini duyuyordu.</p>

  <p>Yaralıya, çizmesinin içinde, üzerinde pıhtılaşmış kanıyla kesilmiş ayağını gösterdiler. Adam, bir kadın gibi:</p>

  <p>– Aman! Ay! diye hıçkıra hıçkıra ağlamaya başladı.</p>

  <p>Yaralının önünde duran ve o ana dek yüzünü görmek imkânını vermeyen doktor çekildi. O zaman Prens Andrey:</p>

  <p>– Aman Allahım! Bu da ne? Burada ne arıyor? diye kendi kendine söylendi.</p>

  <p>Biraz önce ayağı kesilen mutsuz, gücünü, yitirmiş ve hıçkıra hıçkıra ağlayan adamı tanımıştı; bu Anatol Kuragin’di. Milisler Anatol’ü kucaklayarak tutuyor ve ona titrek, şişmiş dudaklarıyla bir türlü tutamadığı bardaktan su içirmeye çalışıyorlardı. Anatol içi parçalanırcasına, hıçkıra hıçkıra ağlıyordu. Prens Andrey daha önünde olup bitenleri belirli olarak kavrayamadan, “Evet, bu adam o! Evet, bu adamla aramızda yakın, acı veren bir ilişki vardı,” diye düşünüyordu. “Ama bu adamın benim çocukluğumla, benim hayatımla ilişkisi nedir?” diye kendine soruyor ve bu sorunun karşılığını bulamıyordu. Birden, zihninde tertemiz, aşk dolu çocukluk aleminden beklenmedik yepyeni bir anı canlanıverdi.</p>

  <p>Nataşa’yı 1810 yılında ilk kez olarak baloda gördüğü haliyle hatırladı. Genç kız incecik boynu, incecik kolları ve coşkun bir heyecana hazır, ürkek mutlu yüzüyle gözlerinin önünde canlandı, o zaman ona karşı duyduğu sevgi ve şefkat çok daha belirli, çok daha şiddetli olarak tekrar uyandı; hiçbir zaman öyle olmamıştı! İşte o zaman, ona dolu dolu olmuş, şişkin, bulanık bakışıyla bakan bu adamla kendisi arasında nasıl bir bağ bulunduğunu hatırladı. Her şey aklına geldi ve birden kalbi mutlu bir huzurla doldu. Yüreğinde o adama karşı derin bir acıma duygusu ve her şeyden üstün gelen şefkat uyandı.</p>

  <p>Kendini daha fazla tutamadı, insanlara, kendine, insanların attıkları yanlış adımlara acıyarak, ruhu sevgiyle dolup taşarak ağlamaya başladı.</p>

  <p>“İnsanların acılarını paylaşmak, insan kardeşlerimizi sevmek, sevenlere karşı olsun, bizden nefret edenlere karşı olsun sevgi duymak, düşmanlarımızı sevmek! Evet, Tanrı’nın dünyada yaşayan insanlara öğrettiği ve Prenses Mariya’nın benim içimde uyandırmak istediği, ama benim o zamanlar anlamadığım sevgi demek buymuş... İşte, hayata veda etmek, bu duygu yüzünden bana acı veriyordu. Eğer hayatta kalsaydım her şey bittikten sonra bir bu bana kalacaktı! Ama artık çok geç; bunu biliyorum!”</p>

  <h2>XXXVIII</h2>

  <p class="nonindent">Cesetlerle, yaralılarla dolu savaş alanının korkunç görüntüsü, başında hissettiği ağırlık, tanıdığı yirmi kadar generalin öldüğünü ya da yaralandığını bildiren haberler ve eskiden kudretli olan elinin şimdiki güçsüzlüğünü kavraması, her zaman yaralılarla ölüleri gözden geçirmekten hoşlanan ve onlara bakmanın ruhundaki güce güç kattığını sanan Napolyon’un üzerinde beklenmedik bir etki yapmıştı. O gün, savaş alanının dehşet verici görüntüsü, asıl yüceliği ve en büyük başarısı olarak kabul ettiği ruhundaki o gücü yok oluverdi. Napolyon, aceleyle savaş alanından uzaklaşıp Şevardino Tepesi’ne döndü. Sararmış, kof, ağır vücuduyla açılır kapanır bir iskemleye oturmuştu, gözleri bulanık bakıyordu, burnu kızarmış, sesi kısılmıştı. Öylece oturuyor, elinde olmayarak, gözlerini kaldırmadan top seslerine kulak veriyordu. Kendi yüzünden meydana gelen, ama sona ermesi onun elinde olmayan bu işin bitmesini müthiş bir üzüntü içinde bekliyordu. Kişisel bir duygu, ilk kez olarak bir an için, bu kadar uzun bir zaman gerçek bir yaşantı yerine kabul ettiği, ama aslında kendi hayalinin eseri olan yapmacık yaşantıya üstün gelmişti. Savaş alanında gördüğü o acıları, o ölümleri hep kendi üzerinde hissediyordu. Başında ve göğsünde hissettiği ağırlık ona kendisinin de acılar içinde kalabileceğini hatırlatıyordu. O anda artık kendisi için Moskova’yı almanın da zaferi kazanmanın da ün kazanmanın da bir anlamı kalmamıştı, onları istemiyordu (Daha nasıl bir üne ihtiyacı olabilirdi ki?). Şimdi artık bir tek şey istiyordu: dinlenmek, sakinliğe ve rahata kavuşmak. Ama Semyonoskaya Tepesi’nde bulunduğu sırada, topçu kuvvetlerinin komutanı olan Kniyazovo’nun önünde toplanmış olan Rus ordularının üzerine açılan ateşi şiddetlendirmek için birkaç batarya daha çıkarmayı teklif etti. Napolyon kabul etti ve batarya ateşe başlayınca bunun Ruslarda nasıl bir etki yapacağını kendisine bildirmek için haberci göndermelerini emretti.</p>

  <p>Bir yaver gelip imparatorun emri üzerine iki yüz topun Rusların üzerine çevrildiğini ama Rusların hep aynı yerde durduklarını, mevzilerini terk etmediklerini bildirdi.</p>

  <p>Yaver:</p>

  <p>– Bizim topların ateşi onları dizi dizi havaya uçuruyor! Yine de geri çekilmiyorlar! dedi.</p>

  <p>Napolyon kısık bir sesle:</p>

  <p>– <i>Ils en veulent encore!</i><a class="noteref" href="../Text/dipnot.xhtml#Footnote0167" id="Feedback0167">167</a> dedi.</p>

  <p>Ne söylediğini iyice işitmeyen yaver:</p>

  <p>– <i>Sire?</i> dedi.</p>

  <p>Napolyon kaşlarını çatarak kısık, boğuk bir sesle:</p>

  <p>– <i>Ils en veulent encore, donnez-leur en!</i><a class="noteref" href="../Text/dipnot.xhtml#Footnote0168" id="Feedback0168">168</a> dedi.</p>

  <p>İstediği zaten onun emri olmadan yapılıyordu ama o gene de emri ille ondan beklediklerini düşündüğü için emrediyordu. Sonra kendisini yüce bir insan olarak hissettiği o hayal alemine tekrar daldı ve gene (tıpkı eğri bir zemin üzerinde çektiği bir tekerleği döndüren bir atın bunu kendisi için yaptığını sanması gibi) durumuna boyun eğerek üzerine düşen o insanlık dışı, o ağır, o üzücü, o acıma duygusuna yer vermeyen görevine devam etti.</p>

  <p>Olup bitenlerin tüm ağırlığını bu savaşa katılmış olan insanlardan çok daha fazla yüklenmiş olan bu adamın aklı ve vicdanı yalnız o gün, yalnız o saat için bulanmış değildi; o zaten ömrünün sonuna dek, ne güzelliğin ne gerçeğin ne iyiliğin ne doğruluğun ne de her şeye tümden aykırı ve insanlıkla hiçbir ilgileri olmadığı için anlamlarını bir türlü kavrayamadığı davranışlarının gerçek değerini anlayabildi. Dünyadaki insanların yarısının göklere çıkardığı bu davranışları benimsemek, kabul etmek zorundaydı; bu yüzden de doğruluğu, iyiliği ve insanlıkla ilgisi olan her şeyi inkâr etmek zorundaydı.</p>

  <p>Yalnız o gün, ölülerle ya da sakatlanmış insanlarla dolu savaş alanını dolaşırken (O insanların, bu duruma kendi iradesine bağlı olarak düştüklerini sanıyordu.) o insanlara bakarak, yalnız kendi kendini aldatıp bir Fransız’a karşılık beş Rus’un öldürüldüğünü hesaplayarak sevinmek için birtakım nedenler bulmakla yetiniyordu. Yalnız o gün, Paris’e yazdığı mektupta, savaş alanında elli bin ölü yattığı için, “<i>Le champ de bataille a été superbe,</i>”<a class="noteref" href="../Text/dipnot.xhtml#Footnote0169" id="Feedback0169">169</a> diye yazmakla kalmadı; Saint Helena Adası’nda bile yalnızlığının o sessizliği içinde, son günlerini başardığı büyük işleri yazmakla geçireceğini söyleyerek şunları yazdı:</p>

  <blockquote>
     

    <p><i>La guerre de Russie a dû être la plus populaire des temps modernes: c’était celle du bon sens et des vrais intérêts, celle du repos et de la sécurité de tous; elle était purement pacifique et conservatrice.</i></p>

    <p><i>C’était pour la grande cause, la fin des hasards et le commencement de la sécurité. Un nouvel horizon, de nouveaux travaux allaient se dérouler, tout plein de bien-être de la prospérité de tous. Le systéme européen se trouvait fondé; il n’était plus question que de l’organiser.</i></p>

    <p><i>Satisfait sur ces grands points et tranquille partout, j’aurais aussi mon congrès et ma Sainte-Alliance. Ce sont des idées qu’on m’a volées. Dans cette réunion de grands souverains, nous eussions traités de nos intérêts en famille et compté de clerc à maître avec les peuples.</i></p>

    <p><i>L’Europe n’eût bientôt fait de la sorte véritablement qu’un même peuple, et chacun, en voyageant partout, se fût trouvé toujours dans la patrie commune. J’aurai demandé toutes les riviéres navigables pour tous, la communauté des mers, et que les grandes armées permanentes fussent réduites désormais à la seule garde des souverains.</i></p>

    <p><i>De retour en France, au sem de la patrie, grande, forte, magnifique, tranquille, glorieuse, j’eusse proclamé ses limites immuables; toute guerre future, purement défensive; tout agrandissement nouveau antinational. J’eusse associé monfils mon fils à l’Empire; ma dictature eût fini, et son régne constitutionnel eût commencé...</i></p>

    <p><i>Paris eût été la capitale du monde, et les français l’envie des nations!..</i></p>

    <p><i>Mes loisirs ensuite et mes vieux jours eussent été consacrés, en compagnie de Vimpératice et durant l’apprentissage royal de mon fils, à visiter lentement et en vrai couple campagnard, avec nos propres chevaux, tous les reeoins de l’Empire, recevant les plaintes, redressant les torts, semant de toutes parts et partout les monuments et les bienfaits.</i><a class="noteref" href="../Text/dipnot.xhtml#Footnote0170" id="Feedback0170">170</a></p>

  </blockquote>

  <p>Yaradan’ın ona verdiği o acı, o kendi iradesine bağlı olmayan görevi yerine getirir, milletlerin celladı rolünü oynarken davranışlarının milletlerin iyiliğine olduğuna, milyonlarca insanın kaderini idare edebileceğine ve gittiği her yerde herkese nimet yağdırabileceğine kendisini inandırmıştı.</p>

  <p>Daha sonra Rus savaşı konusunda şunları yazıyordu:</p>

  <blockquote>

  <p><i>“Des 400.000 hommes qui passèrent la Vistule, la moitié étaient autrichiens, prussiens, saxons, bolonais, bavarois, wurtembergeois, mecklembourgeois, espagnols, italiens, napolitains. L’armée, impérale proprement dite était pour un tiers composé de hollandais, belges, genevois, toscans, romains, habitants de la 32ème division militaire, Breme, Hambourg, etc: Elle comptait à peine 140.000 hommes parlant français. L’expédition de Russie coûta moins de 50.000 hommes à la France actuelle; l’armée russe dans la retraite de Wilna à Moscou, dans les différentes batailles, a perdu quatre fois plus que l’armée française; l’incendie de Moscou a coûté la vie à 100.000 russes, morts de froid et de misère dans les bois; enfin, dans sa marche de Moscou à l’Oder, l’armée russe fut aussi atteinte par l’intempérie de la saison; elle ne comptait à son arrivée à Wilna que 50.000 hommes, et à Kalisch moins de 18.000.”</i><a class="noteref" href="../Text/dipnot.xhtml#Footnote0171" id="Feedback0171">171</a></p>
</blockquote>


  <p>Ona öyle geliyordu ki Rusya ile yapılan savaş onun iradesiyle olmuştu; bu yüzden olup bitenlerin dehşeti ruhunu sarsmıyordu. Cesaretle tüm savaşın sorumluluğunu üzerine alıyordu ve bulanmış zihni ile ölen yüz binlerce insan arasında Fransızların Hessenlilerden ya da Bavyeralılardan daha az oluşunda bir teselli buluyordu.</p>

  <h2>XXXIX</h2>

  <p class="nonindent">Borodino, Gorki, Şevardino ve Semyonovskaya köylülerinin yüzyıllardan bu yana hem hasat yaptıkları hem de sürülerini otlattıkları, soylu kişilerden Davidov’lara ve hükümete bağlı köylülere ait tarlaların, meraların üzerinde, binlerce üniformalı insan çeşitli pozlarda ölü yatıyordu. Yaralıların bakıldığı sahra dispanserlerinin çevresinde bir desyatinalık yerde tüm otlar ve toprak kanla sulanmıştı. Yaralı olsun, olmasın çeşitli birliklerden insanlar korkulu yüzlerle bir taraftan Mojaisk’e dönüyor, öbür taraftan Voluyev’e doğru geri gidiyorlardı. Başka bitkin hâle gelmiş, aç toplu birlikler ise komutanlarının idaresi altında ilerliyorlardı. Üçüncü bir grup insan ise yerinde duruyor, ateş etmeye devam ediyordu.</p>

  <p>Daha önce, sabah güneşi altında pırıl pırıl parlayan süngüleri ve barut dumanlarıyla neşe veren bir güzellik içinde görünen tüm savaş alanı üzerinde, rutubetle duman karışımı bir karanlık yayılmıştı, etrafta da garip, ekşi bir alçı ve kan kokusu vardı. Gökte bulutlar toplanmış, ölülerin, yaralıların, bitkin bir halde bulunan korkulu, endişeli insanların üzerine yağmur yağmaya başlamıştı. Sanki yağarken “İnsanlar! Yeter, yeter artık! Vazgeçin... Aklınızı başınıza toplayın. Ne yapıyorsunuz?” diyordu.</p>

  <p>Her iki tarafın da bitkin düşmüş, aç, dinlenme olanağı bulamamış insanlarının zihninde her şeye rağmen birbirlerini öldürmeye devam etmelerinin yerinde olup olmadığı düşüncesi kıvrılmaya başlamıştı. Tüm insanların yüzünde kararsızlık okunuyordu ve her insan içinden, “Ne uğruna, kimin uğruna öldürmeli ya da ölmeliyim? Siz kimi isterseniz öldürün, ne isterseniz yapın, ama ben artık öldürmek istemiyorum” diye geçirmeye başlamıştı. Bu düşünce akşama doğru her insanın zihninde aynı yönde olgunlaşmıştı. Tüm o insanlar her an yaptıklarının dehşetini duyarak her şeyi bırakıp gözlerinin gördüğü yere rastgele koşabilirlerdi. Ama artık savaş sona ererken yaptıklarının tüm dehşetini duydukları ve bundan vazgeçmeyi yürekten istedikleri halde, bilinmeyen, anlaşılmaz, gizli bir güç onları hâlâ yönetmeye devam ediyordu. Topçu gruplarda her üç kişiden yalnız biri hayatta kalmış olarak, barut dumanı, kan ve ter içinde, yorgunluktan ayakları tökezleye tökezleye, soluk soluğa toplara doldurulacak maddeleri getiriyor, topları dolduruyor, nişan alıyor, fitilleri sokuyor, mermiler de aynı hızla, aynı acımak bilmeyen güçle her iki yönden uçup geliyor, insan vücutlarını parçalıyor ve bu korkunç iş insanların iradesine göre değil de insanlarla dünyaları yönetenin iradesine uyarak sürüp gidiyordu!</p>

  <p>Rus ordularının gerisinden bakan biri, Fransızlar küçük bir çaba daha gösterdiler mi Rus ordusunun derhal yok olacağını söyleyebilirdi; Fransız ordularının gerisinden bakan biri ise Ruslar küçük bir çaba daha gösterdiler mi Fransızların mahvolacağını ileri sürebilirdi. Ama ne Fransızlar ne de Ruslar o çabayı gösteremiyor ve savaş ateşi ağır ağır sönmeye yüz tutuyordu.</p>

  <p>Ruslar bir çabada bulunmuyorlardı, çünkü Fransızlara taarruz eden onlar değildi. Savaşın başlangıcında, yaptıkları şey sadece Moskova’ya giden yolun üzerinde durmaktı, onu yapıyorlardı. Savaşın sonuna doğru ise hâlâ başlangıçtaki yerlerinde durmaya devam ediyorlardı. Rusların amacı Fransızları bozguna uğratmak olsaydı gene de o son çabayı göstermelerine imkân olmazdı. Çünkü Rusların tüm orduları parçalanmıştı; savaştan zarar görmemiş bir tek birlik kalmamıştı; yerlerini terk etmedikleri için ordularının yarısını yitirmişlerdi.</p>

  <p>Daha önceden kazandıkları on beş zaferi hatırlayan, Napolyon’un yenilmezliğine güvenen, savaş alanının yarısını ellerine geçirdiklerini, ordularının ancak dörtte birini yitirdiklerini anlayan ve geride daha savaşa sürülmemiş yirmi bin kişilik bir muhafız gücünün bulunduğunu bilen Fransızlar için bu çabayı göstermek kolaydı. Hatta Rus ordusuna, onu mevziinden çıkarmak amacıyla taarruz eden Fransızlar, böyle bir çabayı göstermek zorundaydılar, çünkü Ruslar savaş başlamadan önce olduğu gibi Moskova yolunu kapadıkları sürece amaçlarına ulaşamamış, tüm yaptıkları boşa gitmiş olacaktı. Fakat gene de bu çabayı göstermediler. Bazı tarihçilere göre, savaşın kazanılması için Napolyon’un henüz çarpışmalara sokulmamış ve ona çok emeği geçmiş muhafız tümenini ileri sürmesi bile yeterliydi. Oysa “Napolyon savaşa muhafız tümenini de sürmüş olsaydı ne olacaktı,” diye söz etmek, “Güz yerine birden ilkbahar olsa ne olurdu” demekten farksız bir şeydi, çünkü böyle bir şey zaten olamazdı. Napolyon’un muhafız alayını ileri sürmemesinin nedeni, böyle bir şeyi istememesi değildi, bunu yapmanın imkânsızlığıydı. Tüm generaller, subaylar ve Fransız ordusunun erleri bunun yapılamayacağını biliyorlardı; ordunun bozulan morali buna imkân vermiyordu.</p>

  <p>Tıpkı rüyada olduğu gibi savurduğu korkunç vuruşun boşa gittiğini, o kuvvetli kolunun gücünü yitirmiş olarak birden aşağı sarktığını hisseden yalnız Napolyon değildi; tüm generaller ve Fransız ordusunda savaşa katılmış ya da katılmamış tüm erler de eskiden yaptıkları savaşlardan sonra (ki o savaşlarda düşman on kat daha güçsüz taarruzlar karşısında bile kaçmıştı) ordusunun yarısını yitirdikten sonra hâlâ savaşın başında olan tehdit edercesine direnen bir düşman karşısında aynı dehşeti duyuyorlardı.</p>

  <p>Taarruz eden Fransız ordusunun moral gücü sıfıra inmişti. Borodino’da Ruslar, sancak adı verilen değneklere takılı bez parçalarını ele geçirmekle ya da orduların savaştan önce ve sonra üzerinde durduğu alanın sınırları ile tanımlanan bir zaferi değil, düşman karşısında bulunan ordunun moral gücünün kendisininkinden daha üstün olduğunu, kendisinin ise gücünü yitirdiği kanısını veren bir zafer kazanmışlardı. Fransız istila ordusu; tıpkı ileri atıldığı sırada öldürücü yara almış azgın bir vahşi hayvan gibi, mahvolacağını hissediyordu. Ama artık duramıyor, ondan iki kat daha zayıf olan Rus ordusu da savaşmaktan geri kalmıyordu. Fransız ordusu ilk itici gücün hamlesiyle gene de Moskova’ya dek girebilirdi; ama orada artık Rus ordusundan yeni taarruzlar olmasa bile Borodino’da aldığı öldürücü yarasından kan yitire yitire mahvolmaya mahkûmdu. Borodino Savaşı’nın ilk ve en kestirme sonucu, Napolyon’un Moskova’dan hiçbir nedene dayanmadan kaçışı, eski Smolensk yoluna dönüşü, elli binlik istila gücünün mahvoluşu ve ilk kez olarak Borodino’nun altında moral bakımından daha güçlü bir düşmanın darbesini yiyen Napolyon Fransa’sının yıkılışı oldu.</p>
</body>
</html>