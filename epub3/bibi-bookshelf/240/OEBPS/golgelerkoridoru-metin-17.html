<html xmlns="http://www.w3.org/1999/xhtml">
	<head>
		<title>golgelerkoridoru-metin-17.html</title>
		<link href="template.css" rel="stylesheet" type="text/css"/>
	</head>
	<body>
		<div id="golgelerkoridoru-metin-17.html" xml:lang="tr-TR">
			<div class="story">
				<p class="e-parca"><img alt="nokta.png" class="image" src="images/nokta_fmt15.png" width="0%"/></p>
				<p class="e-perde" id="toc_marker-16">EPİLOG</p>
				<p class="e-1-baslik" id="toc_marker-16-1">TÜRBE </p>
				<p class="e-paragraf">Saraybosna’daki semineri tamamladıktan sonra Zagreb’e döndüm ama Bosna’ya olabildiğince sık gidip geldim. Sonunda, bölgede sekiz ay geçirdikten sonra, Amerika Birleşik Devletleri’ne döndüm; zira üniversitenin bana verdiği iznin süresi dolmak üzereydi. Ne var ki aklım Saraybosna’da kalmıştı. Bu şehir ve orada tanıştığım o güzelim insanlar hatırıma gelince, içimde bir yerler kanıyor, kalbim sızlıyordu. Ben Saraybosna’dan ayrıldıktan sonra da bu cefakâr ve çilekeş insanların düçar olduğu eziyetler dinmek bilmedi. Her geçen ay, Bosna’daki durum daha da vahim bir hâl alıyordu. Temmuz ayında yaşanan Srebrenitza Katliamı, Bosna’nın kalbinde derin bir bıçak yarası daha açmıştı. Srebrenitza Katliamı’nı izleyen sonbaharda ve ertesi yılın, yani 1996’nın Haziran’ında Saraybosna’ya iki kez daha gittim. </p>
				<p class="e-paragraf">Bosna’dan uzakta olduğum zamanlarda hâlimden memnun olduğum, mutlu olabildiğim, sevinebildiğim için kendimi suçluyordum. Öte taraftan, Bosna’nın zihnimde geçmişe ait bir hatıra olarak kalmasını istemiyordum; orada tecrübe ettiğim, her günü yeni olaylara gebe o doğaçlama hayat burnumda tütüyordu. Bosna’da yaptığıma adım gibi emin olduğum bir şey varsa, o da hayatı dolu dolu yaşamanın mânâsını daha derinden kavramaktı. Hem hayat yolumla ve hem de üzerinde yürüdüğüm manevî yolla kesişen Bosna maceramda geçirdiğim her anı lâyıkıyla yaşamıştım… Yarın hiç yokmuş gibi, içinde bulunduğum ana şevkle sarılarak yaşamıştım… </p>
				<p class="e-paragraf">Şunu da öğrendim ki, bu şekilde yaşayabilmek için insanın cesaretlerin en büyüğüne sahip olması gerekiyordu. Daha yerinde bir deyişle, bunun için, Allah’a çok güçlü bir imanla inanmak ve güvenmek gerekiyordu. Bosna’dan yeni döndüğüm sıralarda, kendimi elim kolum bağlanmış gibi hissetmeye başlamıştım ve bunu imanımın zayıflığının belirtisi sayıyordum. İşin tuhafı şu ki, imana ve şüpheye dair dersi çok önceleri öğrenmiş olduğumu sanıyordum. Oysa şimdi, geçmişte talim ettiğim iman ve şüphe dersinin bir pikap iğnesi bulmaktan ibaret bir giriş dersi olduğunu anlıyordum. İşte şimdi bir kez daha aynı dersin eşiğindeydim, ancak bu kez ders farklı bir surete bürünerek karşıma çıkmış ve içinde barındırdığı riskler, öncekine göre kıyas kabul etmeyecek kadar artmıştı. </p>
				<p class="e-paragraf">Tevafuka bakın ki, Şeyh, tam bu sıralarda şüphenin aşka nasıl halel getirdiği üzerine bir sohbet yaptı. Konuya Hazreti Muhammed Aleyhisselâtüvesselâm’ın miracı ve Cebrail Aleyhisselâm’la birlikte Sidretü’l-Münteha’ya varmalarından söz ederek girdi. Hazreti Cebrail’in, bu noktadan daha ileriye gidemeyeceğini, çünkü giderse yanacağını söylemesi üzerine, Muhammed Aleyhisselâtüvesselâm şöyle demişti: “Ben zaten çoktan yanıp tutuşmuşum, şimdi burada duramam.”  </p>
				<p class="e-paragraf">Şeyh, bu cevabı, Allah’a olan aşkının, yaratılışına şahit olduğu Âdem’in (as) ve Âdemoğullarının aşkından daha büyük olduğunu sanan İblis’in şüphesi ile karşılaştırdı ve iki olay arasındaki zıtlığı işaret etti. İblis’in bu yaptıklarından çıkarmamız gereken dersin, itaatsizlikten çok şüpheye dair olması gerektiğine işaret etti. Sonra, tıpkı Muhammed Aleyhisselâtüvesselâm ve Hazreti Cebrail’in miracda geçen mükalemesinde de, Cenab-ı Hakk ile İblis arasında geçen konuşmada da şüphe dersinin merkezde yer aldığına dikkat çekti. </p>
				<p class="e-paragraf">Sohbetin sonunda Şeyh, Sidretü’l-Münteha’ya giden yolda şüphenin aşka en çok halel getiren şey olduğunu söyledi. Şeyh’in bu tespiti, seyr ü sülûkta da gündelik hayatta da pekâlâ geçerliydi. “İnsan âşık olabilmek için şüphenin üstesinden gelmek zorundadır” dedi Şeyh. “Ve insanın marifetullaha erişebilmesi için âşık olması gerekir.” Bu sohbetin üzerinden çok geçmemişti ki, birlikte Bosna’ya gittiğim müridlerden biriyle görüştüm. Bu mürid, bana hem Hırvatistan’da hem de Bosna’da hayatımın her gün yeni olaylara gebe, her dem yenilenen bir hayat olduğunu hatırlattı. O günler, yegâne dayanağımın En Güzel Vekil olan Allah olduğunu ve O’nun beni hiçbir zaman yüzüstü bırakmadığını gereği gibi idrak ettiğim zamanlardı. Zikir benim kılıcım, kalkanım ve sihirleri yutan asâmdı... Bosna’dan uzakta olduğum günlerde bu düşüncelerden de uzaklaşmıştım, ama mürid kardeşimle yaptığımız sohbet bunları yeniden hatırlamama vesile oldu. Bu sohbet bana kendi yakın geçmişimdeki mucizevî anları hatırlattı. Bu hatıralar, Şeyh’in bir zamanlar söylemiş olduğu bir sözü getirdi aklıma: “Tarikatımızın üç nişanı vardır: Bunlar hikmet, halvet ve keramettir.” Mürid kardeşimle görüştüğümüz o günden bugüne, nerede olursam olayım, kendimi elhamdülillah daha canlı ve daha ümitvar hisseder oldum. </p>
				<p class="e-paragraf">O senenin sonbaharında, hiç beklemediğim bir mektup aldım. Mektup, Ankara’dan, Kültür Bakanlığı’ndan geliyordu. Mektupta, <span class="e-italik" xml:lang="tr-TR">Su Üstüne Yazı Yazmak</span> adlı kitabımla Yılın Yazarı Ödülü’nü alacağım bildiriliyordu. Kitabım, Türkiyeli olmayan bir yazarın kaleme aldığı, Türkiye kültürüne tesir etmiş bir kitap olması açısından bu ödüle lâyık görülmüştü. Ödülü almak ve okurlarımla buluşmak üzere İstanbul’a davet ediliyordum. Bu seyahat sırasında, Türkiye’nin görülmeye değer bazı yerlerini de ziyaret edecektim. </p>
				<p class="e-paragraf">İstanbul’a karım ve kadim bir aile dostumuzla beraber geldim. Havaalanında son derece sıcak bir şekilde karşılandık. Dostlarımız bizi çay içmek için Boğaz’a nazır bir kafeye, daha sonra da Sultanahmet Camii’ne götürdüler. Türkiye’deki ilk günlerimde, Cemal Reşit Rey Konser Salonu’nda Doğu-Batı Buluşmaları başlıklı konuşmalara katıldım. Öğrencilerle çok güzel yemekler yedik ve çok hoş toplantılar yaptık. Daha sonra, beni başka dostlara emanet ettiler, bu dostlar beni İstanbul, Konya ve bu iki şehir civarında bulunan önemli yerlere götürdüler. Zahiren okurlarımla buluşuyor, kitaplarımı imzalıyor ve sayısız güzelliklerle dolu iki şehri geziyordum. Bâtınen ise, kalbimi âdeta ateşe veren mucizeler vuku buluyordu. </p>
				<p class="e-paragraf">İstanbul’da geçirdiğimiz ilk günlerde, Aziz Mahmud Hüdayi Türbesi ve Camii’ni de ziyaret ettik. Burada, içimde müthiş bir huzur hâsıl oldu. Fakat Peygamber Aleyhisselâtüvesselâm’ın ashabından Hazreti Eyüb’ün (ra) türbesini ziyaret ettiğimde, kalbim öylesine hızlı atmaya başladı ki, bir an heyecandan duracak sandım. Türbede niyaza durduğumda, üzerinde kahverengi bir cübbesi olan, kahverengi sakallı ve nûr yüzlü bir adam zuhur etti önümde. Bu dev cüsseli, nûrani adam niyazıma karşılık verdi. Bu adamın Hazreti Eyüb’ün (ra) kendisi olduğunu sanıyorum. </p>
				<p class="e-paragraf">İki gün sonra, Pazar günü, Konya’ya gitmek üzere trenle yola çıktık. Ertesi sabah, Türkiye’nin harikulade güzellikteki ovalarını ve tepelerini geçip de Konya’ya vardığımızda, bizi nefis bir gündoğumu karşıladı. Tren istasyonunda yolumuzu bekleyen pek çok kişi vardı. Bizi, Ali Bey dedikleri birinin evine götürdüler. Kahvaltıdan sonra biraz istirahat ettik ve öğle civarı, Şeyh Ahmet Hoca Ali Bey’in evine gelerek bizi, önce Şems-i Tebrizî Camii’ne, daha sonra da Mevlânâ Celâleddin Rûmî Hazretleri’ne götürdü. Bu yerleri görmekten gerçek mânâda heyecan duyuyorduk. Hazreti Mevlânâ’nın türbesinin turist kalabalığı ile dolup taşıyor olması, türbede hayli yoğun duygular yaşamamıza mâni olmadı. Ezanı duyunca, ziyaretimizi kısa keserek türbenin hemen yakındaki camiye geçtik. Buraya geldiğimizde de içimizde yine derin bir huzur hâsıl oldu. İmamın tilaveti, olanca letafetiyle insanı içine çekiyordu. Hangi sureyi okuduğunu sordum, içinde miraç bahsinin de geçtiği İsrâ Suresi olduğunu öğrendim. Hemen, Şeyh’in miracı konu ettiği sohbet geldi hatırıma. </p>
				<p class="e-paragraf">Namazdan sonra, Şeyh Ahmet bizi Konya Üçler Mezarlığı’na götürdü. Burada ilk ziyaret ettiğimiz kabir, Hazreti Mevlânâ’nın son vekilinin kabri oldu. Daha sonra, seneler evvel Amerika Birleşik Devletleri’ne yaptığı seyahatlerden birinde kendisiyle tanıştığım Süleyman Dede Efendi’nin kabrini ziyaret ettik. </p>
				<p class="e-paragraf">Akşam yemeğinden sonra, <span class="e-italik" xml:lang="tr-TR">Su Üstüne Yazı Yazmak</span>’ın Konya’da tanıtılması için büyük bir şevk ve gayretle çalışmış olan çok özel bir hanımın evine gittik. Bu hanımın babası, evinin üst katında bir dergâh kurmuştu. O akşam, sözünü ettiğim hanımın evinde toplandık ve çok güzel bir zikir halkası oluşturduk. Derviş Hacı Efendi’nin, çayın güzelliğini ve çay içmenin âdâbını anlattığı eğlenceli sohbetinin eşliğinde çay içtik, zikir çektik.<span class="e-dipnotno"><a class="footnote-link" href="#footnote-230-16" id="footnote-230-16-backlink">16</a></span> Sabahın ilk ışıklarına kadar birbirinden güzel ilâhiler söyledik. Bu huzurlu akşamı ömür boyu unutmayacağım. </p>
				<p class="e-paragraf">Ertesi sabah, Şeyh Ahmet Hoca ve oğlu Mustafa Hoca Efendi’nin evini ziyaret ettik. Bu evde bir araya gelenler de yine fevkalade hoşsohbet bir topluluktu. Hacı Efendi, burada da ilâhiler okudu. Aramızda, <span class="e-italik" xml:lang="tr-TR">Su Üstüne Yazı Yazmak</span>’ı okuyan bazı öğrenciler de vardı. Kitapta yazdıklarımdan hareketle, Konya’da bıraktığım ayak izlerini takip ederek Şeyh Ahmet’e ulaşmışlardı. Şeyh Ahmet’in bir adım ötesinde yaşıyor olmalarına rağmen, onun kim olduğundan ve onlara bu kadar yakın olduğundan habersizdiler. Kitabı okuduklarında bunu fark edip nasıl hayrete düştüklerini ifade ettiler. </p>
				<p class="e-paragraf">Türkiye’de yaşayan birilerinin, arkamda bıraktığım ayak izlerinden yürüdüğünü bilmekten tarifsiz bir şeref duydum. Konya’daki nice veliler, arkalarında o kadar çok ayak izi bırakmışlardı ki, yüzümüzü hangi yöne dönersek dönelim, önümüze bu izler çıkıveriyordu. İhlâslı bir hak yolcusu, bu şehirde ister sağa dönsün ister sola, ister yukarı doğru baksın ister aşağıya, illâ ki bir hazine buluyordu karşısında. Halık-ı Zülcelâl ve’l-İkram olan Rabbime hamd ü senâlar ettim. Seyahatime o kadar çok işaret ve o kadar çok mutluluk sığmıştı ki, sık sık gözlerim yaşardı; ağlamamak için kendimi zor tuttum. Rabbimin bana verdiği nimetler karşısında şükrümün ne kadar az ve kifâyetsiz kaldığını fark ettim. </p>
				<p class="e-paragraf">Bir sonraki ziyaretgâhımız Şeyh Sadreddin Konevî’nin türbesiydi. Kabrine yaklaşmama müsaade ettiler. Bir Selçuklu sultanının oğlu olan Şeyh Sadreddin Konevî, Şeyhü’l-Ekber’in yakın dostlarındandı. Sultan vefat etmeden önce, oğlu Sadreddin’i Şeyhü’l-Ekber’e emanet etmişti. Sadreddin Konevî, bu sayede Şeyhü’l-Ekber’in müridi ve dervişi olmuştu. Daha sonra kendisi de şeyh mertebesine vasıl olan Sadreddin Konevî, Şeyhü’l-Ekber’in irşadlarının önde gelen şârihlerinden birisidir. </p>
				<p class="e-paragraf">Ziyaretim sırasında kabrinde dövme demirden bir levha vardı sadece. Buraya bir cami, bahçe ya da türbe inşa edilmemişti henüz. Şeyh Sadreddin Konevi’nin varlığını hissetmek için, kabri çevreleyen demir korkuluğa alnımı dayayıp gözlerimi yumduğumda, bütün o demir yapı, benimle birlikte havaya yükseldi ve yaklaşık otuz saniye boyunca havada öylece asılı kaldık. Bu saniyelerde serâpâ sâfî bir nûra ve letafete gark oldum. O anda âdeta dünyadan fersah fersah uzaklaştığımı hissettim. </p>
				<p class="e-paragraf">Akşama doğru, Hazreti Şems’e son kez selâm etmek maksadıyla bir kez daha türbesinin yolunu tuttuk. Temennim, gece boyu camide halvete çekilebilmekti. Karımın da bu temennime ortak olduğunu biliyordum. Şeyh Ahmet, üstü kapalı olarak, üçümüzün orada daha fazla zaman geçirebileceğimizi söylemişti. Ne var ki, artık Konya gezimizin sonuna yaklaşıyorduk; halvete çekilecek vaktimiz kalmamıştı. Planımız suya düşmüştü. </p>
				<p class="e-paragraf">Camiden ayrılma vakti gelip çatmıştı. Bu gerçeği bir türlü kabullenemediğim için suratım asılmıştı. Şeyh bize seneler evvel dervişlerinden birinin bu camide sabahladığını ve sadece üç saniyeliğine tecrübe ettiği bir şeyi, hayatındaki en özel ve unutulmaz anlar saydığını söylemişti. Camiden en son ben çıktım. Aslına bakarsanız, ayaklarım geri geri gidiyordu. Hazreti Şems’in huzurunda hürmetle niyaza duruyordum, ama bir yere bir onun sandukasına bakarken hâlâ yüzümden düşen bin parçaydı. Caminin çıkışındaki kapı çok alçak olduğundan başımı küt diye vurdum. Yüzümü yukarı çevirdiğimde, sandukasının yanı başında olanca haşmetiyle duran Hazreti Şems’i gördüm. Devâsâ bir cüssesi vardı ve tacı, sandukasının değil, başının üzerinde duruyordu. Bana tebessüm ederek birkaç saniyeliğine orada öylece durdu ve sonra bir anda gözden kayboluverdi. Bu tecrübe beni o kadar derinden etkiledi ki, Türkiye’de geçirdiğim zamanın geri kalanında, âdeta başka bir şey düşünemez oldum. </p>
				<p class="e-paragraf">Hazreti Şems’in huzurundan ayrıldıktan sonra, Konya Büyükşehir Belediye Başkanı bizi makamında kabul etti, fevkalade sıcak, samimi ve misafirperver davrandı. Konya’nın kardeş şehirlerle ilişkilerinden ve şehrine dair ümitlerinden bahsetti. Hacı Malik el-Şahbaz’a<span class="e-dipnotno"><a class="footnote-link" href="#footnote-230-17" id="footnote-230-17-backlink">17</a></span> olan hayranlığından söz etti. Beraber çay içtik ve namaz kıldık. Daha sonra bizi muazzam güzellikteki balkonuna aldı ve birbirinden güzel hediyeler takdim etti. Başkan’ın yanından ayrıldıktan sonra, Şeyh Ahmet Hoca derin bir iç çekti. Bu samimi iç çekiş, beni zahirî ve bâtınî hakikatler üzerine tefekkür etmeye sevk etti. </p>
				<p class="e-paragraf">Başkan’ın makamından ayrılır ayrılmaz tren istasyonunun yolunu tuttuk. Konya’ya vardığımızda olduğu gibi, şehirden ayrılırken de istasyona çok sayıda kardeşimiz gelmişti. Bu fevkalade uğurlama, içimde hem tatlı hem de acı hisler uyandırdı. Bizi uğurlamaya gelenler için oracıkta bir şiir yazdım. Bu şiiri, bizi İstanbul’a geri götürecek olan tren yavaş yavaş hareket etmeye başladığında ancak bitirebildim ve şiirin yazılı olduğu kâğıdı pencereden aşağıya uzattım. </p>
				<p class="e-paragraf">Trenle yaptığımız dönüş yolculuğu olaysız geçti. Gelgelelim, yolculuk boyunca gözüme bir an olsun uyku girmedi. Bütün gece bir o yana bir bu yana dönüp durdum. Yolculuk bir türlü bitmek bilmedi. Ertesi gün, yani Perşembe günü, akşamüstü Cerrahi Dergâhı’nı ziyaret ettik. Ziyaretimiz, Şeyh Muzaffer Ozak’ın vefatının on ikinci yıl dönümüne tevafuk etmişti. Burada, Şeyh Muzaffer Efendi’nin çok kıymet verdiği dervişlerden biri olan İbrahim Baba’yla görüşme ve hasbıhâl etme fırsatı buldum. Kendisiyle seneler evvel Şeyh Muzaffer Efendi’nin sahaf dükkânında tanışmıştım. İbrahim Bey, dergâhtan ayrılmadan önce Hâcet Penceresi’ne uğramayı unutmamamızı öğütledi. Bu pencerenin üzerine hüsn-ü hatla şu sözler yazılmıştı: “Ya Kutbu’l-Ârifîn Pir Nûreddin el-Cerrâhî.” Hazreti Pir’in ruhuna Fatiha okudum ve dergâhtan ayrılmadan önce, Peygamber Aleyhisselâtüvesselâm’a son bir salâvat gönderdim. Dergâhtan çıkmak üzereyken gökyüzünün haşmetli karanlığında yapayalnız duran bir yıldız gördüm. Yıldız kuzeybatı yönünde asılı duruyor ve etrafına öyle parlak bir ışık saçıyordu ki, sanki gökyüzünü delip geçmiş gibi bir hâli vardı. Eğilip selâm verdiğimde ve salâvat getirdiğimde de ışıl ışıl parlamaya devam ediyordu. Dergâhtan çıkarken gözüme ilişen bu yıldız, ışığıyla âdeta şuurumu dağlamıştı. Yıldızın zihnime mıhlanan ışığı, ertesi sabah gün ağarıncaya kadar sönmek bilmedi. </p>
				<p class="e-paragraf">Cuma sabahı, 16. yüzyılda yaşamış müstesna bir şeyh olan ve Kanuni Sultan Süleyman’ın sütkardeşi olarak da tanınan Şeyh Yahya Efendi’nin türbesini ziyaret ettik. Onun huzurunda dururken, hayli hafif ve latîf bir rayiha çalındı burnuma; bu rayihaya içime işleyen derin bir huzur eşlik ediyordu. Daha sonra bu zâtın dinî ilimlerin yanı sıra tıp, matematik ve daha nice bilimlerde de otorite kabul edilen, son derece meşhur bir şahsiyet olduğunu öğrendim. Kendisi, hayatı boyunca istisnaî bir irşada mazhar olan, nicelerini irşad eden ve irşadını nakleden mümtaz bir tasavvuf ehliydi. Türbesinin yanına akrabaları da defnedilmişti. Şeyh Yahya Efendi’nin halefi Mehmet Nuri Efendi’nin huzuruna vardığımda içimde aniden kopan şiddetli bir fırtınayla sarsıldım. Şeyh Yahya Efendi’nin kızı Tasasız Raziye Sultan’ın huzuruna geldiğimde ise, ruhundan yansıyan nûru ve gözlerindeki hikmeti tâ yüreğimde hissettim. Şeyh Yahya Efendi’nin oğlu Şeyh Ali Efendi’nin huzuruna geldiğimdeyse beni en çok etkileyen, insanın içine işleyen tebessümü oldu. </p>
				<p class="e-paragraf">Sırayla huzurlarına vararak önlerinde niyaza durup selâm verdiğim her bir ruh selâmımı aldı ve bana selâm etti. En sonuncu kabre geldiğimde, alışılmadık bir havlama sesi çalındı kulağıma. Senelerden beri duymadığım bu sesi hemen tanıyıverdim. Evet, ses bir köpek havlamasına benziyordu ama türbenin civarında sadece kediler vardı. Ayrıca, bu mahlûk bu tanıdık sesi etrafı bir grup yaygaracı köpek tarafından çevriliyken çıkarmış olsa bile, öyle kendine özgü bir sesti ki, alışılmış havlama sesinden hemen ayırt edilebilirdi. Bu sesi Yürüyen Çalılıklar’ın arasında da duymuştum, ama en net duyduğum yer, tekkemizin yakınında bulunan Eski Mezarlık’tı. </p>
				<p class="e-paragraf">Kulaklarımdan gitmeyen bu ses, bana <span class="e-italik" xml:lang="tr-TR">altın ipliğin</span> hem zahirî hem de bâtınî âlemlerin içinden geçtiğini hatırlattı. Upstate New York’taki<span class="e-dipnotno"><a class="footnote-link" href="#footnote-230-18" id="footnote-230-18-backlink">18</a></span> Eski Mezarlık ziyaretim ile İstanbul’daki türbe ziyaretim arasında geçen senelerde yaşadığım her şey, her nerede olursam olayım hakikatle karşılaşma ihtimaline karşı gönlümü ve gözlerimi açık tutmaya çağırıyordu beni. Bu sesler apaçık gösteriyordu ki, bir daire çizerek, başladığım noktaya geri dönmüştüm. <span class="e-italik" xml:lang="tr-TR">Gölgeler Koridoru</span>’nun dersleri sona ermişti. Bundan böyle önümde duran zorlu ödev, ayaklarım zahirî âlemin üzerine basarken, şuurumun zahirî ve bâtınî âlemleri birlikte adımladığı aşkın bir hayatı yaşamaktı. Allah Azze Celle hepimize yardım eylesin. </p>
				<p class="e-1-baslik" id="toc_marker-16-2">ŞEYH’TEN DEYİŞLER</p>
				<p class="e-daryazi">Sâfî bir kalp, sâfî bir ruh... Salih amellerle dolu bir hayat... Diğerkâm olmak, herkese muhabbet ve nezaketle muamele etmek ve kimseye kötülük etmemek... Herkese eşit fırsat vermek... Neden olmasın? </p>
				<p class="e-daryazi">Herkesin gerçekte kim olduğunu Âlim-i Mutlak olan Allah bilir. Müslüman olmak, en şerefli unvanı taşımaktır. Bu, başrahiplerin ve devlet başkanlarınınkinden daha itibarlı, kralların ve prenseslerinkinden daha âlî bir unvandır. “Allah’a teslim olmuşluktan” daha şerefli bir unvan yoktur.</p>
				<p class="e-daryazi">Tarikat, fırtınadan göz gözü görmezken insanlığa yol gösteren nûrdur. Tarikat, hakikati savunan insanlardan oluşur. Hakikati savunmak Müslüman’ın olmazsa olmaz özelliğidir. </p>
				<p class="e-daryazi">Her şey Allah’a göre yaşamakta saklıdır. Allah’a göre yaşamaktır kıblemız, Kâbe’miz. Tüm imkânlar elimizde olduğuna göre, insanlara model olacak olan da biziz. Eğer Afganistan’daki ya da Çeçenistan’daki insanlar, bizim elimizdeki fırsatlara sahip olsalardı, içlerinden çok sayıda Nobel Ödüllü insan çıkabilirdi. </p>
				<p class="e-daryazi">Tarikat’ın marifeti, Allah’ın sırları üzerindeki perdeleri kaldırmaktır. Peki bunu nasıl yapabiliriz? Elimize bir çekiç alıp her türlü alışkanlığı ve kalıbı kırıp parçalayarak. Bunu yapmazsak alışkanlıklar ve kalıplar yeni bir din haline gelecektir. </p>
				<p class="e-daryazi">Kulluğunuzu seve seve, gönüllüce edâ edin; bu da olmazsa sabrederek kullukta direnin.</p>
				<p class="e-daryazi">Hikmetin anahtarı, fakr’da saklıdır. </p>
				<p class="e-daryazi">Keşfe erişirseniz, eşyayı olduğu gibi görmeye başlarsanız, muhabbetin kuyunuza damla damla aktığını göreceksiniz. Ve bir gün gelecek, kalbinizde kimseye karşı en ufak bir kinin kalmadığını göreceksiniz. </p>
				<p class="e-daryazi">Kıyamet, dörtnala koşan kuzgunî siyah bir at misali hızla yaklaşmaktayken, dünya denen hırsız görme kabiliyetimizi kimbilir kaç kere çaldı bizden!</p>
				<p class="e-daryazi">Kurban keserken kendimize şunu sormalıyız: Masum bir hayvanın canına mı kıyıyorum, yoksa hayatımı değiştirecek kesin bir karar mı alıyorum? Bu kurbanı bu kararımın arkasında durmak niyetiyle ve yeni seçtiğim yola baş koyarak mı kestim?</p>
				<p class="e-daryazi">Hayallerinizin ardı sıra koşun. Hayaller ufkunuzdan hiç kaybolmasın ama kendinizi de paralamayın. Enerjinizi böyle tüketmeyin. Zira hesap gününde herkes kendi “kitabı”yla baş başa kalır. </p>
				<p class="e-daryazi">Tarikat’te Burak’ımız fenâ’dır, hiçlik makamıdır. Hakk’a Hakk karşısında hiç olarak gidebilirsiniz ancak. </p>
				<p class="e-daryazi">Hiçliğini düşün ve hiç ol. </p>
				<p class="e-daryazi">O kıldan ince ipe asılıdır imanın taş gibi ağırlığı. </p>
				<p class="e-daryazi">Allah, ümidinizi hepten yitirdiğiniz anlarda bile sizi asla yüz üstü bırakmaz. Ah, her yerde ne kadar bol keramet var, ne kadar çok iyilik ve ihsan var. Allah izin verince, her şey mümkündür.</p>
				<p class="e-daryazi">Güneş doğmadan sabah olmaz. Önemli olan beklemeyi bilmektir.</p>
				<p class="e-daryazi">Peygamber’in gerçek tacı Allah’ın nûrunun tacıdır. O hâlde, sünnetinin, hâl ve davranışlarının, söz ve tavırlarının takip edilmesini Peygamber Aleyhisselâtüvesselâm’dan daha çok hak eden ve buna daha çok lâyık olan kimse var mıdır?</p>
				<p class="e-daryazi">Toprağa gömülerek boğulan kızların hâli, görünüşte özgür ama gerçekte mahpus zavallıların halinden pek farklı değildir.</p>
				<p class="e-daryazi">Kendilerini bu dünyanın iktidarından pay alma yarışından uzak tutanlar ancak insanlığa katkı sunar, kendilerini hakikate adarlar.</p>
				<p class="e-daryazi">Bütün mesele; zulme, zorbalığa ve Allah’tan başkasına kul olmaya kıl kadar taviz vermemek için cihad etmektir. </p>
				<p class="e-daryazi">Ehl-i Beyt ruhu bütün zamanları aşar. Kerbelâ tarihî bir olay değildir; az önce gözlerimizin önünde olup bitmiştir. </p>
				<p class="e-daryazi">Onlar, hayatın türlü hâllerini tadarak, bir beladan diğerine savrulan insanların arasında, çığa kapılarak gitgide büyüyen bir kartopu misali büyüyorlar. Ruhları Allah’ın huzurunda, semada tekâmül ediyor. Onların yolu, yuvarlanarak büyüyen bir kartopunun takip ettiği yol kadar dosdoğru bir yol.  </p>
				<p class="e-daryazi">Kendini unut. Ayrılık acısını hisset. Ve şimdi ayrılığı da unut. Hiç olup öyle başla namaza.</p>
				<p class="e-daryazi">Allah, kullarını sıkıntılarla sınar. Hakkın yanında olanlar çoğu kez büyük acılar çeker, diğer taraftakiler ise hakkın sesine sağır olur.</p>
				<p class="e-daryazi">Herkes, er ya da geç kendine şu soruyu soracaktır: “Bu dünyada var olmamın amacı ne?” Şeytan insanlığın mezarını kazmaktayken, şehitlerin bize söyleyeceği, hayatlarıyla bize anlatacağı bir şey yok mu sizce?</p>
				<p class="e-daryazi">İnsanlığın geleceğini ilgilendiren sorunlar hiçbir zaman bu kadar ciddî boyutlara varmamıştı. Yaralandık, kanıyoruz. Acilen bir merhem bulmamız gerekiyor. </p>
				<p class="e-daryazi">Yolu İslâm’ın içinde aramalı. İslâm’ın dışındaki her yol Allah’ı inkârla malûl olduğundan, sonuçsuzluğa ve anlamsızlığa mahkûmdur. </p>
				<p class="e-daryazi">Gün gelir Allah kralları köle, köleleri kral yapar. Kabiliyetlerinizi kullanarak gidebildiğiniz yere kadar gidin. </p>
				<p class="e-daryazi">İblis’in Âdemoğlu ile alıp verememesinin özünde, derinlerde bir yerde İblis’in incinmişliği yatar. </p>
				<p class="e-daryazi">Şeriat okyanus, tarikat gemi, hakikat inci, marifetullah ise girdaptır; girdaba yeterince yaklaşırsanız, sizi içine çeker ve okyanusa gark eder.</p>
				<p class="e-daryazi">Âşığın hiç ummadığı bir anda ihanete uğramasından daha acısı ne görülmüş ne duyulmuştur. </p>
				<p class="e-daryazi">Kara sevdaya düşen ve şehvetlerinin kölesi olan kimileri âşık olduklarını zannederler. </p>
				<p class="e-daryazi">Cömertlikte insanın izzetini kaybettirecek kadar ölçüsüz olunmamalı. </p>
				<p class="e-daryazi">Onur ve haysiyet konuları, aşk bahsi içinde ele alınmalı.</p>
				<p class="e-daryazi">Bu dünya, ezel ve ebed’in arasında sıkışıp kalmış bir göz yanılgısıdır. </p>
				<p class="e-daryazi">Allah, kâinatı mikro düzeyde idare ediyor değil; her hâlini her an bizzat idare etmektedir. Şehidallâhu ennehû... [Şahittir Allah her şeye, her işe…]</p>
				<p class="e-daryazi">Mahalia Jackson,<span class="e-dipnotno"><a class="footnote-link" href="#footnote-230-19" id="footnote-230-19-backlink">19</a></span> bir şarkısında bulunan şu dizelerde hakkı dile getirmiş: <span class="e-italik" xml:lang="tr-TR">Allah var, çünkü ben O’nu ruhumda görüyorum.</span> </p>
				<p class="e-daryazi">Şunu hep aklınızda tutun: Sorunlar ancak ilgi odağınıza kendinizi koyduğunuzda baş gösterir. Hayatınızın merkezine Allah’ı koyarsanız, O’nun “bak!” dediği yerden bakarsanız, sorunlarınızı O çözer. Kişisel gündemleriniz olabilir ama bunları Allah’ın önüne koymamalısınız. </p>
				<p class="e-daryazi">Abdestinizi tam almazsanız, namazınız da tamamlanmaz. Demek ki, bitişleri başlangıçlar belirler.</p>
				<p class="e-daryazi">Hak yolunda yürürken tökezleyebilir ve düşebilirsiniz. Unutmayın ki, yoldaki küçük şeyler tökezletir ve düşürür insanı, büyük şeyler değil. </p>
				<p class="e-daryazi">Karıncaların neslinin tükenmesi büyük bir çevresel felaket olur ama insan neslinin tükenmesinin çevreye hiçbir zararı olmaz.</p>
				<p class="e-daryazi">Rüzgâr olmasaydı, bütün dünyayı örümcek ağları sarardı. </p>
				<p class="e-daryazi">Eğer Allah’a inanıyorsan, hiçbir şeyden korkmana gerek yok. </p>
				<p class="e-daryazi">Bütün pencereleri açın, ruhunuz nefes alsın. Neden her mevsimin tadını çıkarmayalım ki? Bizi bunu yapmaktan men eden, kaybetme korkumuzdur. O kadar çok şeyin sahibi olunca, korkmayı öğrendik; oysa sahip olduklarımızdan vazgeçebilme becerisi kazanmaktır kulluk. </p>
				<p class="e-daryazi">Allah’ın ihsan ettiği nimetleri israf etmek, cezasız kalmayacak bir cürümdür.</p>
				<p class="e-daryazi">Allah’ın rahmetinden ümit kesen, İslâm’dan çıkmış demektir. Allah’a inanan ve güvenenler taviz vermez ve ümitlerini kaybetmezler. Ümitsizliğe düşmek ölmekten beterdir. </p>
				<p class="e-daryazi">Bir münafığı yanımda dua etmeye başladığında tanırım. </p>
				<p class="e-daryazi">Hoşlanmadığım iki şey daha var; yalan ve gıybet. </p>
				<p class="e-daryazi">Siz Allah’tan ümit kesersiniz, ama Allah sizden ümit kesmez.</p>
				<p class="e-daryazi">Görünen, gerçek değildir; gerçek, her zaman görünür değildir. </p>
				<p class="e-daryazi">Âfâkta, dış âlemde zaferler elde etmek istiyoruz; ancak enfüste, kendi iç âlemimizde nefsimizle savaşmaktan kaçıyoruz. </p>
				<p class="e-daryazi">Kendimizce yollar çizmişiz, oradan oraya yürümek istiyoruz. Ancak kendi yollarımızda yürürsek, kendimizi köleleştireceğiz. Kölenin elinin altına her türlü imkân ve konforu vermişler ama o yine de kaçmış. Peki biz nasıl kaçarız? Bizi dünyaya bağlayan zincirleri kırıp Allah’la yaptığımız sözleşmenin iklimine koşarak...</p>
				<p class="e-daryazi">Hakikatin sahibi siz değilsiniz, Allah’tır. İlâ-yı Kelimetullah sizin elinizde değil, Allah’ın elindedir. Yoksa, Kerbelâ Olayı İslâm’ın mezarı olurdu. </p>
				<p class="e-daryazi"><span class="e-italik" xml:lang="tr-TR">Fe bi eyyi âlâi rabbikumâ tukezzibân... </span>Allah’ın ihsan ettiği nimetleri inkâr etmektir ve bu, cezasız kalmayacak bir cürümdür.</p>
				<p class="e-daryazi"><span class="e-italik" xml:lang="tr-TR">Ûzkurûllallâhe zikren kesîrâ</span> ayeti, tarikatın Kur’ânî temelidir. </p>
				<p class="e-daryazi">Allah’ın affettiği günahların sayısı atların yediği arpa tanelerinin sayısıncadır. </p>
				<p class="e-daryazi">Şeyh, bize Feridüddin Attar’ın “Hangi makama gelirseniz gelin, O’nu düşünmeksizin, O’nu unutarak bir nefes dahi alırsanız, bu haddi aşmaktır” sözlerini nakletti. </p>
				<p class="e-daryazi">Kardeşlerimiz alkol ya da uyuşturucu kullansalar da kardeşlerimiz olmaya devam ederler, ama ahlak, fakr ve ubudiyetin bileşimi olan Tarikat’te kendilerine yer bulamazlar. </p>
				<p class="e-daryazi">Bazı insanlar Allah’ı, bazıları ise Allah’tan başka her şeyi, yani masivayı tercih eder. </p>
				<p class="e-daryazi">İnsan tarikatsız ya da cemaatsiz olabilir, ama mürşidsiz olamaz. </p>
				<p class="e-daryazi">Şüphe, aşkın en büyük bozguncusudur. [Şeyh, Hazreti Muhammed Aleyhisselâtüvesselâm ve Hazreti Cebrail Aleyhisselâm’ın Sidretü’l-Münteha’ya yükseldiği miracı anlatırken söyler bunu.]</p>
				<p class="e-daryazi">Aşksız marifetullah olmaz. Aşksız adam, lüzumsuz adamdır.</p>
				<p class="e-daryazi">İblis, Allah’a aşkının Allah’ın yaratıp ruh üflediğinden daha büyük olduğunu sanmış ve aldanmıştır. </p>
				<p class="e-daryazi">Arayışta olanlar muhibdir; sevdiklerini bilirler. Huzura kabul edilmişler ise müridlerdir; sevildiklerini bilirler. Dervişler müridlerin içinden çıkar. </p>
				<p class="e-daryazi">Kalbin bir günahı, kalıbın bin günahından beterdir. </p>
				<p class="e-daryazi">Mürid’in gözü yerde olmalıdır, ancak başı Şeyh’in cübbesini gözden kaçırmayacak kadar da dik olmalıdır.</p>
				<p class="e-daryazi">Seyr ü sülûk’un sırrı Allah’a güvenmektir.</p>
				<p class="e-daryazi">Giderek daha çok insanın Ehl-i Beyt’in kapısını çalacağı günler yaklaşmaktadır. Bugüne kadar, herkese hüsn-ü zanla baktık, ama kısa zaman sonra kapılar bir daha açılmamacasına kapanacak, tıpkı Nuh’un gemisinde olduğu gibi. Geri dönüşü olmayan o yola girmemize az kaldı. O an gelip tufan koptuğunda, dağlar gibi dalgalar yükselecek ve düşüşler müthiş sert olacak.</p>
				<div class="footnotes">
					<div class="footnote">
						<p class="e-dipnotmetni"><a class="footnote-anchor" href="#footnote-230-16-backlink" id="footnote-230-16">16</a>	O gece yapılan sohbette şimdilerde rahmetli olan Konyalı evsahibi Muammer Tolasa, çayın nasıl olması gerektiğini Prof. Dr. Nihat Çetin’e ait şu mısralarla anlatmıştı: “<span class="e-italik" xml:lang="tr-TR">Çay kadehte dîde efruz olmalı/ Lebreng ü lebriz-i lebsuz olmalı</span>” Yani, çay bardakta gönle hoş görünmeli; dudak renginde, dudak sıcaklığında ve dudak tadından olmalı. (çev. notu)</p>
					</div>
					<div class="footnote">
						<p class="e-dipnotmetni"><a class="footnote-anchor" href="#footnote-230-17-backlink" id="footnote-230-17">17</a>	<span>ABD’li siyaset adamı ve siyah hakları savunucusu Malcolm X’in (1925-1965) ihtida ettikten sonra aldığı isim (çev. notu). </span></p>
					</div>
					<div class="footnote">
						<p class="e-dipnotmetni"><a class="footnote-anchor" href="#footnote-230-18-backlink" id="footnote-230-18">18</a>	Upstate New York: ABD’nin New York eyaletinin, eyalet merkezinin kuzeyinde bulunan bölgesi (çev. notu). </p>
					</div>
					<div class="footnote">
						<p class="e-dipnotmetni"><a class="footnote-anchor" href="#footnote-230-19-backlink" id="footnote-230-19">19</a>	Mahalia Jackson Gospel’in kraliçesi olarak bilinen Afrika kökenli merhum ABD’li şarkıcı (çev. notu). </p>
					</div>
				</div>
			</div>
		</div>
	</body>
</html>