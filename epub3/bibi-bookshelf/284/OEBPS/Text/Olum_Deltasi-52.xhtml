<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-52</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-47"><span class="bold bizsmart" xml:lang="tr-TR">- 38 -</span></p>

    <p class="baslik-2 bizsmart" id="toc_marker-47-1"><span class="bold bizsmart" xml:lang="tr-TR">4 Nisan Çarşamba</span></p>

    <p class="govde-metin bizsmart">Sabah olmak üzereydi. Ortalıkta kimseler yoktu. Kısaca karanlığın içinden kimse çıkıp gelmemişti. Ama hiç uyumamıştım. Bir ara sabaha karşı dalar gibi oldum, ancak karga ve martıların acı çığlıkları birazcık uykuyu bile bana çok görmüşlerdi. Aslında iyi ki de uyandırmışlardı. Zaten o kısacık uykumda kâbuslar görmüştüm. Hem korkuyor, hem de seviniyordum. Korkuyordum, çünkü inanılmaz tehlikeli şeyler oluyordu. Seviniyordum çünkü bir şeyler yakaladığımı sanıyordum. Yataktan fırlayıp alelacele giyindim. Erdoğan Beyler henüz uyuyorlardı. Onları uyandırmadan evden çıkmalıydım. Teşekkürlerimi ve erken çıkmam gerektiğini belirten kısa bir not yazıp odamdaki yatağın üzerine bıraktım. Belki biraz ayıp olacaktı ve dün bu davranışıma hiçbir anlam veremeyeceklerdi ama daha fazla bekleyemezdim.</p>

    <p class="govde-metin bizsmart">Tabloyu ve dizüstü bilgisayarımı yanıma alarak sessizce dışarı çıktım. Kabataş’a gitmek üzere yedi vapuruna bindim. Vapura binince derin bir “Oh!” çektim. Sadece bir tek şey düşünüyordum; tablo profesörünü üniversitedeki odasında bulabilmeyi. Henüz daha hiçbir şey tam kesinleşmemişken Çetin’i de aramak istemiyordum.</p>

    <p class="govde-metin bizsmart">Kabataş’tan iner inmez bir taksiye atladığım gibi soluğu üniversitede aldım. Saat dokuza çeyrek vardı. Profesör henüz gelmemişti. Üniversitenin kafeteryasında kendime çift kaşarlı tost ve çay ısmarladım. Kafeterya öğrencilerle doluydu. Şefi arayıp bir işim olduğunu, biraz gecikeceğimi bildirdim. Bir süre sonra yeniden yukarı çıkıp profesörün odasına gittim. Hala gelmemişti. Saat dokuzu on geçiyordu. Sabırsızlanıyordum. Asistanların odasına gidip profesörün ne zaman geleceğini sordum. Kesin olarak bilmiyorlardı, ama saat ona doğru geleceğini söylediler. Demek ki gelmesine daha elli dakikalık bir zaman vardı. Heyecandan yerimde duramıyordum. Bir süre koridorda oyalandım. Aksi gibi profesörün telefonu yanımda yoktu. Sonra dayanamayıp asistanların odasına gidip profesörün telefonunu istedim ve çok önemli olduğunu söyledim. Asistanlardan biri kendi cep telefonundan aradı. Profesör asistana yarım saat içinde üniversitede olacağını söyledi.</p>

    <p class="govde-metin bizsmart">Yaklaşık yarım saat sonra profesör gözüktü. Bana yine gözlüklerinin üzerinden bakarak, “Hayrola Ahmet Bey, sabah sabah hangi rüzgâr attı sizi buraya?” dedi. Birlikte odasından içeri girdik.</p>

    <p class="govde-metin bizsmart">“Efendim, hatırlarsanız size bir tablo getirmiştim ve siz onun içindeki mesajı çözmüştünüz. Ancak şimdi o tablonun bir başkasıyla değiştirildiğini fark ettim. İki farklı tablo var şu anda elimde. Birisi sizin çözdüğünüz tablo, diğeri ise aynı tablonun çok az farklı bir benzeri. Ancak diğeri bilgisayarımdaki fotoğraf CD’sinin içinde bulunuyor.”</p>

    <p class="govde-metin bizsmart">Profesör hiçbir şey anlamamış gibi yüzüme bakıyordu. Heyecandan tam olarak açık anlatamamıştım.</p>

    <p class="govde-metin bizsmart">“Yani siz şimdi bana getirdiğiniz tablonun bir benzeri olduğunu mu söylemek istiyorsunuz?”</p>

    <p class="govde-metin bizsmart">“Evet,” dedikten sonra profesöre olayı daha açık bir şekilde anlattım. Profesör o zaman, “Tamam, getir bir bakalım,” dedi büyük bir merakla. O da heyecanlanmıştı. Bilgisayarımı açtım, dosyaya girip o fotoğrafı buldum. Diğer tabloyu da kâğıdından sıyırarak profesörün önüne koydum. “Lütfen bir bakın,” diyerek, farklılıkları ona gösterdim. Profesör gayet dikkatli bir fotoğraftaki tabloya, bir de diğerine birkaç dakika baktıktan sonra, “Evet, iki tablo arasında gerçekten fark var. Fotoğraftaki tabloda renkler daha cansız, ama bundaki daha parlak ve biraz koyu. Diğer farklılıklar da açıkça görülebiliyor,” dedi. Evet, yanılmamıştım, bu beni çok sevindirmişti.</p>

    <p class="govde-metin bizsmart">“Ancak bilgisayardan bu fotoğrafın içindeki yazılı şifreyi çözmek kolay değil. Ayrıca bu kızın yüzü, fotoğrafın kenarını kapatmış. Fotoğrafı büyütürsek de deforme olacağından şifreyi çözmemiz zorlaşacak,” deyince, canım çok sıkıldı. “Peki, yine de çözmek mümkün ama değil mi?” diye sordum. Profesör yanıt vermeden bilgisayardaki fotoğrafı incelemeye başladı. Sonra, “Evet, tabii, ama epey zaman alabilir,” diye yanıtladı. Profesör işi yavaştan alıyordu, bunu acilen bugün çözmesi gerektiğini anlattım. Yoksa her şey için geç olabilirdi. Zaman en değerli şeydi artık.</p>

    <p class="govde-metin bizsmart">“Yalnız birkaç saatimi alabilir, isterseniz burada bekleyin, isterseniz gidin, ben size haber veririm,” dedi profesör, yine cam gözlüklerinin üzerinden bana bakarak.</p>

    <p class="govde-metin bizsmart">“Gidemem efendim, burada beklemeyi tercih ederim, bu hayati derecede önemli.”</p>

    <p class="govde-metin bizsmart">“O zaman bir bakalım, ama sıkılırsanız, dışarı çıkabilirsiniz.”</p>

    <p class="govde-metin bizsmart">Sıkılmak ne demekti? Gün boyu sürse bile beklemeye hazırdım. Profesör fotoğrafı incelemeye başladı.</p>

    <p class="govde-metin bizsmart">Bu arada bazı öğrenciler içeri girip profesöre bir şeyler soruyor, çalışmasını bölüyorlardı. Profesör gayet sabırla onları dinliyor, yanıt veriyor, onlar gidince de yeniden fotoğrafı incelemeye koyuluyordu. Ben ise içeri her öğrenci girişinde içimden bir küfür savuruyor, söyleniyordum. Yüzümdeki sinirli ifadeye fark eden profesör de, “Öğrencileri geri çevirmek olmuyor, bildiğiniz gibi bizim asıl amacımız onları eğitmek,” diyerek, beni bir güzel üstü kapalı azarlıyor, ben de dersimi böylece alıyor, yüzümdeki ifadeyi zoraki de olsa değiştiriyordum.</p>

    <p class="govde-metin bizsmart">Yaklaşık üç saattir bekliyordum. Profesör ara sıra kendi kendine söyleniyor, hemen kalemi eline alıp kâğıda bir şeyler karalıyor, sonra da yine kendi kendine, “Yok yok, böyle değil, yanlış oldu,” diyerek, yeniden incelemeye dalıyordu. Bu arada yüzündeki ifade hiç değişmiyordu. Meraktan çatlamak üzereydim.</p>

    <p class="govde-metin bizsmart">Sonunda elindeki kalemi ve gözündeki gözlükleri masaya fırlatıp, geriye doğru yaslandı ve yüzünü ovuşturdu. Gözlerini tavana dikip bir süre öyle kaldı. Sonra bana doğru eğildi. “Çözdüm,” dedi. Meraktan ölebilirdim.</p>

    <p class="govde-metin bizsmart">“Ne buldunuz?” diye fısıldadım. Sanki sesim kaybolmuştu. Kalbim hızlı hızlı atıyordu.</p>

    <p class="govde-metin bizsmart">“Şöyle yazıyor,” dedi gözlerini fotoğraftan ayırmadan. Soluğumu tutmuş profesörün dudaklarından dökülecek sözcüklerin ne olacağını bekliyordum.</p>

    <p class="govde-metin bizsmart">“Tabloda, ‘Deltadan eroin nakliyesi yapılıyor,’ yazıyor,” dedi. İşte bu cümle benim beklediğim cümleydi. Utanmasan çocuklar gibi havalara sıçrayabilirdim. “Emin misiniz profesör?” diye sordum, titrek bir sesle.</p>

    <p class="govde-metin bizsmart">“Evet, aynen böyle yazıyor, uzun sürmesinin nedeni fotoğraftaki kızın yüzünün tablonun bir kenarını kapıyor olması. Yalnız bir veya birkaç kelime daha olabilir, ama çok daha teknik bir inceleme gerekiyor bunun için.”</p>

    <p class="govde-metin bizsmart">Bu bilgi bana yeter de artardı bile. Sonunda deltanın gizemini çözmüştük işte. Yanılmamıştım, yanılmamıştık, haklıydık. İçimi müthiş bir mutluluk dalgası kaplamıştı. Profesöre sarılmamak için kendimi zor tutuyordum.</p>

    <p class="govde-metin bizsmart">“Bu bilgi bize yeter profesör, her şey için çok teşekkür ederim. Çok önemli bir olayı aydınlattınız,” dedim. Hemen telefona sarılıp, Çetin’i aradım.</p>

    <p class="govde-metin bizsmart">“Çetin, lütfen beni başka güvenilir bir telefondan arar mısın?” dedim. Hemen profesöre dönüp odanın telefon numarasını öğrendim ve Çetin’e bildirdim.</p>

    <p class="govde-metin bizsmart">Çetin bir iki dakika sonra beni profesörün odasının telefonundan aradı.</p>

    <p class="govde-metin bizsmart">“Hayrola ne oldu?” dedi, heyecanla.</p>

    <p class="govde-metin bizsmart">“Çetin sonunda olayı çözdük.”</p>

    <p class="govde-metin bizsmart">“Hangi olayı?”</p>

    <p class="govde-metin bizsmart">“Delta ölümlerini, biz haklı çıktık.”</p>

    <p class="govde-metin bizsmart">“Nasıl?” diye sordu Çetin, bu kez sesi titreyen oydu. Ona dün geceden itibaren yaşadıklarımı tek tek anlattım. Çetin’in heyecandan nutku tutulmuştu. Sonra birden bağırdı.</p>

    <p class="govde-metin bizsmart">“Bravo Ahmet! Helal olsun sana.”</p>

    <p class="govde-metin bizsmart">İkimiz de sevinçten uçuyorduk. Profesör de merak ve heyecanla bana bakıyordu. Çetin bir süre sonra kendini toparladı ve hemen ciddileşti.</p>

    <p class="govde-metin bizsmart">“Ahmet, en önemli adım bundan sonra başlıyor. Siz şimdi profesörle oradan sakın ayrılmayın. Ben hemen İstanbul Emniyeti’ndeki arkadaşlarımı arayıp yanınıza bir ekip göndereceğim. Bu ekip eldeki tüm materyalleri sizden alacaklar, ayrıca sizin sözlü ve yazılı ifadenizi de kaydedecekler. Profesöre de söyle, sakın kimseye hiçbir şey belli etmeyin. Normal davranın. Ben de hemen bugün ilk uçakla oraya geliyorum. Benden telefon almadan sakın hareket etme.”</p>

    <p class="govde-metin bizsmart">“Tamam Çetin, bekliyoruz.”</p>

    <p class="govde-metin bizsmart">“Seni bir kez daha kutluyorum, seni emniyete almayı istemekle ne kadar haklı olduğumu bir kere daha anladım. Sen süper bir dedektifsin,” dedi coşkuyla. Çetin’in sesinde, hiç olmadığı kadar mutlu bir hava vardı.</p>

    <p class="govde-metin bizsmart">Profesörle ikimiz sakin bir şekilde gelecek olan polisleri beklemeye başladık.</p>

    <p class="govde-metin bizsmart">Yaklaşık iki saat sonra odaya dört polis girdi. Biri bana yapılan saldırıdan sonra ifademi alan deneyimli gasp masası polisiydi. Diğer ikisi yine emniyette tanıştığım narkotikten komiser Kemal, öbürü de yardımcısı Tarkan, dördüncüsünü ise daha önce hiç görmemiştim.</p>

    <p class="govde-metin bizsmart">Onlar bizim ifademizi almaya hazırlanırken, Kaan’ın bana neden böyle şifreli bir tablo hediye ettiğini, sonra Samsun’da neden hiç bu konuyu açmadığını ve tablonun sonra nasıl olup da değiştirildiğini düşünmeye başladım.</p>

    <p class="govde-metin para-style-override-4 bizsmart">Kaan önce bana gizli bir mesaj yazmış, sonra vazgeçmişti veya vazgeçirilmişti. Neden? Bunlar hala sırdı. Ama galiba çözümü yakındı.</p>
  </div>
</body>
</html>
