<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-16</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-11"><span class="bold bizsmart" xml:lang="tr-TR">- 9 -</span></p>

    <p class="govde-metin bizsmart">Kampın diğer tarafında subasar ormanları vardı. Ağaçların arasından sızan ışıklar, ormanın içinde renkli ışık gölge oyunları yaratıyordu. Burası bir zamanlar gittiğim İğneada’daki subasar ormanlarının bir başka benzeriydi sanki.</p>

    <p class="govde-metin bizsmart">Trakya topraklarında, Karadeniz’in en batı ucunda yer alan bir kıyı kenti olan İğneada’nın da doğası muhteşemdi. Dünyanın sayılı subasar ormanlarından birini barındırıyordu. Kışları denizle birleşen birçok göletin yer aldığı İğneada da, Kızılırmak Deltası gibi yüzlerce kuşu konuk ediyor, besliyor, sonra gönderiyordu. Göğe yükselen dev ağaçların yer aldığı orman, kışın suyun artmasıyla birlikte subasar ormanlarına dönüşüyordu.</p>

    <p class="govde-metin bizsmart">Güvenlik şefi Mikita, elimi sıkarak, “İyi günler,” dedi ve yanımızdan ayrıldı. Donuk mavi gözlerindeki bakışları buz gibiydi. Ellerindeki soğukluk derimin altına kadar işlemişti sanki. Aynı şekilde diğerleri de yanımızdan ayrılmıştı.</p>

    <p class="govde-metin bizsmart">Yalnız Oleksandra’nın bakışları ve elimi sıkışı yumuşak ve sıcaktı.</p>

    <p class="govde-metin bizsmart">“Sizi tanıdığıma çok memnun oldum, yine bekleriz,” dedi. Bu arada Kaan karavandan bazı evraklar almak için uzaklaştığında, Oleksandra ile baş başa kalmıştım.</p>

    <p class="govde-metin bizsmart">“Verdiğiniz bilgiler için çok teşekkür ederim,” dedikten sonra, tatlı Oleksandra’ya biraz hoş sözler söyleme, onun arkadaşlığından memnun kaldığımı belirtme ihtiyacı duymuştum, Kaan’ın gelmesini beklerken. Aklıma birden Kaan’ın ressamlığı geldi.</p>

    <p class="govde-metin bizsmart">“Kaan sizin resminizi yaptı mı?” diye sordum. “Hayır, henüz yapmadı ama bana çok güzel bir kuş tablosu hediye etti. Genelde insan resmi değil, kuş resimleri yapıyor, sanırım biliyorsunuz,” dedi gülümseyerek.</p>

    <p class="govde-metin bizsmart">”Biliyorum ama her şeyin bir ilki vardır. Bence mutlaka insan portresi yapmaya da sizinle başlamalı.”</p>

    <p class="govde-metin bizsmart">“Teşekkür ederim, çok naziksiniz. Bunu kendisine söyleyeceğim. Ancak Kaan biraz sıkılgandır. Bana benzer. Bana olan aşkını nasıl söyledi bilmek ister misiniz?”</p>

    <p class="govde-metin bizsmart">“Nasıl?”</p>

    <p class="govde-metin bizsmart">“Aşkını sözleriyle değil, bana hediye ettiği tabloyla söyledi.”</p>

    <p class="govde-metin bizsmart">“Anlamadım!”</p>

    <p class="govde-metin bizsmart">“Kaan’ın ressam olduğunu biliyorsunuz, ama bir steganograf olduğunu bilmiyorsunuz sanırım.”</p>

    <p class="govde-metin bizsmart">“Stenograf mı? Hayır bilmiyorum. Cahilliğimi bağışlayın ama stenografinin benim bildiğimden farklı bir anlamı mı var?”</p>

    <p class="govde-metin bizsmart">“Aslında steganografi, bir bilginin veya bir resmin, bir yazının içine başka bir bilgi, yazı veya resim gizleme sanatına deniyor. Yani bildiğimiz anlamından daha farklı bir anlamı var. Bildiğimiz, yani sanırım sizin bildiğiniz stenografi ise, yani kelimeleri kısaltarak hızlı yazma da, aslında bu gizleme sanatından doğmuştur. Steganografi eski Yunanca kelimelerden oluşmuştur. Stegano-Graphy, ‘gizli yazı’ anlamına gelmektedir.”</p>

    <p class="govde-metin bizsmart">“Anladım, bana yeni bir şey daha öğrettiniz, teşekkürler.”</p>

    <p class="govde-metin bizsmart">“Önemli değil, Kaan bana olan aşkını, bana armağan ettiği tabloya, ‘Oleksa, beni büyüledin. İlk gördüğüm günden beri deli gibi sana aşığım’ cümlelerini gizli olarak yerleştirmişti. Kuş resminin içindeki cümleleri ben bulamadım. O bana ipucu vererek yardım etmişti. Özetle bana aşkını ilk kez böyle söyledi.”</p>

    <p class="govde-metin bizsmart">“Çok etkilendim, ne kadar hoş ve farklı bir ilanı aşk.”</p>

    <p class="govde-metin bizsmart">“Evet, ben de çok etkilenmiştim. Ve o zaman gerçekten ona âşık olduğumu hissettim. Aslında yine de canlı olarak söylemesini tercih ederdim,” dedikten sonra, ilk kez kahkaha atmıştı Oleksandra. Onu böyle kahkaha atarken görmekten mutlu olmuştum. Mavi gözleri ışıl ışıl parlamaya başlamıştı.</p>

    <p class="govde-metin bizsmart">“Kaan söylemekten çekindiği şeyleri, daha çocukluğundan itibaren böyle söylermiş. Bu yeteneği sizin anlayacağınız, daha çocukken gelişmiş.”</p>

    <p class="govde-metin bizsmart">“Aşkını hala yine böyle mi ifade ediyor yoksa?”</p>

    <p class="govde-metin bizsmart">Oleksandra yine kahkahayı patlatmıştı.</p>

    <p class="govde-metin bizsmart">“Hayır hayır, artık canlı söyleyebiliyor.”</p>

    <p class="govde-metin bizsmart">Bu arada Kaan soluk soluğa yanımıza gelmişti.</p>

    <p class="govde-metin bizsmart">“Kusura bakmayın biraz geciktim, neler kaynatıyordunuz böyle?”</p>

    <p class="govde-metin bizsmart">“Oleksandra senin bir steganograf olduğundan ve aşkını tabloyla ilan ettiğinden söz ediyordu.”</p>

    <p class="govde-metin bizsmart">“Ya, öyle mi?” dedi Kaan, ama belli ki bu yaptığımız özel sohbetten hiç memnun olmamıştı. Yüzü asılmıştı. Oleksandra’ya, “Ne gerek vardı şimdi özel hayatımızı çok tanımadığımız bir gazetecinin önünde anlatmaya,” der gibi, buz gibi bir bakış fırlattı. Anlaşılan Kaan, özel hayatı ve aşkına ilişkin sırlarının açığa çıkmasından pek hoşlanmamıştı. Ciddi anlamda kızmıştı.</p>

    <p class="govde-metin bizsmart">Oleksandra, Kaan’ın bu bakışlarını fark etti ve biraz önceki neşesi birden yok oldu. Gözlerindeki parlaklık kayboldu. Yine o hüzünlü ifadesine büründü. Aslında bu oldukça hoş ve herkese anlatılması gereken etkileyici bir anıydı. Bu kadar kızacak ne vardı, doğrusu anlayamamıştım.</p>

    <p class="govde-metin bizsmart">“Neyse resim, aşk, tablo bırakalım bunları, yolumuza gidelim,” dedi Kaan, zoraki bir gülümsemeyle.</p>

    <p class="govde-metin bizsmart">Oleksandra’ya, “Hoşçakalın, umarım yine görüşürüz,” dedim. O da, “Ben de memnun oldum, görüşürüz,” dedi sıcak bir ses tonuyla. Yine aynı hüzünlü ifadeyle arkasını dönüp uzaklaşırken, ona bakmaktan kendimi alamamıştım.</p>

    <p class="govde-metin bizsmart">Nedense bu güzel ve tatlı kızın yüzündeki derin hüzün beni duygulandırmıştı. Bu hüznün arkasındaki sırrı merak ediyordum. Neydi acaba bu kızın derdi? Belki bir ara fırsat bulursam Kaan’a bunu soracaktım. Tabii sırf meraktan... Ve de fırsat bulabilirsem tabii.</p>

    <p class="govde-metin bizsmart">Kampın birkaç yüz metre uzağında Yörükler Köyü’ne yakın bir yerdeki park alanına doğru ilerliyorduk. Kaan’a kimsenin zahmet etmemesini, rahatlıkla şehre gidebileceğimi, sadece bir taksi çağırma konusunda yardımcı olmalarını ısrarla söylememe rağmen kabul etmemişti. Beni bırakacağını, hem ayrıca kendisinin de şehirde bir işi olduğunu söylemişti. Aslında Kaan’ın beni bırakacak olmasına için için sevinmiştim. Hem Oleksandra’nın hüznünün nedenini sorabilir, hem de Ruslar hakkında, özellikle de profesör hakkında biraz dedikodu yapabilirdik.</p>

    <p class="govde-metin bizsmart">Park yerinde çok sayıda otomobil vardı. Arabaların hemen hepsi yeni model ciplerdi. Kaan önceki akşam kullandığı siyah Toyota cipe doğru giderken, gökyüzünde dev bir kuş deltadaki göletlerden birine doğru hızla pike yapıyordu. Kaan’a gösterdim.</p>

    <p class="govde-metin bizsmart">“O bir arı şahini. Burada bunlardan çok vardır. Muhteşem kuşlardır. Ama merak etme, arı kuşlarını anlatmayacağım. Artık bu kuş bahsini burada kapatalım. Dinlemek istemezsin zaten artık,” dedi.</p>

    <p class="govde-metin bizsmart">“Evet, haklısın,” demek kabalık olurdu. O nedenle sesimi çıkarmadım. Haklıydı, yeniden kuşlara dönmek istemiyordum. Ama arı şahini de ilgimi çekmişti.</p>

    <p class="govde-metin bizsmart">Arka koltuğunda birkaç dergi, cep telefonunun şarj kablosu, müzik cdleri, el dürbünü gibi birtakım ıvır zıvır bulunan Toyota cip, gürleyerek hareket etti.</p>

    <p class="govde-metin bizsmart">“Cip senin mi?” diye sordum. Kaan, “Nerdee?” anlamında bana baktı ve sırıttı. Sorumu yanıtlamamayı tercih etmişti. İfadesiyle kendince yanıtını vermişti. Ben de üstelemedim. Yaklaşık kırk beş dakikalık bir yolumuz vardı. Kaan, beni kaldığım otelin önüne kadar bırakacaktı. Birkaç dakika sessiz bir şekilde yol aldıktan sonra dayanamayıp konuyu açtım.</p>

    <p class="govde-metin bizsmart">“Yahu Kaan, kusura bakmazsan sana bir şey sormak istiyorum. Biraz özel olabilir ama merak ettim. Sormazsam rahat edemem.”</p>

    <p class="govde-metin bizsmart">“Sorabilirsin tabii.”</p>

    <p class="govde-metin bizsmart">“Senin şu kız arkadaşın Oleksandra’nın yüzünde derin bir hüzün var. Biraz neşelenir gibi oluyor, ama sonra yine dalıp gidiyor. Ve başka bir âleme kayıyor gibi. Yüzündeki hüznü fark etmemek imkânsız. Acaba yanılıyor muyum?”</p>

    <p class="govde-metin bizsmart">Kaan birkaç saniye sessiz kaldı.</p>

    <p class="govde-metin bizsmart">“Haklısın, hüzünlü. Senin de dikkatinden kaçmamış. Bunu herkes fark ediyor. İlk tanıştığımızda ben de fark etmiştim. Onun bu hüznü bana çok çekici gelmişti. Ama sonra gerçeği öğrendim.”</p>

    <p class="govde-metin bizsmart">Yanılmamıştım. Bir şey vardı. Gözlerimi Kaan’a dikmiş, kulaklarımı da açmıştım.</p>

    <p class="govde-metin bizsmart">“Oleksa geçmişte çok büyük bir acı yaşamış. 1986’daki Çernobil kazasını hatırlıyorsun.”</p>

    <p class="govde-metin bizsmart">“Evet,” diye onayladım mırıldanarak, merakım giderek artıyordu, ama arkasından Oleksandra’nın dramatik yaşam öyküsünün geleceğini de hissedebiliyordum.</p>

    <p class="govde-metin bizsmart">“İşte ailesinin büyük bir bölümünü o kazada kaybetmiş,” diye devam etti Kaan, sonra derin bir nefes aldı. Sessizliğimi sürdürdüm, yanılmamıştım.</p>

    <p class="govde-metin bizsmart">“Çernobil nükleer reaktörü 26 Nisan 1986 yılında patladığında Oleksandra iki yaşındaymış. Ve büyük bir şans eseri Moskova’daymış. Teyzesi onu o kadar çok seviyormuş ki, kazadan iki gün önce yaşadığı yer olan Moskova’ya götürmüş. Kocasının işi Moskova’da olduğu için orada yaşıyorlarmış. Bir daha anne ve babasını hiç görememiş. Çünkü onlar tedavi edildikleri hastanede birkaç hafta sonra yaşamını yitirmişler. Anne ve babasından önce de büyük babası ile büyük annesini kaybetmiş. Birçok yakını da kazadan sonra yaşama veda etmişler. Bir yaşındaki erkek kardeşi ile ondan büyük beş ve yedi yaşlarındaki iki ablası ve dokuz yaşındaki ağabeyi kazadan etkilenmişler ama hala yaşamlarını sürdürüyorlar. Küçük kardeşi ile dokuz yaşındaki ağabeyi, kazadan on beş yıl sonra lösemiye, kız kardeşlerinden ikisi de tiroit kanserine yakalandıkları için yıllardır tedavi görüyorlar. Oleksa, aynı zamanda onların bakımlarını da karşılamaya çalışıyor elinden geldiği kadar.”</p>

    <p class="govde-metin bizsmart">“Kaç yaşında Oleksandra?”</p>

    <p class="govde-metin bizsmart">“Oleksa 26 yaşında. Küçük erkek kardeşi 25, ağabeyi 33, ablalarının biri 29, diğeri de 31 yaşında.”</p>

    <p class="govde-metin bizsmart">“Sen onları tanıdın mı?”</p>

    <p class="govde-metin bizsmart">“Hayır, henüz tanıma fırsatım olmadı, ama ilk fırsatta tanışmak istiyorum.”</p>

    <p class="govde-metin bizsmart">“Gerçekten çok dramatik bir hikâye. Hüznünün nedeni şimdi açıklık kazandı. Zavallı Oleksandra... Peki, yaşama şansları var mı kardeşlerinin?”</p>

    <p class="govde-metin bizsmart">“Onları bugüne kadar yapılan tedavilerle yaşatmayı başarmışlar, ama çok fazla bir ömürleri kaldığını sanmıyorum. Oleksa onlar için her türlü fedakârlığı yapmaya hazır, zaten her fırsatta yapıyor da…”</p>

    <p class="govde-metin bizsmart">“Gerçekten çok zor olmalı. İyi ki sen varsın ve onun yanındasın Kaan.”</p>

    <p class="govde-metin bizsmart">“Evet, onu çok seviyorum. Her zaman da yanında olmaya, ona destek vermeye kararlıyım.”</p>

    <p class="govde-metin bizsmart">“Buna sevindim.”</p>

    <p class="govde-metin bizsmart">“İşin en ilginç tarafı da ne biliyor musun? Teyzesi onu Moskova’ya götürmek için oyuncak kuşlarla kandırmış. O da kuşlarla oynaya oynaya trende Moskova’ya kadar yolculuk etmiş. Yani üç yaşında kuşlara olan ilgisi onun hayatını kurtarmış denebilir. O günden sonra Oleksa’nın kuşlara karşı ilgisi daha da artmış. Ve büyüyünce de hiç düşünmeden biyolog, kuş bilimci olmuş. Ve onu sahada görsen müthiş. Kuşlarla sadece ilgilenmiyor, onlarla resmen konuşuyor, anlaşıyor, olağanüstü bir dostluk kurabiliyor. Büyük bir yetenek ve bu yeteneğin yeryüzünde kimsede olduğunu sanmıyorum.”</p>

    <p class="govde-metin bizsmart">“Evet, gerçekten de müthiş bir öykü. Bu öyküyü yazmak isterdim doğrusu.”</p>

    <p class="govde-metin bizsmart">“Lütfen bunu yazmaya kalkma, bunu sana kayıt dışı anlattım. Bir dostum olarak, gazeteciye röportaj veren biri olarak değil. Eğer bir gün Oleksa kabul ederse o zaman röportaj yapabilirsin. Ama şimdi ona sormadan, iznini almadan bunu yazman doğru olmaz. Zaten o da şimdi böyle bir şeyi kaldıramaz, bu onu gereğinden daha çok üzer.”</p>

    <p class="govde-metin bizsmart">“Tamam tamam, merak etme, sen böyle istedikten sonra konu kapanmıştır.”</p>

    <p class="govde-metin bizsmart">“Teşekkür ederim anlayışına…”</p>

    <p class="govde-metin bizsmart">“Ne demek.”</p>

    <p class="govde-metin bizsmart">Oleksandra’nın öyküsü gerçekten çok müthişti. Bir gazetecinin ağzını sulandıracak cinsten. Ama mademki istenmemişti, yapacak bir şey yoktu. Üstelik biraz da utanmıştım böyle bir isteğimin olduğunu belli ettiğim için. Ama ne de olsa serde gazetecilik vardı. İlginç konuları, olayları haberleştirmek, öyküleştirmek bizim işimizin gereğiydi.</p>

    <p class="govde-metin bizsmart">Kaan beni bırakmadan önce şehirdeki evine götürdü. Kaldıkları apartman şehrin kalburüstü insanlarının oturduğu temiz bir semtteydi. Israr etmesine rağmen, zamanımın kalmadığını söyleyerek eve girmedim. Yaklaşık on dakika sonra geldi ve bana içinde deltaya ait fotoğrafların yer aldığı bir flashdisk verdi.</p>

    <p class="govde-metin bizsmart">“Ben bilgisayarıma kaydeder sana hemen geri veririm,” dedim ama kabul etmedi. Kendisinde bol miktarda flashdisk olduğunu belirterek, “Benden küçük bir hediye olsun,” dedi.</p>

    <p class="govde-metin bizsmart">Kaldığım otelin önüne gelmiştik sonunda. Saat beşe geliyordu. Birazdan hava kararacaktı.</p>

    <p class="govde-metin bizsmart">“Kaan bana hediye ettiğin tablodaki gizemi ben hala çözemedim. Ne olduğunu hala söylemeyecek misin?” dedim, biraz merak, biraz da şakayla karışık. Kaan şaşırmıştı.</p>

    <p class="govde-metin bizsmart">“O tablo hala duruyor mu?”</p>

    <p class="govde-metin bizsmart">“Tabii, benim Büyükada’daki evin duvarında asılı. Sevdiğim bir tablo.”</p>

    <p class="govde-metin bizsmart">Kaan bir süre konuşmadı. Sanıyorum düşünüyordu. Sonra sessizliğini bozdu.</p>

    <p class="govde-metin bizsmart">“O kadar önemli değil, basit bir şey. Her zaman senin doğa sevginin sürmesini dileyen bir mesaj içeriyordu, şimdi tam olarak hatırlamıyorum. Bir gün hatırlarsam sana söylerim. Sakladığın ve değer verdiğin için teşekkür ederim.”</p>

    <p class="govde-metin bizsmart">“Asıl ben sana teşekkür ederim, hem o güzel tablo, hem de bugün bana güzel bir gün geçirttiğin için. Oleksandra’ya selamlarımı ilet ve kendinize iyi bakın. Tekrar görüşürüz umarım.”</p>

    <p class="govde-metin bizsmart">“Umarım. Sen de kendine çok iyi bak. Duyarlılığın için bende sana teşekkür ederim. Profesörün kabalıkları için de özür dilerim. Ama biz ona alıştık.”</p>

    <p class="govde-metin bizsmart">“Hiç önemli değil, aslında çok kültürlü biri, tam bir profesör. Sohbeti benim için çok faydalı oldu.”</p>

    <p class="govde-metin bizsmart">“Sevindim.”</p>

    <p class="govde-metin bizsmart">“Projenizin başarılı olmasını dilerim. Bu arada beni projenin gelişimiyle ilgili ara sıra haberdar edersen sevinirim.”</p>

    <p class="govde-metin bizsmart">“Tabii, merak etme. Ben de senin seri yazını merakla bekleyeceğim. Başarılar,” dedi Kaan. Tam arabadan inmek üzereyken beni durdurarak, “Ahmet, henüz kesin değil, ama bir iş için belki bir ay sonra İstanbul’a geleceğim. Yıllar var ki adaya da gitmiyorum. Eğer gelirsem Büyükada’ya da bir uğramak istiyorum. Eğer adada olursan seni de ziyaret etmek isterim. Bir sakıncası yoksa adresini verebilir misin?” dedi gözlerini gözlerime dikerek.</p>

    <p class="govde-metin para-style-override-4 bizsmart">“Ne demek, eğer gelirsen çok sevinirim, hem senin için de bir değişiklik olur,” dedim memnuniyetle. Adresimi yazdırdım ve otele girdim. Arkama baktığımda Kaan, lüks cipiyle çoktan uzaklaşmıştı bile.</p>
  </div>
</body>
</html>
