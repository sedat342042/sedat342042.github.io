<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-31</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-26"><span class="bold bizsmart" xml:lang="tr-TR">- 20 -</span></p>

    <p class="baslik-2 bizsmart" id="toc_marker-26-1"><span class="bold bizsmart" xml:lang="tr-TR">16 Mart Cuma</span></p>

    <p class="govde-metin bizsmart">Şefi ikna etmeyi başarmış, Samsun iznini yine koparmıştım. Şef bundan pek memnun olmamıştı, ama ona durumun, neden gitmek istediğimin geniş bir özetini yaptıktan sonra çok dikkatli olmam kaydıyla izin vermişti. Böylece Samsun’a yaklaşık dört ay sonra yeniden uçuyordum. İçimde bir korku vardı ama Oleksandra’yı görme isteğim, korkuma ağır basıyordu.</p>

    <p class="govde-metin bizsmart">Çetin’e söylediğim gibi eğer Kaan öldürüldüyse ve o proje ekibinde şu ana kadar çözemediğimiz birtakım kirli işler dönüyorsa, mutlaka Oleksandra’nın da yaşamı tehlikede demekti. Bu düşünce beni müthiş rahatsız ediyordu. Onun dramatik öyküsünü tekrar anımsamıştım. Bu nedenle içimde ona karşı yoğun bir koruma isteği vardı.</p>

    <p class="govde-metin bizsmart">Oleksandra’nın beni neden bu kadar etkilediğini de bir türlü bulamıyordum. Belki geçmişte yaşadığım bir olaya, ya da bir kişiye ait izler Oleksandra’ya karşı bilinçaltımda bir ilgi uyandırmıştı. Bilemiyordum.</p>

    <p class="govde-metin bizsmart">Havaalanında beni, Çetin’le birlikte cinayet masasından Turan adında başka bir polis karşıladı.</p>

    <p class="govde-metin bizsmart">“Turan benim yardımcım ve burada kaldığın sürece seninle birlikte olacak, itiraz istemem,” dedi Çetin, birlikte otomobile binerken. Pek memnun olmasam da, “Tamam,” dedim. Çünkü yanımda bir polisle dolaşmanın daha çok şüphe ve şimşekleri daha fazla üzerime çekeceğini düşünüyordum. Önce kalacağım otele, sonra da Çetin’in evine gittik. Çetin oldukça sade döşenmiş, mütevazı dairesinde bana kazayla ilgili çekilmiş fotoğrafları gösterdi.</p>

    <p class="govde-metin bizsmart">Gerçekten de Kaan’ın sağ elinin parmakları, Çetin’in söylediği gibi zafer işareti şeklindeydi. Ama bundan bir anlam çıkarmak çok zordu. Bu neyin işareti olabilirdi ki? Ölen bir insan neden parmaklarıyla böyle zafer işareti yapma gereği duymuş olabilirdi? Bu sadece bir tesadüf de olabilirdi. Büyük olasılıkla da öyleydi. Ancak yine de Kaan’ın sağ eliyle yaptığı bu işaret, bana nedense hiç yabancı gelmemişti. Sanki Kaan, eliyle böyle bir işareti daha önce de yapmış gibi geliyordu. Ama nasıl ve nerede? Düşünüyordum ama bulamıyordum. Belleğim beni yanıltıyor da olabilirdi.</p>

    <p class="govde-metin bizsmart">Bunu Çetin’e de söyledim. Heyecanlandı ve iyi düşünmemi, belleğimi zorlamamı istedi. Belki bu bir ipucu olabilirdi ya da hiçbir anlamı yoktu. Bulanık suda balık avlıyor olabilirdik hala.</p>

    <p class="govde-metin bizsmart">Bir an önce Oleksandra’yı görmek için sabırsızlanıyordum. Nasıldı, ne yapıyordu? Meraktan ölebilirdim. Gerçekten bir tehlike varsa, belki en azından onu koruyabileceğimizi düşünüyordum. Ama geç kalmış da olabilirdik.</p>

    <p class="govde-metin bizsmart">Deltaya gitmek üzere hazırlıklarımızı yaptık. Deltadakiler beni iki polisle birlikte görünce muhtemelen şüpheleneceklerdi, ama umurumda bile değildi. Artık ok yaydan çıkmıştı bir kere. Ne olacaksa olacaktı.</p>

    <p class="govde-metin bizsmart">Çetin deltaya Kaan ile ilgili kaza soruşturması için gittiğini belirtecek, onları zan altında bırakacak, rahatsız edecek herhangi bir işlem yapmayacaktı. Bu konuda üçümüz de anlaştık ve söz birliği yaptık. Sonra deltaya doğru harekete geçtik. Heyecanlıydım. Sadece ben değil, Çetin de heyecanlıydı. Çetin belki de meslek yaşamının en zor görevlerinden birini yapıyordu. Her an aforoz edilme, görevden alınma, hatta disiplin suçuyla meslekten atılma riskine rağmen, bu işin peşini bırakmamaya karar verdi. Her şeyi göze alıyordu.</p>

    <p class="govde-metin bizsmart">Bafra Ovası önümüzde alabildiğine dümdüz uzanıyordu. Kızılırmak Deltası’nda kuşların muhteşem gösterisini yeniden görecek olmak, bana ayrıca bir coşku ve heyecan veriyordu. Tabii özellikle, tatlı ve mahzun Oleksandra’yı, Kaan’ın söylemiyle Oleksa’yı görmeyi her şeyden çok istiyordum.</p>

    <p class="govde-metin bizsmart">Projenin yapıldığı kampa giderken daha önce olduğu gibi yine Yörükler Köyü’nün içinden geçtik. Köyde yaşam her zamanki gibi sessiz ve sakindi. Köyü geride bıraktıktan sonra kampın girişine geldik. Uzaktan kuşların sesleri duyuluyordu. Bu kez kamp ve çevresi hareketliydi. İri yarı sert bakışlı görevliler bizi durdurdu.</p>

    <p class="govde-metin bizsmart">Çetin kimliğini göstererek, Dr. Kaan Yıldızoğlu’nun kazasıyla ilgili soruşturma için geldiğimizi söyledi. Görevlilerden biri telsizle güvenlik şefi Mikita Maksimov’a geldiğimizi haber verdi. Mikita’nın sesi telsizden boğuk ve sıkkın geliyordu.</p>

    <p class="govde-metin bizsmart">“Beklesinler geliyorum, tamam.”</p>

    <p class="govde-metin bizsmart">Mikita, o sevimsiz yara izli suratı, dazlak kafası ve avcı kıyafetiyle, “Ne oldu, yine neden geldiniz?” der gibi, birkaç dakika sonra yanımıza geldi.</p>

    <p class="govde-metin bizsmart">“Buyurun komiser size nasıl yardımcı olabilirim?” dedi, bize tepeden bakarak.</p>

    <p class="govde-metin bizsmart">“Formalite gereği birkaç soru soracaktım,” dedi Çetin.</p>

    <p class="govde-metin bizsmart">“Sorun bakalım,” diye yanıtladı Mikita, bir eliyle yaralı yüzünü kaşıyarak ve kendinden emin bir tavırla. Bu ukala ve kendini beğenmiş ve aşırı güvenli tavrı canımı sıkmıştı.</p>

    <p class="govde-metin bizsmart">“Sorulara başlamadan önce Oleksandra’yı görebilir miyim?” dedim kendimden gayet emin bir sesle.</p>

    <p class="govde-metin bizsmart">“Nerede olduğunu bilmiyorum, onu Profesör Andrey’e sorun.”</p>

    <p class="govde-metin bizsmart">“Profesör nerede?”</p>

    <p class="govde-metin bizsmart">“Birazdan burada olur.”</p>

    <p class="govde-metin bizsmart">Çetin kazayı ilk kimin haber verdiğini, Kaan’ın kazadan hemen sonra yaşayıp yaşamadığını, otomobilinde bir hasar olup olmadığı gibi basit sorularla Mikita’yı oyalamaya, benim için zaman kazanmaya çalışıyordu. Mikita da bu soruları canı sıkkın ve biraz da kızgın bir edayla yanıtlamaya çalışıyordu. Yaklaşık on dakika sonra Profesör Andrey yanımıza geldi. Üzgün ve yorgun görünüyordu. Beni görünce şaşırdı.</p>

    <p class="govde-metin bizsmart">“Ooo, gazeteci, sizi tekrar görmeyi hiç ummuyordum. Yazınızı bekledik ama hiçbir şey göremedik.”</p>

    <p class="govde-metin bizsmart">Haklıydı, Ender Bey bana kızdığı için yazıyı kesmeseydi, Kızılırmak Deltası’ndaki projeyle ilgili yazı, “Küresel ısınmanın Türkiye’ye etkileri” başlıklı seri yazıda yer alacaktı. Ama yazının gazeteye neden girmediğini Profesör Andrey’e izah edemeyeceğimi düşündüm. Anlamayacaktı nasıl olsa. “Haklısınız ama bir kaza geçirdim, o nedenle ertelemek zorunda kaldık. Yakında yayımlanacak. Uzun bir gecikme oldu maalesef.”</p>

    <p class="govde-metin bizsmart">“O zaman çok yazık, Kaan göremeyecek,” dedi profesör. Sesinde alaycı bir ton vardı.</p>

    <p class="govde-metin bizsmart">“Başınız sağ olsun profesör.”</p>

    <p class="govde-metin bizsmart">“Sizin deyiminizle hepimizin başı sağ olsun, öyle değil mi?”</p>

    <p class="govde-metin bizsmart">“Evet, hepimizin başı sağ olsun.”</p>

    <p class="govde-metin bizsmart">“Buraya yeni bir röportaj için gelmediniz sanırım, polislerle birlikte olduğunuza göre.”</p>

    <p class="govde-metin bizsmart">“Haklısınız, ben Oleksandra’yı merak ettim. Onu görebilir miyim?”</p>

    <p class="govde-metin bizsmart">“Onu görüp ne yapacaksınız? O sahada çalışıyor. Bu çalışma ona iyi geliyor. Böylece bu acı olayı unutmasını sağlıyor. Şimdi onu görüp yeniden acısını tazelemeyin lütfen.”</p>

    <p class="govde-metin bizsmart">“Ben sadece görmek ve biraz konuşmak istiyorum.”</p>

    <p class="govde-metin bizsmart">“Bakın ben gazetecilere hiçbir zaman güvenmedim. Siz Kaan’ın arkadaşınız diye sizinle istemeyerek de olsa konuştum. Yazınız çıkmadı, şimdi buraya gelmiş, yazının yakında çıkacağını söylüyorsunuz. Size neden güveneyim? Oleksandra’nın sizinle konuşmak gibi bir isteği olduğunu da hiç sanmıyorum. Şimdi lütfen gidin ve bizim daha fazla zamanımızı almayın.”</p>

    <p class="govde-metin bizsmart">Profesör tam dönüp gitmek üzereydi ki, Çetin hemen devreye girdi.</p>

    <p class="govde-metin bizsmart">“Oleksandra’yı sadece Ahmet değil, ben de görmek istiyorum, ona sormak istediğim bazı sorular var. Sonra zaten hemen gideceğiz.”</p>

    <p class="govde-metin bizsmart">Profesör, Çetin’in bu isteğinden rahatsız olmuştu. İri gövdesiyle aniden Mikita’ya döndü.</p>

    <p class="govde-metin bizsmart">“Mikita, Oleksandra’yı hemen buraya getir,” dedi ve sonra bize döndü.</p>

    <p class="govde-metin bizsmart">“Size yalnız beş dakika veriyorum,” dedi ve ağır adımlarla yalpalaya yalpalaya karavana doğru ilerledi. Nefesi alkol kokuyordu. Bunu yürüyüşünden anlamak da zor değildi. Tahminime göre öğle yemeğinde yine bir şişeye yakın votkayı devirmişti.</p>

    <p class="govde-metin bizsmart">Mikita uzaklaşırken, Oleksandra’yı göreceğim için sevinçliydim. Başına bir şey gelmemişti. Oleksa projenin eli koluydu. Kaan daha önceki gelişimde Oleksa’nın ekip için ne kadar önemli olduğunu anlatmıştı. Bu iyi bir şeydi. Ona bir şey yapmayı göze alamıyorlardı, ama bu yapmayacakları anlamına da gelmezdi.</p>

    <p class="govde-metin bizsmart">Oleksandra yaklaşık on beş dakika sonra yanında Mikita, profesörün yardımcılarından suratsız bayan Dr. Olga Boryanov, Dr. Kirilo Vuyev ve iki iriyarı görevli ile birlikte yanımıza geldi.</p>

    <p class="govde-metin bizsmart">Anlaşılan geniş bir koruma çemberi oluşturulması uygun görülmüştü Oleksandra’nın etrafında.</p>

    <p class="govde-metin bizsmart">Yüzündeki hüzünlü ifade kaybolmuştu sanki. Daha çok endişeli ve yorgun bir ifadesi vardı. Elimizi sıkmadı. Beni sadece başıyla selamladı. Sonra da yüzüme bile bakmadı.</p>

    <p class="govde-metin bizsmart">“Buyurun, sizi dinliyorum bana soracağınız şeyler olduğunu söylediler,” dedi soğuk bir tavırla, ardından da ekledi.</p>

    <p class="govde-metin bizsmart">“Lütfen çabuk sorun, çok işim var.”</p>

    <p class="govde-metin bizsmart">Çetin, Kaan’ın aracı ve kazaya ilişkin yine bazı formalite sorular sordu. Oleksandra bu soruları hızlı ve kısa cümlelerle yanıtladı. Çetin’le bir ara göz göze geldik. Bu Çetin’in artık soracağı başka soru olmadığının, bir an önce devreye girmemim bir işaretiydi. Diğerleri dikkatle bizi ve Oleksandra’yı süzüyordu. Birden yanımıza pilot Vadim de geldi. Başımızla Vadim’i selamladık.</p>

    <p class="govde-metin bizsmart">“Tamam mı, gidebilir miyiz artık?” diye sordu suratsız Olga.</p>

    <p class="govde-metin bizsmart">“Bir dakika,” dedim kısa bir sessizlikten sonra. Herkes gözünü bana dikmişti.</p>

    <p class="govde-metin bizsmart">“Oleksandra bir şeye ihtiyacın var mı? Kendini nasıl hissediyorsun? Neler yapıyorsun?” diyerek, ardı ardına sorularımı sıraladım.</p>

    <p class="govde-metin bizsmart">“Teşekkür ederim bir ihtiyacım yok, düşündüğünüz için sağ olun. Kendimi çok iyi hissetmiyorum tabii. Ama Kaan artık yok. Benim de çalışmaktan başka yapacak bir şeyim yok.”</p>

    <p class="govde-metin bizsmart">Bu arada Vadim söze girerek, “Evet çok çalışıyor ve arada sırada da Kaan’ın tablolarına bakıyor. Onlara bakarak avunuyor ve doğru yolu bulmaya çalışıyor,” dedi.</p>

    <p class="govde-metin bizsmart">Oleksandra, Vadim’e ters ters bakarak, “Evet Vadim’in de dediği gibi tablolarıyla avunuyorum,” diye karşılık verdi. Vadim de, “Ne var, yanlış bir şey mi dedim,” der gibi Oleksandra’ya baktı. İkisi arasında nedeni pek anlaşılmayan negatif bir elektriklenme oluşmuştu. Havayı değiştirmek ihtiyacını duydum.</p>

    <p class="govde-metin bizsmart">“Eğer bir şeye ihtiyacın olursa hemen beni arayabilirsin? Eğer istersen şehirde de görüşebiliriz, hem senin için değişiklik olur,” diyerek kartvizitimi uzattım. Etraftakiler huzursuz olmuşlardı ve homurdanmaya başlamışlardı.</p>

    <p class="govde-metin bizsmart">“Tekrar teşekkür ederim ama burada kendimi daha iyi hissediyorum.”</p>

    <p class="govde-metin bizsmart">“Pekâlâ o zaman, ama gözümüz senin üzerinde, burada ekip arkadaşların dışında bizlerin de olduğunu unutma, ne zaman başın sıkışırsa bizi arayabilirsin. Kaan için çok üzüldüğümü bilmeni isterim. Kendine iyi bak.”</p>

    <p class="govde-metin bizsmart">“Siz de iyi bakın. Burada iyiyim, merak edilecek bir şey yok. İlginize tekrar teşekkür ederim.”</p>

    <p class="govde-metin bizsmart">Görüşme bitince ekiptekiler derin bir nefes almıştı. Oleksandra yanımızdan ayrılırken, bize bakışında yine o hüzünlü ifadeyi yakalamıştım. Ardından bakarken, korumalar ve Mikita, “Hadi artık daha ne bekliyorsunuz?” der gibi bize bakıyorlardı.</p>

    <p class="govde-metin bizsmart">Biz yürümeye başlayınca da arkamızdan gelerek, “Bakın beyler! Bir daha buraya izinsiz gelirseniz sizi kapıdan geri çevirmek zorunda kalırım,” dedi Mikita.</p>

    <p class="govde-metin bizsmart">Bizim ters ters baktığımızı görünce de, “Anladınız mı?” diye kükredi.</p>

    <p class="govde-metin bizsmart">Çetin, hiç alışık olmadığım bir tavırla Mikita’nın üzerine doğru yürüdü. Turan ile ben birbirimize şaşkınlıkla baktık.</p>

    <p class="govde-metin bizsmart">“Bak suratsız herif, bu özel bir durum. Bundan sonra beni çevrende daha fazla görmeye alışsan iyi edersin. Korumalarına da fazla güvenme. Burada ne dolaplar çevirdiğinizi bilmiyorum, ama er ya da geç neler olduğunu bulacağım.”</p>

    <p class="govde-metin bizsmart">Mikita, baş komiserin bu tepkisi karşısında bir adım geriledi ve ne diyeceğini bilemedi. Suratı allak bullak olmuştu. Bir şeyler geveledi, ancak kimse bir şey anlamadı.</p>

    <p class="govde-metin bizsmart">Eğer Oleksandra ile baş başa konuşabilmiş olsaydık, çok şeyler soracaktık. En başta Kaan’ın ölürken eliyle yaptığı işaretin ne anlama geldiğini, bu projenin ardında neler olduğunu, Kaan’ın ölümünün gerçekten bir kaza olup olmadığını ve bunun gibi bazı sorular daha.</p>

    <p class="govde-metin bizsmart">Otomobile binip şehre doğru yol alırken, Çetin benim de düşündüğüm soruyu sordu.</p>

    <p class="govde-metin bizsmart">“Kızın davranışlarında ve pilotun konuşmasında sana garip gelen bir şey fark ettin mi?”</p>

    <p class="govde-metin bizsmart">“Evet, bir kere yalnız konuşturmadılar ve çevresinde bir güvenlik çemberi oluşturdular. Sert ve soğuktu. Sanki tembihlenmiş gibiydi konuşurken. Tedirgindi. Ama ayrılırken yüzünde o eski ifadesi vardı. Üzgün ve mahzun...”</p>

    <p class="govde-metin bizsmart">“Haklısın, peki başka, özellikle pilotun konuşmasında?”</p>

    <p class="govde-metin bizsmart">“Ne gibi?”</p>

    <p class="govde-metin bizsmart">“Oleksandra’nın, Kaan’ın tablolarına bakarak avunduğunu ve doğru yolu bulmaya çalıştığını söyledi. Dikkat etmedin mi?”</p>

    <p class="govde-metin bizsmart">“Evet söyledi. Ama sen bir anlam mı çıkardın?”</p>

    <p class="govde-metin bizsmart">“Rahat konuşamıyordu, ama sanki bu sözleriyle bir mesaj vermeye çalışıyordu. Bilmiyorum belki de bana öyle geldi.”</p>

    <p class="govde-metin bizsmart">“Haklı olabilirsin, bir kere kızın etrafını sararak onu kontrol altında tuttukları kesin. Sence pilotun bu sözlerinde ne gibi bir mesaj olabilir, düşünsene.”</p>

    <p class="govde-metin bizsmart">“Tablolarına bakarak doğru yolu bulmaya çalışıyormuş. Tablolarında nasıl bir doğru yol olabilir.”</p>

    <p class="govde-metin bizsmart">Çetin bir süre sessizleşti. Sonra bir şey bulmuş gibi heyecanlandı.</p>

    <p class="govde-metin bizsmart">“Bence Kaan’ın tablolarında bir şey var. Sen bana daha önce onun steganografi ustası olduğunu söylememiş miydin?”</p>

    <p class="govde-metin bizsmart">“Evet.”</p>

    <p class="govde-metin bizsmart">“Tabii ya, o tablolarda bir şeyler var. Belki neler olup bittiğini o tablolar anlatıyordur. Keşke o tabloları inceleme fırsatımız olsaydı.”</p>

    <p class="govde-metin bizsmart">“Ama nasıl? Buna izin vereceklerini sanmıyorum. Hem zaten eğer bir şey varsa onları çoktan yok etmişlerdir; etmedilerse bile kızın bizimle konuşmasından sonra mutlaka ederler.”</p>

    <p class="govde-metin bizsmart">“Haklısın. Ama şu Oleksandra ile keşke yalnız konuşabilseydik.”</p>

    <p class="govde-metin bizsmart">“Bu çok zor gibi gözüküyor, sen de gördün kıza nefes bile aldırmıyorlar baksana. Dua edelim de kızın başına kötü bir şey gelmesin. Daha fazla üzerine gidersek kızın hayatı tehlikeye girebilir. Tabi bizim senaryomuz gerçekse. Bir varsayım üzerine konuşuyoruz. Yani o ekipte ve o projede başka karanlık birtakım işler dönüyorsa.”</p>

    <p class="govde-metin bizsmart">“Yine de bir düşünelim. O tablolara bakmanın bir yolunu bulalım.”</p>

    <p class="govde-metin bizsmart">“Arama izni çıkarabilir misin?”</p>

    <p class="govde-metin bizsmart">“Dalga mı geçiyorsun? Böyle bir şeyi teklif ettiğim an, kendimi ülkenin bir başka yerinde bulacağımdan emin olabilirsin.”</p>

    <p class="govde-metin bizsmart">“Belki yarın cenazeye gelirse Oleksandra ile yeniden konuşmayı deneyebiliriz.”</p>

    <p class="govde-metin bizsmart">“Geleceğini sanmıyorum, ama umalım ki gelsin.”</p>

    <p class="govde-metin bizsmart">Yanımızdaki polis Turan, şaşkın şaşkın bizi dinliyordu. Ne konuştuğumuzu anladığını hiç sanmıyordum. Tabii eğer Çetin bu senaryodan ona söz etmişse o zaman başka. Belki de çok kısa özet olarak bahsetmiş olabilirdi. Ama şaşkınca izlemesinden konuyu tam olarak bilmediği belliydi.</p>

    <p class="govde-metin bizsmart">Çetin ve Turan’la birlikte bir balık lokantasında yemek yedikten sonra otele gittik. Çetin otelden eşyalarımı almamı ve onda kalmamı istedi. Tam itiraz edecekken, “İtiraz istemem, çok ciddiyim” deyip, resepsiyondan anahtarı aldı. Birlikte odaya gittik. Buna gerek olmadığını söylememe aldırış bile etmeden valizimi aldı ve yine birlikte aşağıya indik.</p>

    <p class="govde-metin bizsmart">Çetin, yardımcısı Turan otomobiline binerken, çevreyi kolaçan ettikten sonra evine gidebileceği talimatını verdi.</p>

    <p class="govde-metin bizsmart">Çetin’in dairesine geldik. Aslında Çetin’le birlikte olmak beni rahatlatmıştı. İçimden Çetin’e teşekkür ettim. İkimiz de bekârdık ve bu gidişle ikimizde evde kalacaktık. Bekâr evi olmasına rağmen Çetin’in evi oldukça düzenliydi.</p>

    <p class="govde-metin bizsmart">“Sen neden bekârsın?” diye sordum birden.</p>

    <p class="govde-metin bizsmart">“Sen neden bekârsan, ben de o yüzden bekârım. Ben de senin gibi aradığım aşkı bulamadım sanırım.”</p>

    <p class="govde-metin bizsmart">“Gerçekten mi?” diye sordum. Birden fark ettim ki, Çetin’le ilk kez böyle bir sohbet yapıyorduk. Daha önce Çetin’in özel yaşamına ilişkin hiç konuşmamıştık.</p>

    <p class="govde-metin bizsmart">“Beni ne kızlar istedi de annem vermedi,” dedi Çetin kahkahayla gülerek. Çetin’in böyle yüksek sesli kahkaha attığını da ilk kez görüyordum.</p>

    <p class="govde-metin bizsmart">“Ahmet, anlaşılan sen de ben de mesleğimizle evliyiz. Bu yüzden de evde kalacağız galiba.”</p>

    <p class="govde-metin bizsmart">“Haklısın.”</p>

    <p class="govde-metin bizsmart">İçtiğimiz kaliteli viskiden sonra tam yatmaya hazırlanıyorduk ki, yeniden aklıma Oleksandra takıldı.</p>

    <p class="govde-metin bizsmart">“Sence Oleksandra yarın cenazeye gelir mi?”</p>

    <p class="govde-metin bizsmart">“Sence?”</p>

    <p class="govde-metin bizsmart">“Bence gelecek.”</p>

    <p class="govde-metin bizsmart">“Bence gelmeyecek. Adım gibi eminim.”</p>

    <p class="govde-metin bizsmart">“Peki, ne olacak bu böyle? Nasıl çözülecek bu muamma?”</p>

    <p class="govde-metin bizsmart">“Belki de muamma yok. Muamma bizim kafamızda.”</p>

    <p class="govde-metin bizsmart">“Bunca şüpheli durumdan sonra da mı?”</p>

    <p class="govde-metin bizsmart">“Neden olmasın? Komplo teorileri de bir yere kadar.”</p>

    <p class="govde-metin bizsmart">“Havlu atmışa benziyorsun.”</p>

    <p class="govde-metin bizsmart">“Hayır atmadım. Bu konuyla ilgili birtakım planlarım var.”</p>

    <p class="govde-metin bizsmart">“Nasıl bir plan?”</p>

    <p class="govde-metin bizsmart">“Zamanı gelince öğrenirsin. Hadi artık yatalım. İyi geceler.”</p>

    <p class="govde-metin para-style-override-4 bizsmart">Çetin yine ketumlaşmıştı. Tipik Çetin olmuştu bir anda. Ne gibi bir planı olabilirdi ki? Yine beni uykusuz bırakacak, yatakta düşündürüp, dört döndürecekti.</p>
  </div>
</body>
</html>
