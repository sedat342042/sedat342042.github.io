<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-58</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-53"><span class="bold bizsmart" xml:lang="tr-TR">- 44 -</span></p>

    <p class="baslik-2 bizsmart" id="toc_marker-53-1"><span class="bold bizsmart" xml:lang="tr-TR">7 Nisan Cumartesi</span></p>

    <p class="govde-metin bizsmart">Haber yine tüm ayrıntılarıyla bizim gazetede yer almıştı. Diğer gazetelerde ise, haberin ayrıntıları yine atlanmıştı. Sadece deltada bir çatışma olduğu ve bir uyuşturucu şebekesinin elemanlarının yakalandığı haber veriliyordu. Ama uyuşturucu şebekesi ile deltada çalışan proje ekibiyle ilgili herhangi bir bağlantı kurulamamıştı. Bakan’ın kardeşinin olayla ilgisi de hiçbirinde yer almamıştı. Haberin gerçeği ve tüm detayları yalnızca bizde veriliyordu. Ayrıca gazetede, “olayı ortaya çıkaran gazeteci” olarak, ben de ayrı bir haber olarak yer almıştım. Gazete yönetimi anlaşılan bana böyle bir jest yapmayı uygun görmüştü.</p>

    <p class="govde-metin bizsmart">Sabah hastane odasında, Çetin’le birlikte gazeteyi okumaya başladığımızda keyfimize diyecek yoktu. Tebrik telefonları ise durmak bilmiyordu. Çetin ile ben, telefonlara yanıt vermekten gazeteyi bile okuyamayacak duruma gelmiştik neredeyse. Sonunda çareyi, bir süreliğine de olsa telefonumuzu kapatmakta ve hastane santraline tembih ederek, odaya telefon bağlanmamasını istemekte bulmuştuk.</p>

    <p class="govde-metin bizsmart">Haber manşetten, “Kızılırmak Deltası’nda akıllara durgunluk veren kaçakçılık / Göçmen kuşlarla uyuşturucu ticareti” başlıklarıyla verilmişti.</p>

    <p class="govde-metin bizsmart">“Yaban kazlarını koruma ve geliştirme amacıyla başlatılan dünya çapındaki projenin arkasında, uluslararası uyuşturucu mafyası olduğu ortaya çıktı. Mafya üyeleri arasında projenin sponsorları arasında yer alan Çevre ve Orman Bakanı Seyit Karaoğlu’nun kardeşi Sinan Karaoğlu’nun da bulunduğu, Asya’dan gelen eroini tırlarla yükleyerek önce yem fabrikalarına oradan da Kızılırmak Deltası’na götürdüğü belirlendi. Şebekenin, bazı bilim adamlarını da ölümle tehdit edip kullanarak, yaban kazlarıyla birkaç yıldır Türkiye’den Rusya’ya yüzlerce kilo eroin naklettiği öğrenildi.</p>

    <p class="govde-metin bizsmart">Samsun Emniyet Müdürlüğü’ne bağlı ekipler, dün sabah deltaya baskın yaparak, şebekeyi suçüstü yakaladı. Çıkan çatışmada, uyuşturucu şebekesinin elemanlarından deltada güvenlik şefi olarak görev yapan Mikita Maksimov ile pilot Vadim öldü. Şebekenin önemli elemanlarından olan kuş bilimci Dr. Oleksandra Nodrina ise, kimliği belirlenemeyen bir kişi tarafından okla vurularak öldürüldü. Çatışmada ayrıca olayı başarıyla çözen baş komiser Çetin Akın ile şebekenin ortaya çıkarılmasında büyük payı bulunan gazetemiz muhabiri Ahmet Kerim de yaralandı. Dr. Oleksandra Nodrina’yı vuran okçu ise kayıplara karışarak sırra kadem bastı. Polis, komiser ve gazeteci arkadaşımız Ahmet Kerim’in Dr. Nodrina tarafından öldürülmesini önleyen esrarengiz okçuyu her yerde arıyor…”</p>

    <p class="govde-metin bizsmart">Haber, eroin naklinin nasıl gerçekleştirildiğini, proje ekibinde kimlerin yer aldığını ve olayın nasıl çözüldüğüne dair ayrıntılarla, gazetede iki tam sayfa olarak devam ediyordu. Bu arada benim olayın çözümüne katkımla ilgili de geniş bir yazı kaleme alınmıştı. Büyükçe bir fotoğrafım da basılarak, yazıda olaya nasıl karıştığım, uğradığım saldırının gerçek nedeni, hediye tabloyla olayın çözümüne nasıl katkı sağladığım genişçe anlatılıyordu.</p>

    <p class="govde-metin bizsmart">Olay, tüm ülke ve hatta tüm dünya basınının haber bültenlerinin ilk sırasında yer almıştı. Televizyonlar tüm gün bu olayla ilgili haberi ve ayrıntılarını ekranlara taşımıştı. Hatta birçok yerli ve yabancı televizyon kanalları, hastaneye gelerek benimle röportaj yapmak için sıraya girmişlerdi. Tüm dünya basını, Samsun’da kamp kurmuştu desem abartılı olmazdı.</p>

    <p class="govde-metin bizsmart">Çevre ve Orman Bakanı olayın ortaya çıkmasından sonra istifa etmiş, herhangi bir açıklama yapmaktan kaçınmıştı. Bakanın sadece partili yetkililere ve yakın çevresine, “Benim bu olaylarla hiçbir ilgim yok, kardeşimin oyununa geldim,” dediği bildiriliyordu. Muhalefet ise, bu olaydan hükümeti sorumlu tutarak, bunun bir skandal olduğunu açıklıyor ve istifalarını istiyordu.</p>

    <p class="govde-metin bizsmart">Yaralandığımı öğrenince Duygu beni telefonla aramıştı. Sesi ağlamaklı ve heyecanlıydı. İyi olduğumu öğrenince sevinç gözyaşlarını tutamamıştı. Ve beni azarlayarak, “Neden sen hep böyle tehlikeli işlerin içine giriyorsun, bak bir gün daha kötü şeyler olacak. Sen mi temizleyeceksin bu pis işleri? Bu adamlar tekin adamlar değiller. Londra’ya gelmeni istiyorum,” demişti. Ona, “Bu olayın çözümünde senin çok önemli bir rolün var, ama bunu sana sonra anlatacağım,” demiş, şaşırtarak sakinleşmesini sağlamıştım. Sevgili Sami dayım da yine beni hastanede yalnız bırakmamış, İzmir’den uçağa atladığı gibi soluğu Samsun’da almıştı.</p>

    <p class="govde-metin bizsmart">Bu arada sevgili komşum ve dert ortağım Tanju Bey de arayanlar arasındaydı. İyi olduğuma çok sevinmişti. Ayrıca beni bu başarıdan dolayı tebrik etmeyi de ihmal etmemişti. Gazetedeki arkadaşlar, yakınlarım, eş, dost herkes aramış, hem geçmiş olsun mesajlarını, hem de tebriklerini iletmişlerdi.</p>

    <p class="govde-metin bizsmart">Çetin de aynı şekilde benim gibi tebrik telefonlarından başını kaldıramıyordu.</p>

    <p class="govde-metin bizsmart">Artık akşam olmak üzereydi. Hastaneden taburcu olmak için son hazırlıklarımı yapıyordum. Birden İstanbul’u, Büyükada’yı çok özlediğimi fark ettim. Bir süreliğine izne çıkıp doyasıya dinlenmek istiyordum.</p>

    <p class="govde-metin bizsmart">Yakalanan sanıklar polis tarafından sorguya alınmıştı. Aynı sorgulama Rus polisi tarafından Krasyonarsk bölgesinde de yapılıyordu. Rus polisi Krasyonarsk bölgesine yaptığı baskında çok miktarda uyuşturucu elde etmişti. Oradaki sorgulamada da sanıklar suçlarını itiraf etmişlerdi. Baskında burada olduğu gibi can kaybı meydana gelmemişti. Kaçanların da takibine başlanmıştı.</p>

    <p class="govde-metin bizsmart">Bu arada genç ve acemi pilot İgor, herkesi şaşırtarak mikrolight uçakla Karadeniz’i aşıp ilk mola yeri olan Kırım Yarımadası’na kadar gitmeyi başarmıştı. Ancak iner inmez de gözaltına alınmıştı. Yakalanan kazların halkalarındaki eroinler de bulunmuştu.</p>

    <p class="govde-metin bizsmart">Bu arada Bakan’ın kardeşi gözaltına alınmış, ilk sorgusunda böyle bir kaçakçılık olayından haberinin olmadığını, kendisine ağabeyinin siyasi muhaliflerince bir komplo kurulduğunu anlatmıştı. Sorgusu emniyette hala sürüyordu.</p>

    <p class="govde-metin bizsmart">Dünya basını da olaya geniş şekilde yer vermeye devam ediyordu. Projeye sponsor olan dünya çapındaki kurum, kuruluşlar, sivil toplum örgütleri ve özellikle Birleşmiş Milletler, bu skandal olay karşısında şaşkınlıklarını gizleyememişler, sert bir şekilde tepkilerini dile getirmişlerdi. Ayrıca bu olayı ortaya çıkaran Türk polisini, yetkilileri ve emeği geçenleri de kutlamışlardı.</p>

    <p class="govde-metin bizsmart">Çetin’e “hoşçakal” dedim. Nasıl olsa taburcu olur olmaz, Çetin de İstanbul’a gelecek, orada bol bol görüşecektik. Hastanedeki odamdan tam çıkmaya hazırlanırken, telefonum çalmaya başladı. Arayan Selin’di. Telefonu açar açmaz, “Hiç aramayacağını sandım,” diyerek, sitemde bulundum.</p>

    <p class="govde-metin bizsmart">“Haklısın, biraz geç kaldım kusura bakma. Ahmet öncelikle çok geçmiş olsun. Tabii ayrıca seni tebrik ediyorum. Dünya çapında bir gazetecilik başarısı gösterdin. Artık dünyaca ünlü bir gazetecisin. Seninle gurur duyuyorum.”</p>

    <p class="govde-metin bizsmart">Selin’in bu sözleri karşısında doğrusu ilk defa gözlerim yaşarmıştı. Hem çok mutlu olmuş, hem de hüzünlenmiştim. Aslında dünya çapında gazeteci olmak falan tüm bunlar umurumda değildi. Tabii ki önemli bir iş yapmış olduğum için kendimle gurur duyuyordum, ama hepsi o kadardı. Sonuçta sadece gazetecilik görevimi yapmış olmanın gururu ve mutluluğuydu bu.</p>

    <p class="govde-metin bizsmart">“Bu güzel sözlerin için çok teşekkür ederim Selin, ama neredeydin hesap ver!”</p>

    <p class="govde-metin bizsmart">“Kapının arkasında, eğer açarsan seni bir de canlı olarak tebrik etmek isterim.”</p>

    <p class="govde-metin bizsmart">Çok şaşırmıştım, kapıyı açtığımda Selin her zamanki güzelliğiyle tam karşımda duruyordu. Bir içim su gibiydi. Birbirimize sarıldık ve yanaklarımızdan öpüştük. Birbirimizden kopamıyorduk sanki. Yıllar sonra birbirlerine kavuşmuş ve özlem gidermekte olan sevgililer gibiydik.</p>

    <p class="govde-metin bizsmart">“Bu ne kadar güzel bir sürpriz böyle,” dedim sevinçle.</p>

    <p class="govde-metin bizsmart">“Asıl seni böyle ayakta, sapasağlam görmek de benim için sürpriz oldu. Ben seni yaralı yatakta acılar içinde yatıyor sanıyordum.”</p>

    <p class="govde-metin bizsmart">“Bu gazeteciler bilirsin her şeyi abartırlar.”</p>

    <p class="govde-metin bizsmart">Bu sözlerime Selin kahkahalarla gülmeye başladı. Ben de dayanamayıp güldüm.</p>

    <p class="govde-metin bizsmart">“Madem buradasın, o zaman seni Samsun’un en güzel balık lokantasına davet ediyorum, bu teklifimi kabul eder misin?”</p>

    <p class="govde-metin bizsmart">“Kesinlikle kabul ediyorum.”</p>

    <p class="govde-metin bizsmart">Bu akşamki yemeğin Selin ile aramızda çok şeyleri değiştireceğini hissetmiştim. Güzel bir dostluktan sonra yenen romantik bir yemek, gelecekte başarılı bir birlikteliğin temellerini sanki atacak gibiydi.</p>

    <p class="govde-metin bizsmart">Bakalım bu hislerimde yanılacak mıydım?</p>

    <p class="govde-metin bizsmart">Genelde kadınlar konusundaki hislerimde yanılan biriydim, ama bu kez sanki her şey daha farklı olacaktı.</p>

    <p class="govde-metin bizsmart">Selin’le birlikte hastaneden dışarı adımımızı attığımızda, buraya kamp kurmuş olan gazeteci ordusu beni kapıda karşıladı. Doğrusu bu durum beni çok şaşırtmış ve çok da heyecanlandırmıştı. Her zaman böyle durumlarda demeç verecek kişiye teybi tutan, eline kağıt kalemi alarak not almaya hazırlanan ben, şimdi demeç veren kişi olarak basın mensuplarının karşısındaydım. Bu aslında biraz da komik bir durum gibi gelmişti bana.</p>

    <p class="govde-metin bizsmart">Karşımdaki yerli ve yabancı gazeteciler, benim gazeteci olduğumu unutmuş, beni olayın kahramanlarından biri olarak görüyorlar ve soru bombardımanına tutuyorlardı. Artık ben bir olay kahramanıydım. Gazeteci kahraman. Bu durum beni biraz da eğlendirmeye başlamıştı doğrusu.</p>

    <p class="govde-metin bizsmart">Hatta sorulardan sıkılıp, “Artık bu kadar yeter, çok rahatsız ettiniz,” demek bile geçti içimden. Ama sonra bu kadar eğlencenin aşırı olacağını düşünüp vazgeçtim. Ne de olsa, ben de karşımda duranlar gibi bir gazeteciydim. Meslektaşlarımı hayal kırıklığına uğratmadan, yöneltilen soruları hızla yanıtladıktan sonra beni arabada beklemekte olan Selin’in yanına gittim.</p>

    <p class="govde-metin para-style-override-4 bizsmart">Artık güzel bir kadınla yemeğe çıkma zamanı gelmişti. Kolumun ağrısından ise hiç eser yoktu. Selin’in sürdüğü nefis parfümünün kokusunu içime çektim.</p>
  </div>
</body>
</html>
