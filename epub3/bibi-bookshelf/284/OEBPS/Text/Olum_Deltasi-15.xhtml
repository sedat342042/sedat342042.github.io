<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-15</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-10"><span class="bold bizsmart" xml:lang="tr-TR">-</span> <span class="bold bizsmart" xml:lang="tr-TR">8 -</span></p>

    <p class="govde-metin bizsmart">Kampta bizi gerçek bir ziyafet bekliyordu. Karavanın içinde üzerinde nefis yemekler bulunan bir masa vardı. Profesör Andrey Sidorenko, yardımcıları, Dr. Olga Boryanov, Dr. Kirilo Vuyev, masada belli ki bizi bekliyorlardı.</p>

    <p class="govde-metin bizsmart">Masanın ucunda oturan Profesör Andrey, “Nerede kaldınız, merak etmeye başlamıştık,” dedikten sonra, beni sol yanına oturttu. Sağ tarafında da Boryanov oturuyordu. Kısa saçlı, ciddi görünümlü Boryanov’un yanına da Oleksandra ile Kaan oturmuştu. Benim solumda ise, Bayan Boryanov’un erkek versiyonu olan, onun gibi ciddi ve suratsız Vuyev yer almıştı.</p>

    <p class="govde-metin bizsmart">Bu arada içeri daha önce hiç görmediğim profesör gibi dazlak kafalı, tıknaz, sağlam yapılı, sağ yanağından derin bir yara izi olan, avcı kıyafetli bir başka erkek girdi.</p>

    <p class="govde-metin bizsmart">“Nerede kaldın Mikita?” diye sordu profesör Türkçe olarak. “Şehirde biraz alışveriş yaptım, o nedenle biraz geciktim, kusura bakmayın,” diye yanıtladı tıknaz adam. Sonra da, “Siz daha başlamadınız galiba?” diye sordu. Ama sorusu yanıtsız kaldı.</p>

    <p class="govde-metin bizsmart">“Bu da bizim Mikita Maksimov. Güvenlik şefimiz. Buranın güvenliği ondan sorulur. O da iyi Türkçe bilir,” dedi profesör, Vuyev’in yanında yerini alan Mikita’ya bakarak. Bu arada güvenlik şefi ise, dikkatle beni süzüyordu. Profesör tanıştırdı.</p>

    <p class="govde-metin bizsmart">“Bu da konuğumuz gazeteci Ahmet Kerim Bey. Burada röportaj yapmak için bulunuyor. Aynı zamanda Dr. Kaan’ın da arkadaşı. Hadi herkes burada olduğuna göre yemeğe geçebiliriz artık.”</p>

    <p class="govde-metin bizsmart">Güvenlik şefi, “Hımm, memnun oldum, hoş geldiniz,” diyerek elimi sıktı. Eli buz gibiydi. Ürperdiğimi hissettim.</p>

    <p class="govde-metin bizsmart">Masa gerçekten iyi donatılmıştı. Soğuk mezeler ağırlıktaydı. Havyar, birkaç çeşit salata, peynir, zeytinyağlı dolma, sıcak olarak da balık buğulama, güveçte karides, üzeri kaşar peynirli mantar ve tabii Rusların vazgeçilmezi votka. Profesör herkesin içkisini koyduktan sonra kadehini, “Hadi bakalım, nazdarovya!” diyerek kaldırdı. Herkes kaldırınca ben de kaldırmak zorunda kaldım.</p>

    <p class="govde-metin bizsmart">Masadakiler, “Nazdarovya!” diye, hep bir ağızdan profesöre eşlik ettiler. Masadaki herkesin profesörün otoritesinden çekindiği, ona karşı oldukça saygılı oldukları gözümden kaçmamıştı. O kadehini elinde almadan almıyorlar, o başlamadan yemeklerine başlamıyorlardı. Hatta o gülmeden gülmüyorlardı bile desem abartmış sayılmazdım. Yemekleri, kampın Rus aşçısı hazırlamıştı. Yanında da yöre halkından bir başka aşçı çalıştırıyorlardı.</p>

    <p class="govde-metin bizsmart">Masadaki tüm yemeklerden azar azar, oldukça geniş ve yayvan olan porselen tabağıma almıştım. Mantar hariç.</p>

    <p class="govde-metin bizsmart">Mantar tabağını es geçmem profesörün gözünden kaçmamıştı.</p>

    <p class="govde-metin bizsmart">“Alın alın Ahmet Bey, mantardan da alın, merak etmeyin zehirli değildir,” diyerek kahkahalarla gülmeye başladı. İçtiği votka etkisini göstermeye başlamış gibiydi. Ama dağ gibi profesör, bir iki kadeh votkayla sarhoş olacak birine de pek benzemiyordu.</p>

    <p class="govde-metin bizsmart">“Belki duymuşsunuzdur,” dedi, bir süre durakladı, “Tabii duymuşsunuzdur, siz gazetecisiniz. Burada birkaç hafta önce bir kuşbilimci, yani siz ne diyorsunuz? Ha, hatırladım, meslektaşımız vardı, yediği mantardan zehirlenerek, kamp yaptığı yerde ölü bulundu. Bir doğa bilimci olmasına rağmen, her türlü mantarın yenmeyeceğini bilmesi gerekirdi. Ama buradaki mantarlar aldatıcıdır. Üzücü bir olay. Ne diyorsunuz siz ölünün ardından, ‘Allah rahmet eylesin’ değil mi?” diye sordu.</p>

    <p class="govde-metin bizsmart">Kimseden tepki gelmeyince devam etti.</p>

    <p class="govde-metin bizsmart">“Bizim Kaan onu tanıyordu. Birkaç kez karşılaşmışlardı, iyi bir kuş bilimciymiş, değil mi Kaan?”</p>

    <p class="govde-metin bizsmart">“Evet, öyleydi. Büyük bir talihsizlik maalesef. Zaman zaman On Dokuz Mayıs Üniversitesi Ornitoloji Araştırma Merkezi’ne geliyordu. Ulusal halkalama programı uyarınca işbirliği yapıyorduk. Kızılırmak Çernek Halkalama İstasyonu’nda birlikte kuş halkalama çalışmalarını yürütüyorduk. İyi bir ornitolog ve aynı zamanda iyi bir arkadaştı.”</p>

    <p class="govde-metin bizsmart">Bu arada yemek boyunca suskun olan, sürekli tıkınan ve ara sıra da olsa anlatılanları dinlemeyi tercih eden güvenlik şefi, araya girdi.</p>

    <p class="govde-metin bizsmart">“Önceki gün buraya birlikte geldiğiniz cinayet masası baş komiseri sizin arkadaşınız mı?” diye sordu.</p>

    <p class="govde-metin bizsmart">Aniden yutkundum. Bu hiç beklemediğim bir soruydu.</p>

    <p class="govde-metin bizsmart">“Buraya gelirken tesadüfen karşılaştık. İstanbul’dayken kendisini tanırdım. İyi bir polistir. Sanırım o da ölümlerle ilgili bir soruşturma yapıyormuş,” diyerek toparlamaya çalıştım.</p>

    <p class="govde-metin bizsmart">“Tabii hiç şüphesiz görevini yapıyor, ama biraz inatçı, dik kafalı birine benziyor. Kendisine her türlü bilgiyi, soruşturmasına yardımcı olacak her türlü desteği, gereken saygıyı göstermemize rağmen, ısrarla çevremizde dolaşıyordu. Sanki ölümlerle bir ilgimiz varmış gibi. Biz de gerekeni yaptık ve gereken yerleri uyardık. Biz burada adam öldürmüyoruz, doğal hayatı korumaya çalışıyoruz.”</p>

    <p class="govde-metin bizsmart">“Tamam, kapatalım bu üzücü ve sıkıcı konuşmayı” diyen profesör, başka bir konuya geçti. Rahatlamış, derin bir “Oh!” çekmiştim. Yoksa yaralı yüz beni sorguya çekecekti. İçimden profesöre teşekkür ettim. Beni bu soğuk adamın elinde, soğuk soğuk terlemekten kurtarmıştı.</p>

    <p class="govde-metin bizsmart">“Bakın Ahmet Bey. Bu sulak alanlar küresel ısınmanın sigortasıdır. Onları çok iyi korumanız lazım. Bu nedenle size bir gazeteci olarak önemli sorumluluklar düşüyor. Burası Karadeniz kıyısının tek sulak alanı. Yapılan son sayımlarda Türkiye’deki en çok su kuşu barındıran alan olarak Kızılırmak Deltası yaklaşık 180-200 bin su kuşuyla sulak alanlar arasında birinci sırada yer aldı. Bunun değerini iyi bilin. Bizim bu çalışmamız, bir bakıma buranın korunmasına yönelik. Burayı yirmi dört saat kameralarla, görevlilerle her türlü tehlikeye karşı koruyoruz. Bu bölgedeki tüm gereksiz yapılar kaldırıldı. Tarım alanlarının bir kısmı sulak alana dâhil edildi. Diğer sulak alanları da korumaya bakın. Ayrıca şunu da ilave edeyim. Bu kuşlar, ekolojinin korunmasına da yardımcı oluyorlar. Kene gibi bir sürü virüs ve mikrop taşıyan canlıları da bu kuşlar temizliyor.”</p>

    <p class="govde-metin bizsmart">“Haklısınız profesör,” dedim, ama hemen ardından da, “Ama bazen onlar da kuş gribi gibi birtakım virüsler taşımıyorlar mı?” diye sordum, geçtiğimiz yıllarda bu bölgede yaşanan kuş gribi vakalarını hatırlayarak.</p>

    <p class="govde-metin bizsmart">“Palavra, eğer sulak alanları yok eder ya da kirletirseniz, onlar da her canlı gibi mikrop taşıyabilirler tabii. Siz sulak alanları koruyacak, temiz tutacaksınız ki onlar da sağlıklı kalabilsinler ve zararlıları temizlesinler. Eğer böyle düşünür, onları yok ederseniz, zararlılar her yere yayılır ve dağılırlar. Sonuç bir felaket olur. Bakın eğer dikkat ettiyseniz biz burada hiç çöp, pislik barındırmıyoruz. Her yer tertemizdir. Sigaraya bile izin vermiyorum sahada. Burada yere basit bir çöp atan kim olursa olsun kovulur.”</p>

    <p class="govde-metin bizsmart">“Öyle düşünüyor değilim, sakın yanlış anlamayın,” dedim, biraz sıkılarak.</p>

    <p class="govde-metin bizsmart">Profesör soğuk, biraz da kaba biriydi ama söyledikleri doğruydu.</p>

    <p class="govde-metin bizsmart">“Türkiye, dünyada ekoloji alanında giderek olumsuz puanlar alıyor. Hükümet ve çevre bakanlığınız giderek bozulan imajınızı düzeltmeye çabalıyor. Gelecekte çevreye önem veren ülkeler prim yapacak ve değerleri artacak. Yakında ülkelerin uluslararası alanda kredi alabilmeleri, saygınlık kazanmaları, birliklere kabul edilebilmeleri, ekonomik yardım alabilmeleri ve yatırımcıları çekebilmeleri için çevre karnelerinin iyi olması gerekecek. Siz kaçıncı olduğunuzu biliyor musunuz?”</p>

    <p class="govde-metin bizsmart">Yutkundum, doğrusu bilmiyordum. Profesörün bu kadar geniş bilgi sahibi olması biraz da sinirimi bozmuştu. Üstelik ben bir çevre gazetecisiydim, ama kendimi profesörün yanında kör cahil biri gibi hissetmeye başlamıştım.</p>

    <p class="govde-metin bizsmart">“Bakın ben size durumunuzu anlatayım. Amerikan Yale ve Columbia üniversitelerinin, Dünya Ekonomik Forumu ve Avrupa Komisyonu Araştırma Merkezi işbirliği ile yaptığı küresel çevre araştırmasının sonuçlarına göre, 2008 Çevre Performansı Endeksi’nde Türkiye, 149 ülke arasında 72’inci sırada yer almış. Oysa 2006 yılında 49’uncu sıradaymış ülkeniz. İki yılda 23 sıra birden gerilemiş. Bu yıl henüz değerlendirme sonuçları açıklanmadı sanırım veya açıklanmış da olabilir. Her neyse, bu sizin için çok kötü bir tablo.”</p>

    <p class="govde-metin bizsmart">Profesör neredeyse tüm bu olumsuz tablodan beni sorumlu tutuyormuş gibi, yüzünü buruşturmuş bir halde bana bakıyordu.</p>

    <p class="govde-metin bizsmart">“Bakın biliyorum, bütün gün bu konuyu dinlemekten yorulmuşsunuzdur. Ben de çok kafanızı şişirdim, ama size son yapılan bir araştırmadan daha söz edeyim. Çünkü bunları bilmeniz gerekiyor bir çevreci olarak.”</p>

    <p class="govde-metin bizsmart">“Sizi dinliyorum profesör.”</p>

    <p class="govde-metin bizsmart">“Hiç kuşların neden farklı sayıda yumurtladığını düşündünüz mü?”</p>

    <p class="govde-metin bizsmart">Hiç tepki vermedim, “Hayır bilmiyorum” demek gururumu incitebilirdi.</p>

    <p class="govde-metin bizsmart">“Bu bir Türk bilim adamının yaptığı dünya kuşları veri tabanı sayesinde yanıtını buldu. Yapılan araştırma, kuşların yumurtlama sayılarının iklimle, özellikle de mevsimsellikle yakın bir ilişki içinde olduğunu ortaya koydu. Bazı kuşlar senede bir tek, diğerleri ise bir seferde on yumurta yumurtlar. Bilim insanları, doğadaki farklı kuş türlerinin neden farklı sayıda yumurta yumurtladığını yıllardır araştırıyordu ama tüm kuş türlerini kapsayan ve farklı sebepleri aynı anda inceleyen bir çalışma şimdiye kadar yapılmamıştı. Çeşitli üniversitelerden bir araya gelen bilim adamlarının oluşturduğu bir ekip, sonunda neden farklı kuş türlerinin farklı sayıda yumurta yumurtladıklarını ortaya çıkardı.”</p>

    <p class="govde-metin bizsmart">“Bu çalışma yayınlandı mı?”</p>

    <p class="govde-metin bizsmart">“Elbette. Ekibin detaylı araştırması, saygın bilim dergilerinde yayınlandı. Ekip, kuş türlerinin yumurta sayısı ile ilgili bilgileri, kuşlarla ilgili diğer biyolojik veriler ve kuşların yaşadığı alanların iklim ve çevresel verileriyle birleştirerek, biyolojik, evrimsel ve çevresel faktörlerin yumurta sayısına olan etkilerini araştırdı. Ekip, çalışmasını, ‘Farklı değişkenleri aynı anda analiz ederek, kuş türlerinin yumurta sayısındaki farklılıkların sebeplerini açıkladık. Farklı yerlerde yaşayan farklı kuş türlerinin ortalama yumurta sayısını başarıyla hesaplayabildik. Örneğin; ağaç kovuklarında yaşayan ağaçkakan gibi kuş türlerinin yumurta sayısı, açık yuvalarda yuvalayan kuş türlerininkinden daha fazla. Avrupa ve Kuzey Amerika gibi mevsimlerin daha fazla hissedildiği ılıman iklimlerde yaşayan kuş türleri de, tropik iklimlerde yaşayan kuş türlerinden daha fazla yumurta yumurtluyor,’ şeklinde özetledi.”</p>

    <p class="govde-metin bizsmart">“Kuş türlerinin çoğu tropik bölgelerde mi yaşıyor?”</p>

    <p class="govde-metin bizsmart">“Doğru. Tropikal kuşların az olan yumurta sayısı, fazla değişkenlik göstermeyen tropik iklimler tarafından şekillendirilmiştir. Bu kuşların hayatlarını sürdürebilmesi, bu türlerin binlerce yıldır uyum sağladıkları hava şartlarının devamına bağlıdır. Küresel ısınma ve bunun sonucunda artacak olan hava değişkenliği, az değişen bir havaya uyum sağlamış tropik kuşları tehdit edecektir. Hali hazırda yüzlerce tropik kuş türünün nesli zaten tehdit altındadır. Değişen bir iklim ile bu kuşların üreme stratejileri arasında ortaya çıkacak uyumsuzluklar, bazı türlerin neslini yok olmanın eşiğine getirecektir.”</p>

    <p class="govde-metin bizsmart">“Bu yüzden, dünyanın iklimindeki hızlı değişiklikler, kuşların hem yaşama ortamlarını, hem de üreme stratejilerini etkileyerek, kuşların yaşadıkları yerler ve yaşam stratejileri arasında milyonlarca yılda oluşmuş sıkı bağı koparabilecek, öyle mi?"</p>

    <p class="govde-metin bizsmart">“Evet, yani bu şu demek; onlar da güvenli yerler arıyorlar. Ama bu güven dünyamızda giderek kayboluyor. Bu aynı zamanda kuşların küresel ısınmayla birlikte yok olacakları anlamına da geliyor.”</p>

    <p class="govde-metin bizsmart">Profesör doldurduğu votka dolu kadehi bir dikişte bitirdikten sonra yeniden bana baktı ve sözlerine aynı coşkuyla devam etti.</p>

    <p class="govde-metin bizsmart">“İklim değişikliğinden dolayı Avrupa’da 25 türün azaldığı ve daha kuzeye yöneldikleri belirlendi. Tarak diş, su çulluğu, ağaç incirkuşu, kuyrukkakan, benekli bülbül, çayır taşkuşu, benekli sinekkapan, küçük akgerdanlı ötleğen, akgerdanlı ötleğen, karabaşlı ötleğen, çalı kamışçını, karatavuk, çitkuşu, sarı kuyruksallayan, kızkuşu, büyük baştankara, saksağan, ekin kargası, sığırcık, serçe, leylek, çütre, kındıra kamışçını, dağ horozu. Bunlar Avrupa’ya elveda diyorlar.”</p>

    <p class="govde-metin bizsmart">Profesör votka üstüne votka içmeye başlamıştı. Neredeyse ikinci şişeyi tek başına bitirmek üzereydi. Zaten birinci şişenin çoğunu da o içmişti. Ama hala düzgün cümleler kurabiliyordu. Şaşırmamak elde değildi. Masadakiler bu duruma hiç tepki vermiyorlardı. Anlaşılan buna alışıktılar.</p>

    <p class="govde-metin bizsmart">Ancak birden profesör beklenmedik bir kıvraklıkla hızla ayağa kalktı, “Bu kadar yeter artık, memnun oldum seninle tanıştığıma gazeteci arkadaş, sana başarılar dilerim. Arkadaşlar seni uğurlasınlar, benden bu kadar,” dedi.</p>

    <p class="govde-metin bizsmart">Bu arada diğerleri de ayağa kalkınca, ben de kalkmak zorunda kaldım. Elimi sert bir şekilde sallayarak sıktıktan sonra, “Güle güle,” dedi. Ben de, “Bu ufkumu açan güzel bilgiler ve bu güzel yemek için teşekkür ederim,” dedim nazikçe. Profesör hariç diğerleriyle birlikte kapıya doğru ilerlemeye başladık. Profesör Andrey, arkamdan bağırıyordu.</p>

    <p class="govde-metin bizsmart">“Bir dahaki gelişinde sana kuşların göçlerinin sırları hakkında bilgi veririm gazeteci. Ama bir şartla, mantarlarımızdan yemek şartıyla.”</p>

    <p class="govde-metin bizsmart">Sonra ardından gür bir kahkaha koyverdi. Ardından da “küt!” diye bir ses duydum. Ama dışarı çıktığım için içerdeki gürültünün ne olduğunu anlayamadım. Sanırım profesör bir kütük gibi yere düşmüştü. Kaan ve diğerleri, bu duruma sadece gülümsemekle yetindiler.</p>

    <p class="govde-metin bizsmart">“Bu profesörün her zamanki hali, önemli değil. İçti içti ve birden yere yıkıldı,” dedi. Sonra kulağıma yaklaşarak, diğerlerinin duymayacağı bir sesle, “Bu Ruslar hep böyledir,” diye ekledi.</p>

    <p class="govde-metin bizsmart">Bir kahkaha patlatmamak için kendimi zor tuttum. Profesöre kabalığı ve beni aşağıladığını sandığım için aslında biraz kızgındım. Ama votka intikamımı almıştı işte. İçimden “Nazdarovya!” dedim.</p>

    <p class="govde-metin para-style-override-4 bizsmart">Profesörün yere düşmeden önceki, “mantarlarımızdan yemek şartıyla” şeklindeki son sözlerini düşününce de, tüylerim diken diken oldu.</p>
  </div>
</body>
</html>
