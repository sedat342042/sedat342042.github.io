<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-33</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-28"><span class="bold bizsmart" xml:lang="tr-TR">- 22 -</span></p>

    <p class="govde-metin bizsmart">Valizlerimizi aldıktan sonra, teklifim üzerine havaalanının kafeteryasına gittik. Oturunca Zeynep göz ucuyla saatine kaçamak bir bakış attı. Bundan rahatsız olmuştum. Ancak onunla birkaç dakikalığına da olsa konuşmak için can atıyordum.</p>

    <p class="govde-metin bizsmart">“Kocan almaya gelecek mi? Seni tutmuyorum umarım, zamanımız var mı?”</p>

    <p class="govde-metin bizsmart">“O gelemeyecek, iki gün sonra gelecek. Biz biraz erken geldik. Zamanım var, ama yine de fazla geç kalmasak iyi olur.”</p>

    <p class="govde-metin bizsmart">Rahatlamış, derin bir oh çekmiştim ama Zeynep’teki tedirginliğe de bir anlam verememiştim. Benimle olmaktan biraz endişe duyar gibiydi.</p>

    <p class="govde-metin bizsmart">Sonra yanındaki küçük kızı tanıttı.</p>

    <p class="govde-metin bizsmart">“Bu kızım Gizem,” dedi. Sonra da küçük Gizem’e dönüp beni tanıttı.</p>

    <p class="govde-metin bizsmart">“Bak bu Ahmet, benim eski bir arkadaşım.”</p>

    <p class="govde-metin bizsmart">Gizem utanmıştı. Bir annesine bir de şaşkın şaşkın bana bakıyordu. Ne yapacağını, ne diyeceğini bilemiyordu. “Memnun oldum Gizem,” deyip elimi uzattım. O da, “Ben de,” diyerek, elini uzattı. Minicik eli ve minicik parmakları sımsıcaktı. Tıpkı Zeynep’in ellerindeki sıcaklık gibi… Birden Zeynep’le göz göze geldik. Gözlerimin yaşarmasını zor engelliyordum. Gizem annesine benziyordu. Gözleri, yüzü, sanki annesinin bir kopyası gibiydi.</p>

    <p class="govde-metin bizsmart">“Ne kadar da sana benziyor.”</p>

    <p class="govde-metin bizsmart">“Gerçekten benziyor mu?”</p>

    <p class="govde-metin bizsmart">“Sanki küçük bir kopyan.”</p>

    <p class="govde-metin bizsmart">Birden sustuk. Birbirimize baktık. Kucaklaşmamak, sarılmamak, öpüşmemek için zor duruyorduk. Birimiz bir hamle yapsa, diğerimiz hemen karşılık verecek gibiydik. Ama yapmadık, yapamazdık, yapmamalıydık. Duygularımızı bastırmalıydık.</p>

    <p class="govde-metin bizsmart">Kurallar böyleydi. Sınırı geçmenin bedeli ağır olabilirdi.</p>

    <p class="govde-metin bizsmart">Yasemin kokusundan hala vazgeçmemişti Zeynep. Yasemin kokusu hiçbir kadına bu kadar yakışamazdı.</p>

    <p class="govde-metin bizsmart">“Nasılsın Ahmet? Uzun zaman oldu görüşmeyeli.”</p>

    <p class="govde-metin bizsmart">“Evet, uzun zaman oldu. İyiyim, iyi olmaya çalışıyorum desem daha doğru.”</p>

    <p class="govde-metin bizsmart">“Haberlerini, yazılarını okuyorum.”</p>

    <p class="govde-metin bizsmart">“Öyle mi, memnun oldum. Peki, sen nasılsın? İyi misin, mutlu musun?”</p>

    <p class="govde-metin bizsmart">Soruları ardı ardına sormuştum. Zaman azdı ve bir an önce onunla ilgili her şeyi öğrenmek istiyordum.</p>

    <p class="govde-metin bizsmart">“İyiyim, mutluyum. Asıl sen nasılsın, evlendin mi?”</p>

    <p class="govde-metin bizsmart">“Ben de iyiyim, evlenmedim.”</p>

    <p class="govde-metin bizsmart">“Neden?” diye sordu, biraz duraksadıktan sonra, “Aradığın aşkı hala bulamadın mı?” diyerek ikinci soruyu da sordu.</p>

    <p class="govde-metin bizsmart">Zeynep’in bu sözlerinde biraz sitem vardı. Hatta biraz da alay sezinlemiştim. Ve kızmıştım. Birden onun canını acıtmak, benden adeta kaçar gibi evlenmesinin öcünü almak, bu yaptığından ötürü ona pişmanlık duyurmak istedim. Onunla karşılaşmadığım için şimdiye kadar sorun yoktu. Hatta onun mutlu olmasından, ben de mutluluk duyuyordum. İşin tuhafı bunu istiyordum da. Ama onunla yeniden karşılaşınca, hele bana böyle sitem dolu sözler sarf edince, birden beni bıraktığı için bilinçaltımda ondan nefret ettiğimi anladım. Belki de tam nefret değildi, bilemiyordum.</p>

    <p class="govde-metin bizsmart">“Senden sonra kimseyi bulamadım. Kimse senin yerini tutamadı. Çünkü seni hala seviyorum ve unutamıyorum.”</p>

    <p class="govde-metin bizsmart">Zeynep bu beklemediği yanıt karşısında afallamış bir şekilde bana bakıyordu. Sonra birden yüzünde acı dolu bir ifade oluştu.</p>

    <p class="govde-metin bizsmart">“Bu sözlerinle benim canımı acıtıyorsun Ahmet. Lütfen böyle şeyler söyleme!”</p>

    <p class="govde-metin bizsmart">Ama ben canını acıtmaya devam etmek istiyordum.</p>

    <p class="govde-metin bizsmart">“Beni nasıl bıraktın, hala anlayabilmiş değilim. Seni unutmam mümkün değil. Sen benim hayatımın kadınıymışsın, ama bunu beni terk edince anladım ne yazık ki. Ve geç kaldım.”</p>

    <p class="govde-metin bizsmart">“Yeter artık.”</p>

    <p class="govde-metin bizsmart">“Özür dilerim, ama elimde değil.”</p>

    <p class="govde-metin bizsmart">“Lütfen, ben artık evli ve çocuklu bir kadınım.”</p>

    <p class="govde-metin bizsmart">“Ne olmuş yani, evli ve çocuklusun diye seni eskisi gibi sevemez miyim?”</p>

    <p class="govde-metin bizsmart">“Lütfen Ahmet tartışmayalım,” dedikten sonra göz ucuyla küçük Gizem’i işaret etti Zeynep. Gizem sıkılmıştı. Sürekli kıpırdanıyordu.</p>

    <p class="govde-metin bizsmart">“Sıkıldın mı Gizem? Sen adın gibi gizemli misin?”</p>

    <p class="govde-metin bizsmart">Küçük kız ne diyeceğini bilemiyordu. Kafası karışmış gibiydi.</p>

    <p class="govde-metin bizsmart">“Çocuğun anlamayacağı sorular sorma,” dedi kızgınlıkla Zeynep. Yanlış yaptığımın farkındaydım. Ve bunu daha fazla uzatmak niyetinde de değildim. Söylemek istediklerimi söylemiş, az da olsa öcümü almıştım. Bu kadarı yeterdi. Daha fazla öç almak için bencilce davranmak yersizdi. O artık evli, çocuklu ve mutlu bir kadındı.</p>

    <p class="govde-metin bizsmart">“Affedersin Zeynep, biraz ileri gittim galiba. Haklısın sen artık evli bir kadınsın ve ben de buna uygun davranmalıyım.”</p>

    <p class="govde-metin bizsmart">Bu kez sözlerimde sitemkârlık sezen Zeynep’ti.</p>

    <p class="govde-metin bizsmart">“Biliyor musun seninle ilişkimizi yürütemediğimiz gibi dost da kalamıyoruz,” dedi ve “Neden böyle Ahmet?” diye sordu.</p>

    <p class="govde-metin bizsmart">Haklıydı. Onunla dost olmak istemiştim, ama bu dostluğa sırt çeviren yine ben olmuştum. Ondan Selin yüzünden ayrılmak isteyen ve onun dostum kalmasını isteyen bendim. Ama beni terk ettikten ve Selin’de de aradığımı bulamadıktan sonra ona yeniden dönmek istemiş, reddedilince de ondan uzaklaşmıştım. Onu aramamış, tebrik etmemiş, böylece dost kalabilmeyi de başaramamıştım. Kızı doğduğunda bile onu aramamıştım. Kısaca aptallık eden, onu kıran, üzen, ilişkimiz süresince ona aşkımı söyleyemeyen, içten bir şekilde sevgimi belli etmeyen kişi bendim. Şimdi yeniden eski defterleri açmanın gereği yoktu.</p>

    <p class="govde-metin bizsmart">“Zeynep haklısın, ama sen benim her zaman en iyi dostumsun.”</p>

    <p class="govde-metin bizsmart">“Öyleyse o zaman dostum gibi davran. Senden tek istediğim bu.”</p>

    <p class="govde-metin bizsmart">“Bunu belli edemediğim için özür dilerim. Ama seni her zaman düşündüğümü ve mutlu olmanı istediğimi bilmeni isterim.”</p>

    <p class="govde-metin bizsmart">Zeynep, bu söylediklerimde ne kadar samimi olduğumu görebilmek için gözlerime bakıyordu. Ama hiçbir şey söylemedi. Birden hareketlendi.</p>

    <p class="govde-metin bizsmart">“Artık kalkmalıyız.”</p>

    <p class="govde-metin bizsmart">Onları bir taksiye bindirdikten sonra, ben de bir taksi çağırdım. Zeynep’in yasemin kokusunu hala alabiliyordum. Bu Zeynep’in kokusuydu. Zeynep eşi ve kızıyla birlikte İzmir’de Karşıyaka’da oturuyordu. Bodrum Akyarlar’daki yazlıklarına da İzmir’de işi olmadığı zamanlar gittiğini anlatmıştı. Bizim yazlığımız da Bodrum Gümüşlük’teydi. Aramızda arabayla en fazla yarım saatlik bir mesafe vardı.</p>

    <p class="govde-metin bizsmart">Zeynep’e söylediklerimde samimiydim. Onu hala çok seviyordum. Bugün sana dönüyorum dese bir dakika bile düşünmez hemen kabul ederdim. Gerçekten de Zeynep’ten ayrıldıktan sonra hiç kimseyle yapamamıştım.</p>

    <p class="govde-metin bizsmart">Ama şimdi nedense kendimi rahatlamış hissediyordum. Sanki üzerimden büyük bir yük kalkmış gibiydi. Zeynep’le yaptığım bu konuşma aslında bana çok iyi gelmişti.</p>

    <p class="govde-metin bizsmart">Acaba Zeynep şimdi evine dönerken neler hissediyordu? O da acaba beni bıraktığı için pişman mıydı? Onunla her istediğim zaman konuşmak mümkün olabilseydi keşke. Ama bunun mümkün olmadığını da biliyordum. Zaten Zeynep de ayrılırken bana bu konuda herhangi bir umut vermemişti. Ne, “Yeniden görüşelim,” demişti, ne de bir telefon numarası vermişti. Belki o da istiyordu, ama böyle olması gerekiyordu.</p>

    <p class="govde-metin bizsmart">Bekâr ve eski bir sevgili olarak onunla veya ailesiyle görüşmek neredeyse imkânsızdı. İkimiz görüşmek istesek de, Zeynep’in kocası buna asla izin vermezdi.</p>

    <p class="govde-metin bizsmart">Çünkü toplumsal kurallar böyleydi.</p>

    <p class="govde-metin bizsmart">Bakalım bir daha Zeynep’le ne zaman birbirimizi görecektik.</p>

    <p class="govde-metin para-style-override-4 bizsmart">Belki de hiçbir zaman…</p>
  </div>
</body>
</html>
