<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-46</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-41"><span class="bold bizsmart" xml:lang="tr-TR">- 32 -</span></p>

    <p class="govde-metin bizsmart">Fındıklı’ya o kadar hızlı gelmiştim ki, bu hızıma ben bile şaşmıştım. Profesör beni odasında bekliyordu. Ama içeriye kötü bir zamanlamayla, profesör heyecanlı bir telefon konuşması yaparken girmiştim. Profesör, çerçevesiz beyaz gözlüklerinin üzerinden bakarak, eliyle oturmamı işaret etti. Profesörün gri kabarık kıvırcık saçları konuşurken titreşiyordu. Profesör devamlı olarak, “Tamam” diyor, sürekli başını sallıyordu, ama karşıdaki anlaşılan konuşmayı pek kısa kesmek niyetinde değildi.</p>

    <p class="govde-metin bizsmart">Profesörün denize bakan odası oldukça düzenliydi. Kitaplar belirli bir düzen içinde raflara sıralanmıştı. Kitap sayfalarının arasından da kâğıt parçalarından düzenli kesilmiş ayraçlar gözüküyordu. Kitaplar genellikle mesleki ve ressamlarla ilgiliydi. Leonardo da Vinci’ye ait oldukça eski ve yıpranmış kalın bir kitap hemen göze çarpıyordu. Duvarda ressamın kim olduğunu çıkaramadığım, ama bana oldukça tanıdık gelen bir iki yağlı boya tablo asılıydı. Muhtemelen taklit veya kopyaydı. Bazı tablolar ise, sanırım incelenmek üzere karşı duvarın köşesinde yere üst üste konulmuştu. Benim kuş tablom ise, odada, o kadar dikkatle bakmama rağmen gözüme çarpmamıştı.</p>

    <p class="govde-metin bizsmart">Profesör sonunda telefonu kapattığında, yüzündeki ifade, sıkıntıdan patlamış bir insanın ifadesiydi.</p>

    <p class="govde-metin bizsmart">“Özür dilerim sizi beklettim, ama bazen insan böyle sıkıcı konularla da uğraşmak zorunda kalıyor işte,” dedi. Sonra oturduğu masanın altında bir yerlerden benim kuş tablomu çıkarıp masaya koydu. Heyecanım doruktaydı. Acaba ne bulmuştu?</p>

    <p class="govde-metin bizsmart">“Tablonuzu çok dikkatle inceledim. Arkadaşınız neydi adı?” diye sorarak biraz da hatırlamadığı için mahcup bir ifadeyle yüzüme baktı.</p>

    <p class="govde-metin bizsmart">“Kaan efendim.”</p>

    <p class="govde-metin bizsmart">“Ha, Kaan tamam. Bu tablo size hediye edilmişti değil mi? Yani sizin şahsınıza?”</p>

    <p class="govde-metin bizsmart">“Evet.”</p>

    <p class="govde-metin bizsmart">“O zaman arkadaşınız sizin için güzel bir yazı gizlemiş bu tablonun içine.”</p>

    <p class="govde-metin bizsmart">“Öyle mi?”</p>

    <p class="govde-metin bizsmart">“Bakın şöyle bir yazı gizlemiş: ‘Çevreye verdiğiniz değer nedeniyle tüm kuşlar size minnettar’. Yazıyı çözmek fazla zamanımı almadı. Başka da bir yazı bulamadım. Hepsi bu.”</p>

    <p class="govde-metin bizsmart">Doğrusu büyük bir hayal kırıklığına uğramıştım. Ama Kaan’ın tabloya, hakkımda böyle güzel bir yazı yazmasından dolayı ise çok mutlu olmuştum. Profesör, yüzümdeki ifadeden pek memnun olmadığımı anlamıştı.</p>

    <p class="govde-metin bizsmart">“Sanırım siz başka bir mesaj veya yazı bekliyordunuz. Galiba biraz hayal kırıklığına uğradınız. Ama tüm yazı bu kadar. Sizin için yapabileceğim başka bir şey olursa her zaman yardıma hazırım.”</p>

    <p class="govde-metin bizsmart">“Zaman ayırdığınız ve merakımı giderdiğiniz için çok teşekkür ederim profesör.”</p>

    <p class="govde-metin bizsmart">Sonra tabloyu elime alıp odadan çıktım. Koridorda yürürken Kaan’ın tabloya gizlediği yazı hakkında bana söylediklerinin doğru olduğunu düşündüm. Demek ki Kaan bana yalan söylememişti. Şüphelendiğim için, hayatta olmamasına rağmen Kaan’dan biraz utanmıştım.</p>

    <p class="govde-metin bizsmart">Tabloyu otomobilimin bagajına koyduktan sonra Emirgan’a doğru yola çıktım.</p>

    <p class="govde-metin bizsmart">Belki bu tabloda bir mesaj gizlenmiştir, polisin aradığı somut delili bu gizli mesajlarda bulabiliriz, diye kendimi çok inandırmıştım. Şimdi ise hayal kırıklığı yaşıyordum. Buna beni ve Çetin’i inandıran, Vadim’in, “Tablolara bakarak doğru yolu bulmaya çalışıyor,” şeklindeki sözleri neden olmuştu aslında. Ama tablolarda maalesef bugüne kadar hiçbir şey, hiçbir gizli mesaj veya yazı bulunamamıştı. Böylece tablolardan beklentimiz boşa çıkmıştı.</p>

    <p class="govde-metin bizsmart">Kaan’ın yazısı aklıma geldi.</p>

    <p class="govde-metin bizsmart">“Çevreye verdiğiniz değer nedeniyle tüm kuşlar size minnettar.”</p>

    <p class="govde-metin bizsmart">Şaka gibi. Üstelik neden böyle bir yazı? O röportajı yaptığımda doğru dürüst ne Kaan’ı tanıyor, ne de kuşlar hakkında yazı yazan biriydim. Nereden esmişti böyle bir yazı yazmak? Yazı da tablo gibi güzel ama garipti.</p>

    <p class="govde-metin bizsmart">Otomobilimi park ettikten sonra tabloyu bagajdan aldım. Eve girdikten sonra tabloyu masanın üzerine koydum. Daha önce de sezinlediğim gibi tabloda sanki bir tuhaflık vardı. Aslında ilk bakışta her şey yerli yerindeydi. Denize karışan ırmağın her iki yanında ağaçlar göğe uzanıyordu. Uzaktaki dağların ardında da gri bulutlar bir mantar gibi göğe yükselmişti. Kazlar V şeklinde uçuyorlardı. Uzakta büyük bir ağaca yaslanmış kendinden geçmiş çift olduğu gibi duruyordu. Ama sanki yüzleri karşıya bakıyordu. Oysa bana hep bu çift farklı yönlere bakıyor gibi gelmişti. Kolları iki yana açıktı. Ellerinde hiçbir şey yoktu. Oysa ben ellerinde bir şeyleri tuttuğunu sanıyordum. Sanki bu tablo biraz farklı gibiydi. Renkler aynıydı, ama sanki aklımda daha canlı kalmıştı.</p>

    <p class="govde-metin bizsmart">Her neyse yaşadığım inanılmaz olaylar nedeniyle bazı şeyleri farklı algılıyor olabilirdim. Tabloyu kalın kâğıda sarıp kapının yanındaki dolaba koydum. İlk fırsatta da Büyükada’ya götürmeye karar verdim.</p>

    <p class="govde-metin bizsmart">Tam mutfağa girmiş kendime ton balıklı bir sandviç hazırlamak üzereydim ki, telefonum çalmaya başladı. Açmak istemedim. Çok açtım ve kimseyle uğraşacak halim yoktu. Israrla çaldıktan sonra sustu.</p>

    <p class="govde-metin bizsmart">Ton balıklı sandviçimi yedikten sonra, bir de meyve salatası yaptım. Biraz çerez eşliğinde gordon cin tonikle kendime tam bir keyif masası hazırladım. Televizyonda ilginç bir tartışma programını izlemeye koyuldum.</p>

    <p class="govde-metin bizsmart">Sonra telefonumdaki cevapsız aramayı gördüm. Numaraya baktığımda hiç tanıdık gelmedi. Zaten kaydı da yoktu. Ama merak etmiştim. Numarayı çevirdim.</p>

    <p class="govde-metin bizsmart">“Alo, kiminle görüşüyorum.”</p>

    <p class="govde-metin bizsmart">“Merhaba Ahmet Bey, ben Andrey.”</p>

    <p class="govde-metin bizsmart">“……”</p>

    <p class="govde-metin bizsmart">“Profesör Andrey Sidorenko, Kızılırmak Deltası’ndan.”</p>

    <p class="govde-metin bizsmart">Çok şaşırmıştım. Yüzümü ateş basmıştı. Profesör beni neden arıyordu?</p>

    <p class="govde-metin bizsmart">“Sizi rahatsız ettim galiba, özür dilerim. İki gün sonra deltada uluslararası kurum ve kuruluşlar ve sivil toplum örgütlerinin katıldığı bir gezi düzenleyeceğiz. Bu gezide delta projesiyle ilgili detaylı bilgiler de vereceğiz. Neler yaptığımızı anlatacağız. Gerçi siz yeterince bilgi sahibi oldunuz, ama biz sizi de aramızda görmek istiyoruz. Ayrıca dünyanın çeşitli ülkelerinden basın mensupları da bu geziye katılacak. Sizi de davet etmek istiyoruz. Ben davetle ilgili sizin elektronik postanıza da bir mektup gönderdim. Ama bir kez de kendim arayıp davet etmek istedim. Gelirseniz bizi memnun edersiniz.”</p>

    <p class="govde-metin bizsmart">Doğrusu şaşkınlığım daha da artmıştı. Ne diyeceğimi bilemedim. Komik aksanlı profesör ısrarcıydı.</p>

    <p class="govde-metin bizsmart">“Geliyorsunuz değil mi?”</p>

    <p class="govde-metin bizsmart">“Geliyorum,” dedim. Ama ardından ekledim.</p>

    <p class="govde-metin bizsmart">“Yalnız izin almam gerekiyor. İsterseniz kesin cevabımı size yarın telefonla bildireyim.”</p>

    <p class="govde-metin bizsmart">“Peki, ama mutlaka sizi de bekliyoruz. Sizin Çevre Bakanı’nız ve Rusya’dan da yani bizden de bakan seviyesinde üst düzey yetkililer gelecek. Hem sizin için iyi bir haber olur.”</p>

    <p class="govde-metin bizsmart">“Tamam, izin alıp gelmeye çalışacağım.”</p>

    <p class="govde-metin bizsmart">“Bu arada yazı dizinizi ilgiyle okuyorum. Sonunda yayımlamayı başardınız demek, tebrikler. Gerçekten iyi bir yazı dizisi.”</p>

    <p class="govde-metin bizsmart">“Teşekkür ederim profesör.”</p>

    <p class="govde-metin bizsmart">“Yalnız üzerinize rahat bir şeyler giyinin, ayrıca kuş gözlemi de yapacağız. Hem bir gazeteci, hem de bir kuş gözlemcisi gibi gelebilirseniz çok iyi olur, rahat edersiniz. Ayrıca kuşları da gözleme imkânı bulabilirsiniz. Eğer yeterli teçhizat bulamazsınız, biz size buradan sağlarız. İyi geceler, tekrar görüşmek dileğiyle.”</p>

    <p class="govde-metin bizsmart">“İyi geceler, davetiniz için teşekkür ederim.”</p>

    <p class="govde-metin bizsmart">Anlaşılan Kızılırmak Deltası’na bana yeniden bir yol görünüyordu. Bu davet beni gerçekten şaşırtmıştı. Ve de delta ölümleri, uyuşturucu kaçakçılığı ile ilgili düşüncelerimi yeniden gözden geçirmeme yol açmıştı. Ya bizim düşündüğümüz gibi deltada böyle olaylar yaşanmamışsa. Ya biz gerçekten paranoyak düşüncelerimize kendimizi inandırmışsak.</p>

    <p class="govde-metin bizsmart">Bu geziye katılmak belki iyi olacaktı. O zaman daha iyi karar verebilir, daha iyi gözlem yapabilir, tahminlerimizle ilgili daha iyi bir karar verebilirdim. Üstelik dünyanın önemli kurumları, sivilleri, gazetecileri deltaya gelecekti. Eğer kaçakçılık yapılıyor olsaydı, bu insanları buraya çağırmaya cesaret edebilirler miydi?</p>

    <p class="govde-metin bizsmart">İçki keyfim kaçmıştı. Sadece meyve salatasını yedim. Çetin’i aramayı düşündüm ama sonra vazgeçtim. Çetin’e haber vermek ve gazeteden izin almak için en iyisi sabahı beklemekti.</p>

    <p class="govde-metin para-style-override-4 bizsmart">Eğer gideceksem de bir kuş gözlemcisinin nelere ihtiyacı olduğunu öğrenmem gerekiyordu. Bildiğim kadarıyla spor kıyafet ve gözetleme dürbünü gerekli olan en temel teçhizatlar olmalıydı. Geçmişteki merakım nedeniyle kuşlara o kadar yabancı biri de değildim, birçoğunu tanımlayabiliyordum.</p>
  </div>
</body>
</html>
