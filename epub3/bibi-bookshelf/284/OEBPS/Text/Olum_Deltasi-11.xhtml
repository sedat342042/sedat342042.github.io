<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-11</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-6"><span class="bold bizsmart" xml:lang="tr-TR">- 4 -</span></p>

    <p class="baslik-2 bizsmart" id="toc_marker-6-1"><span class="bold bizsmart" xml:lang="tr-TR">22 Kasım Salı</span></p>

    <p class="govde-metin bizsmart">Sabah, rehberi önceki gün bıraktığımız yerden aldıktan sonra, deltaya doğru yola çıktık. Rehberi almadan önce, projenin yapıldığı yere benimle gelmemesi konusunda, Çetin’le konuşup anlaştık. Proje ekibinin karşılarında bir cinayet masası komiserini görmekten rahatsız olacaklarını düşünmüştüm. Çetin de bana hak vermişti. Beni bıraktıktan sonra Samsun’a gidecek, daha sonra işim bitince buluşacaktık.</p>

    <p class="govde-metin bizsmart">Şansımıza önceki gün olduğu gibi bugün de hava açık ve güneşliydi. Kasım ayı olmasına rağmen havalar iyi gidiyordu. Dünden bu yana gündüz sıcaklıkları on iki derece civarında seyrediyordu. Rehberin dünkü heyecanı ve konuşkanlığından bugün eser yoktu. Çetin’in önceki günkü sert uyarısı ve cinayet olasılığı neşesini kaçırmışa benziyordu.</p>

    <p class="govde-metin bizsmart">Yaklaşık bir saatlik yolculuktan sonra boğularak ölen 45 yaşındaki Salih Korkmaz adlı balıkçının köyü olan Doğanca Köyü’ne geldik. Doğanca, önceki gün gittiğimiz deltanın doğusundaki Yörükler Köyü ile deltanın kuzey ucundaki Koşu Köyü arasındaydı. Genel olarak deltanın doğusuna düşüyordu. Burası aslında köy değil bir beldeydi. Belde, Girne Merkez ve Yeşilova adlı iki mahalleden oluşuyordu. Oldukça gelişmiş bir beldeydi Doğanca. Dört ilköğretim okulu ve dokuz adet camisi vardı. Balıkçı ailesiyle birlikte Yeşilova Mahallesi’nde oturuyordu. Bize yine o mahallenin muhtarı yardımcı oldu. Kahvenin bir köşesinde oturup balıkçının ölümü hakkında konuşmaya başladık. Önceki gün görüştüğümüz yaşlı Koşu Köyü muhtarı, İsmail adlı köylünün ağaçtan düşmesine nasıl akıl sır erdiremediyse, şişman, tıknaz ve sevimli biri olan Yeşilova muhtarı da, balıkçı Salih’in ölümüne bir türlü akıl sır erdiremediğini söylüyordu. Çünkü muhtara göre balıkçı Salih iyi yüzme bilen biriydi. Yıllardır bu göllerde ve denizde balıkçılıkla geçimini sağlıyordu. İki üç metrelik gölde boğulmasının mümkün olmadığını, köyde herkesin bu ölümü şaşkınlıkla karşıladığını anlattı.</p>

    <p class="govde-metin bizsmart">Sonra hep birlikte balıkçının boğularak öldüğü Çernek Gölü’ne doğru sessizce yürümeye başladık. Biz oraya gitmeden önce, bize eşlik etmeleri için delta güvenlik görevlilerine haber verilmişti. Delta gerçekten çok sıkı korunuyordu. Görevlilerin ellerinde telsiz, boyunlarında dürbün, bellerinde de coplar vardı.</p>

    <p class="govde-metin bizsmart">Deltada yer alan göller ve çevresini kapsayan dört bin hektarlık alan, 1979 yılında Orman Bakanlığı’nca Yaban Hayatı Koruma Sahası ilan edilerek deltanın bu bölümünde avcılık tamamen yasaklanmıştı. Ayrıca, 1994 yılında deltanın doğu bölümünde yer alan sulak alanların tamamı Kültür Bakanlığı tarafından Doğal Sit Alanı ilan edilerek koruma altına alınmıştı. 1996 yılında Bayındırlık ve İskan Bakanlığı ile Çevre Bakanlığı’nın işbirliğiyle deltadaki tüm doğal alanları kapsayacak şekilde hazırlanan çevre düzeni planında, sulak alan ekosistemi ve sistemle ilişkili habitatlar dikkate alınarak, mutlak koruma, ekolojik etkilenme ve tampon bölgeler belirlenmiş; her bir bölge için koruma ve kullanım esaslarını düzenleyen özel planlar geliştirilmişti.</p>

    <p class="govde-metin bizsmart">2007 yılından itibaren de, bu yasaklar ve kısıtlamalar daha da arttırılmıştı. Kısaca burası tamamen Çevre Bakanlığı’nın kontrolüne bırakılmıştı. Yani daha doğru bir deyimle, bakanlığın tapulu arazisi gibi işletiliyordu.</p>

    <p class="govde-metin bizsmart">Rehberimiz Yıldırım, önceki gün de gördüğüm ancak sormayı unuttuğum deltaya yayılmış kulelerin kuş gözlem kuleleri olduğunu söyledi.</p>

    <p class="govde-metin bizsmart">Delta yine muhteşem bir görüntüye sahipti. Sazlıklardan küçük bir kısmını görebildiğimiz göle yaklaştıkça kuşların sesleri de giderek çoğalıyordu. Göle birkaç metre kala gördüğüm manzara karşısında yeniden büyülenmiştim. Mavi suda flamingolar, kuğular, çeşit çeşit balıkçıllar, ördekler, pelikanlar suyun içinde hem yüzüyor, hem de keyifle sabah kahvaltılarını yapıyorlardı.</p>

    <p class="govde-metin bizsmart">Göller balık bakımından çok zengindi. Sazan, sudak, haskefal, mersin morinosu, alabalık, inci balığına her mevsim rastlanıyordu. Su seviyesinin yüksek olduğu zamanlarda da tırsi ve hamsiye de rastlamak mümkündü. Ayrıca burada aynalı sazan ve kerevit yetiştiriciliği de yapılıyordu. Korumaya alınmadan önce avcılığın yaygın olduğu deltadan yılda 350-400 ton, hatta daha fazla balık elde edilebiliyordu.</p>

    <p class="govde-metin bizsmart">Ancak zamanla kontrolsüz avcılık ve kirlilik nedeniyle balık miktarında azalma olmuştu. Son birkaç yılda, hele hele son bir iki yılda miktarın eskisinden de fazla olduğu tahmin ediliyordu. Son alınan kararla balık avcılığına, 1 Temmuz – 1 Eylül tarihleri arasında, o da belirli saatlerde ve sıkı denetimle birlikte izin veriliyordu. Kuş avcılığı ise 2007’den sonra tamamen yasaklanmıştı.</p>

    <p class="govde-metin bizsmart">Köylülerin bazıları bu yasaklardan hiç memnun değildi. Ama yapacakları bir şey de yoktu. Yasak emri büyük yerden geliyordu.</p>

    <p class="govde-metin bizsmart">O nedenle köylüler daha çok tarıma ve hayvancılığa yönelmişlerdi. Bafra Ovası’nda ve deltada, buğday, pirinç, mısır, ayçiçeği, şeker pancarı, tütün yetiştiriliyordu. Ayrıca son yıllarda sebze yetiştiriciliği de önemli bir yere sahipti. Deltada yaklaşık üç bini manda ve sekiz bini sığır olmak üzere yirmi üç bin civarında hayvan otlatılıyordu.</p>

    <p class="govde-metin bizsmart">Eskiden deltadaki diğer bir ekonomik etkinlik de saz kesimiydi. Her yıl toplam saz alanının yaklaşık yüzde yirmi beşi kesilmekteydi. Kesilen sazın büyük bir bölümü ihraç edilmekteydi. Bir kısmı ise hasır, sepet yapımında, binaların özellikle hayvan barınaklarının çatılarını örtmede ve ahırlarda zemine sermek için kullanılmaktaydı. Ancak son birkaç yıldır bu da sınırlanmıştı. Artık saz kesimi de belli aylarda denetim altında yapılmaktaydı.</p>

    <p class="govde-metin bizsmart">Bu bilgileri yine rehberimizden ve muhtardan öğrenmiştik.</p>

    <p class="govde-metin bizsmart">Görevli sessiz olmamızı istiyordu. Gölde avlanan balıkçının kaçak avlandığını ama yine de ölümüne üzüldüğünü söyledi.</p>

    <p class="govde-metin bizsmart">Çetin balıkçının cesedinin, durduğumuz yerin birkaç metre ilerisinde gölün kıyısında sazlıkların içinde, sandalının ise suyun ortasında bulunduğunu anlattı.</p>

    <p class="govde-metin bizsmart">Değişik ekolojik karakterdeki habitatların varlığı deltayı bitki çeşitliliği yönünden de zengin kılıyordu. Gölde su sümbüllerine, bazı yerlerde ise nilüferlere rastlanabiliyordu. Kıyılarda ise kamış, saz, sivri hasırotu göze çarpıyordu.</p>

    <p class="govde-metin bizsmart">Rehberimiz, daha kuru kesimlerde beşparmakotu, sütleğen türleri, göl soğanı, engerekotu ve orkidenin yayılış gösterdiğini söylüyordu. Kumulların yer aldığı sahil kesimleri ise bitki örtüsünden yoksundu. Diğer kesimlerde sütleğen, sığır kuyruğu yaygındı. Daha çok eski kumullarda olmak üzere yer yer defne, kocayemiş, mersin, süpürge otu, şimşir, orman gülü, çıkırgan ve erkek kızılcık gibi bodur ağaç ve çalılarla kaplı alanlar mevcuttu. Galeriç Ormanı’nın hâkim ağaç türü dişbudaktı. Diğer önemli ağaç türleri ise meşe, söğüt, peruka çalısı ve yemişgendi.</p>

    <p class="govde-metin bizsmart">Doğanca’yı geride bırakarak, kuş bilimci Arda Can’ın cesedinin bulunduğu Sarıköy’e geldik. Sarıköy, diğer belde ve köylere oranla daha az gelişmişti. Diğer köylerde bulunan PTT şubesi ve sağlık ocağı burada yoktu. Ama hiç olmazsa yolu asfalttı. Köyün adının nereden geldiği ve geçmişi hakkında bilgi olmadığı gibi, gelenek, görenek ve yemekleri hakkında da pek bir şey bilinmiyordu. Sarıköy, Yörükler Köyü ile Doğanca’nın ortasındaydı. Gıcı Gölü ve Tatlı Göl’e yakındı.</p>

    <p class="govde-metin bizsmart">Kuş bilimcinin cesedinin bulunduğu yer ise, köyün ilerisindeki ağaçlık alandaydı. Ceset bir söğüt ağacının yanında kurulan küçük kamp çadırının içinde bulunmuştu. Yapılan otopsi sonucu kuş bilimcinin akşam yemeğinde zehirli mantar yediği ve bir süre sonra öldüğü belirlenmişti. Hatta çadırın içindeki kap kacağın içinde bazı pişmiş zehirli mantarlara da rastlanmıştı.</p>

    <p class="govde-metin bizsmart">Cesetlerin bulunduğu yerlerdeki araştırmamızı bitirmiştik. Aslında üzücü bir araştırmaydı. Bittiğine sevinmiştim. Tam Kaan’ı arayıp bir saat sonra yanında olacağımı söyleyecektim ki, Çetin bir ara beni yanına çağırdı.</p>

    <p class="govde-metin bizsmart">“Ne düşünüyorsun?” diye sordu gözlerini bana dikerek. Bu soruyla ikinci kez karşılaşıyordum. Ölümlerin garip olduğunu, ama böyle kazaların da olabileceğini söyledim. Somut delil olmadıkça ölümlerin bir kaza olduğunu kabul etmekten başka yapacak bir şey olmadığını anlattım.</p>

    <p class="govde-metin bizsmart">Çetin söylediklerimden pek tatmin olmuş gözükmüyordu.</p>

    <p class="govde-metin bizsmart">“Haklısın, ama dikkatle dinle. Cesetlerin bulunduğu yerleri sen de gördün. Beni düşündüren şunlar: Avlanan bir köylünün ağaçta işi neydi? Üstelik çocukluğu ağaç tepelerinde geçen birisi neden ağaçtan düşüp, neden boynunu kırsın? Sen de duydun. Yüzme bilen deneyimli bir balıkçı, iki-üç metre derinlikte bir suda nasıl boğulur? Araştırmalarını sürekli arazide yapan, bir bakıma yaşamı açık alanlarda geçen bir doğa bilimci, neden zehirli mantar yesin? Ha! Bu tür kazalar olamaz mı? Senin de belirttiğin gibi tabii ki olabilir. Ama bu ölümlerde yine de midemi bulandıran bir şeyler var. Üstelik tüm bu ölümler on beş gün içinde art arda oldu.”</p>

    <p class="govde-metin bizsmart">Çetin’in söyledikleri kafamı karıştırmıştı. Aslında endişelerinde, şüphelerinde pek de haksız sayılmazdı. Mantıklı şeylerdi anlattıkları.</p>

    <p class="govde-metin bizsmart">“Peki, sen ne düşünüyorsun? Bu insanları kim neden öldürmüş olabilir?” diye sordum, ne diyeceğini merak ederek.</p>

    <p class="govde-metin bizsmart">“Bilmiyorum, gerçekten bilmiyorum. Ama bu ölümlerde bir gizem var. Ya bu dosyayı kapatacağım ya da üstüne gideceğim. Ne yapmalıyım sence?”</p>

    <p class="govde-metin bizsmart">“Bence sen bu dosyayı kapatmazsın. Yoksa için içini yer durur. Bence o zaman işin üzerine git. Bakalım neler bulacaksın?”</p>

    <p class="govde-metin bizsmart">“Evet, gideceğim ama beni yalnız bırakma. Ayrıca benden izinsiz sakın haber yapmaya da kalkma,” dedikten sonra durdu ve yüzüme baktı, “Çok rica ederim,” diye ekledi.</p>

    <p class="govde-metin bizsmart">“Bunu tekrar etmene gerek yok baş komiserim.”</p>

    <p class="govde-metin bizsmart">“Kusura bakma Ahmet, ama bu uyarıyı alışkanlık olduğu için yapıyorum, sakın bana aldırma.”</p>

    <p class="govde-metin bizsmart">“Biliyorum ve bu nedenle de aldırmıyorum,” dedim gülümseyerek.</p>

    <p class="govde-metin bizsmart">Birlikte cipe doğru yürürken, Kaan’ı aradım ve yaklaşık bir saat sonra orada olacağını söyledim.</p>

    <p class="govde-metin bizsmart">“Tamam, bekliyoruz,” dedi heyecanlı bir sesle.</p>

    <p class="govde-metin para-style-override-4 bizsmart">Çetin beni kampın yakınlarında bıraktıktan sonra rehberle birlikte, “İyi haberler,” diyerek ayrıldı. Kendimi bu yaban dünyada birden yalnız hissettim. Çetin yine sanki benden bir şeyler gizliyordu. Bildiği bazı şeyleri kendine saklamayı tercih ediyor gibiydi. Ne gizlediği zamanla anlaşılacaktı. Şimdilik fazla kurcalamaya, üzerine gitmeye gerek yoktu.</p>
  </div>
</body>
</html>
