<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-42</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-37"><span class="bold bizsmart" xml:lang="tr-TR">- 28 -</span></p>

    <p class="baslik-2 bizsmart" id="toc_marker-37-1"><span class="bold bizsmart" xml:lang="tr-TR">23 Mart Cuma</span></p>

    <p class="govde-metin bizsmart">Tabloyu yanıma alıp evden çıkmıştım. Vapura binmeden önce de Büyükada’daki bayiden gazetemi aldım. Vapurun üst katındaki arka güvertede, pek rüzgâr almayan korunaklı bir yerde oturduktan sonra keyifle gazetedeki seri yazımın son bölümünü okumaya başladım. Her şey yolundaydı. Yazı iyi gidiyordu.</p>

    <p class="govde-metin bizsmart">Yolumun üzerinde bulunan Fındıklı’daki Mimar Sinan Güzel Sanatlar Üniversitesi’ne gidip tabloyu, profesöre verecek, içindeki mesajı çözmesini rica edecektim.</p>

    <p class="govde-metin bizsmart">Belki de aradığımız o gizemli mesaj, bana hediye edilen bu tablonun içindeydi. Kim bilir? Artık hediye tablolardan bile medet ummaya başlamıştım. Bu düşünceme sessizce güldüm.</p>

    <p class="govde-metin bizsmart">Oleksandra’yı hatırladım. Neler yapıyordu? Çalışmalarını aralıksız sürdürüyor muydu? Kaan’ı unutabilmiş miydi? Hiç sanmıyordum. Belki her şeyi geride bırakıp, Rusya’ya veya kardeşlerinin yanına, ülkesi Ukrayna’ya dönmüştü. Çetin’e sorduğumda hiçbir fikri olmadığını, ama bir şey olsa veya ayrılmış olsa mutlaka kendisinin haberi olacağını söylüyordu. O nedenle içim rahattı.</p>

    <p class="govde-metin bizsmart">Vapur Kabataş’a yanaştığında, bir taksi çevirip üniversiteye gittim. Profesör odasında bir şeylerle meşguldü. Kendimi tanıttım ve ne amaçla geldiğimi söyledim. Çok işi olduğunu, o nedenle hemen çözmesinin mümkün olmadığını söyledi. Ben de önemli olmadığını, ne zaman uygun olursa o zaman çözebileceğini anlattım. “Tamam,” dedi ve elimden tabloyu aldı. Nezaket gereği yanımda ambalajını açtı ve şöyle bir göz attı. En azından ambalajıyla alıp bir yerlere tıkıştırmadığına memnun olmuştum. Bu nazik davranışı nedeniyle profesöre hemen ısındım. Kartvizitimi bırakıp teşekkür ettikten sonra ayrıldım. Beni en kısa zamanda arayacağını söyledi ayrılırken. Tabii Kaan’ın bana tabloyla ilgili verdiği bilgiden hiç söz etmedim. Çünkü bu durum onun yoğunlaşmasını, eğer başka bir bilgi varsa onu bulmasını engelleyebilirdi. Böyle davrandığım için kendimi kutladım.</p>

    <p class="govde-metin bizsmart">Aniden bir şey hatırlayarak geri döndüm. Profesör tekrar karşısında beni görünce şaşırmıştı. Gözlüklerinin üstünden beni süzüyordu.</p>

    <p class="govde-metin bizsmart">“Affedersiniz profesör rahatsız ettim, ama tabloda bir şey dikkatimi çekti, hemen bakıp gideceğim.”</p>

    <p class="govde-metin bizsmart">“Ne demek buyurun, bakın, sizin tablonuz,” diyerek tabloyu bana doğru uzattı. Tabloda gökyüzündeki bir şekil dikkatimi çekti. Kaz sürüleri V şeklinde uçuyordu.</p>

    <p class="govde-metin bizsmart">Tabloyu tekrar profesöre teslim ettikten sonra ayrıldım. Profesör de neye baktığımı sormamıştı. Demek ki bu V şeklini daha önce tabloda da görmüştüm. Ama bu şekil, bugüne kadar hiç dikkatimi çekmemişti.</p>

    <p class="govde-metin bizsmart">Gazeteye gidince internete girdim. Deltanın şekli de gerçekten ABD’deki profesörün dediği gibi üçgen, yani bir anlamda V şeklindeydi. Hiç şüphem yoktu; Kaan deltayı işaret ediyordu. O deltada bir şeylerin döndüğü artık bana göre kesindi. Tek yapılması gereken deltayı yakın takibe alıp, herkesi kapsayacak şekilde çok yönlü bir soruşturmaydı. Ama gel gör ki, büyük yerden gelen emir bunu engelliyordu. Sanki deltanın ve projede çalışan ekibin dokunulmazlığı vardı. Bu da polisin elini kolunu bağlıyordu. Bu emri veren hükümetten bazı kişiler veya Çevre Bakanı’nın kendisiyse, bu işte akıl almaz bir durum söz konusuydu. Doğrusu böyle bir soruşturma emrinin verilmemesine, soruşturmanın engellenmesine şaşmamak elde değildi. Herhalde bu emri verenler, ölümlerin ya da cinayetlerin emrini veren kişiler olamazdı. Böyle bir çılgınlığı hükümetten birilerinin vermesi mümkün değildi. Ya da bu emri verenler, burada bu tür cinayetlerin işlendiğinden haberdar değillerdi. Aradaki bazı kişiler, bu yüksek yerdekileri de kandırıyor olabilirdi. Bu delta projesinin arkasına sığınarak birileri çok riskli ve tehlikeli bir oyun oynuyordu.</p>

    <p class="govde-metin bizsmart">Çetin veya başka bir polis gücünün, hiçbir emri dinlemeden, her türlü riski göze alarak bu oyunun üzerine gitmesinin artık zamanı gelmişti. Bu cesareti gösterecek birileri olmalıydı. Çünkü bu iş sanki Çetin’i ve ekibini aşıyordu.</p>

    <p class="govde-metin bizsmart">Nasıl bir oyunun içindeydik böyle? Çetin beni yine istemeden tehlikeli bir oyunun içinde sokmuştu. Aylardır bu oyunun nasıl oynandığını düşünmekten içime fenalık gelmişti. Ama bir türlü çözülememesi, gizemli oluşu da insanı ister istemez bu çetrefilli oyunun içine çekiyordu.</p>

    <p class="govde-metin bizsmart">Bakalım bu oyunun sonunda neyle karşılaşacaktık? Bu ölümler veya cinayetler ne uğruna işleniyordu? Sabır taşı çatlamak üzereydi.</p>

    <p class="govde-metin bizsmart">Gazeteye geldiğimde masamda beni bir sürpriz bekliyordu. Aylar önceki saldırıyla ilgili polis beni aramış, arkadaşlarım da bana not bırakmıştı. Hastanede ifademi alan polislerden biri olan, yanlış hatırlamıyorsam daha yaşlıca olanı komiser Vedat, beni ertesi gün sabah saat onda emniyete bekliyordu. Bu kadar süre sonra saldırıyla ilgili ne bulmuş, ne gibi bir ipucuna ulaşmış olabilirlerdi? Belki de hiçbir şey bulamamışlar, sadece rutin bir işlem için beni emniyette bekliyorlardı. Fazla heveslenmenin gereği yoktu. Bu kadar zaman sonra saldırganları yakalayacak değillerdi. Çünkü bu adamlar profesyoneldi.</p>

    <p class="govde-metin bizsmart">Durumu şefe anlattığımda o da benim gibi şaşırdı. “Ama mutlaka git bakalım, sakın ihmal etme, hiç belli olmaz,” dedi. Tabii ki gidecektim. Aslında çok da merak ediyordum. Keşke şimdi çağırmış olsalardı da hemen gitseydim.</p>

    <p class="govde-metin bizsmart">Ertesi güne kadar bu merak içinde yaşayacaktım. Çetin’i aradım ve ona da durumu anlattım. O da şef gibi mutlaka gitmemi tembihledi. “Eğer istersen şimdi arayıp öğrenebilirim neden çağırdıklarını, ister misin?” diye sordu. Çetin’i de fazla zorlamak istemiyordum. Buna gerek yoktu.</p>

    <p class="govde-metin bizsmart">“Sağ ol, ama boş ver, yarını bekleyelim en iyisi. Şimdi sen de fazla yüz göz olma. Belki böyle olması isteniyordur.”</p>

    <p class="govde-metin bizsmart">“Sen bilirsin ama çok merak ediyorsan arayabilirim, benim orada çok arkadaşım var.”</p>

    <p class="govde-metin bizsmart">“Gerçekten gerek yok Çetin.”</p>

    <p class="govde-metin bizsmart">Gazetede rutin koşuşturmaca devam ediyordu. Gazeteden erken çıktım. Hava kapalıydı. Gri bulutlar gökyüzünü tamamen kaplamıştı. Yağmur her an yağabilirdi. Hala polislerin beni neden çağırdıklarını düşünüyordum. İstinye’de büyük bir alışveriş merkezine uğradım. Biraz mağazaları dolaşarak oyalandım. Akşamı etmiştim. Daha sonra Selin’i aradım. Sesi tahmin ettiğim gibi biraz kırgın gibiydi. Geceden büyük bir zevk aldığımı söyleyerek, başarılarının devam etmesini diledim.</p>

    <p class="govde-metin bizsmart">Teşekkür etti. Ama sesindeki hafif kırgınlık sürüyordu. Onu tekrar arayacağımı söyleyerek telefonu kapattım. Sonra Tanju Bey’i evden alarak onu ne zamandır ertelediğim yemeğe götürdüm. Çok mutlu oldu. Çocuklar gibiydi. Gece boyunca onun ilginç anılarını dinlemekten ben de büyük bir zevk aldım.</p>

    <p class="govde-metin bizsmart">Onu evine bırakırken, bana muzipçe gülümseyerek, “Bir daha ki yemeğine tavla veya satranç maçını ne zaman yapıyoruz?” diye sordu. “En kısa zamanda,” dedim hevesini kırmayarak.</p>

    <p class="govde-metin para-style-override-4 bizsmart">Yağmur, gece boyunca bardaktan boşanırcasına tüm şiddetiyle yağdı.</p>
  </div>
</body>
</html>
