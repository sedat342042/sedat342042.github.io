<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-14</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-9"><span class="bold bizsmart" xml:lang="tr-TR">-</span> <span class="bold bizsmart" xml:lang="tr-TR">7 -</span></p>

    <p class="govde-metin bizsmart">“Kızılırmak Deltası’ndan sonra nereye gidiyorlar?” diye sordum Kaan’a dönerek.</p>

    <p class="govde-metin bizsmart">“Buradan, Rusya’nın Sibirya bölgesinde bir sulak alana gidiyorlar. Ekim sonunda, Sibirya’da sulak alanlar donduğu ve besin bulmakta zorlandıkları için buraya göç ediyorlar. Yani büyük bir bölümü Kızılırmak Deltası’na geliyor. Kışı burada geçiriyorlar. Yaza doğru burada havalar ısınınca tekrar Sibirya’ya dönüyorlar. Çünkü yaz ayları Sibirya’da buzlar çözülmüş oluyor ve çok bol taze besin bulabiliyorlar. Kazlar soğuk ve ılıman iklimi severler. Bu böyle bir döngü. Orada da aynı projeden başka bir ekip, buradaki gibi çalışıyor. Yani bu kazlar, Sibirya’daki Krasyonarsk bölgesindeki sulak alanla Kızılırmak Deltası arasında mekik dokuyacaklar. Hatta birkaç yıldır dokuyorlar da. Projemiz özetle böyle. Şimdi toplam sayıları bini buluyor. Ama birkaç yıl sonra sayılarının şimdikinin on katı olması hedefleniyor.”</p>

    <p class="govde-metin bizsmart">İki günde delta, proje ve ölümler hakkında oldukça önemli bilgiler edinmiştim. “Bundan sonra teknik konuyla ilgili bilgileri, Oleksandra sana anlatacak,” dedi Kaan, Oleksandra’ya dönerek.</p>

    <p class="govde-metin bizsmart">Daha sonra birlikte, iki kişilik bir ekibin bir boz kaz üzerinde yaptığı işlemi görmek için sessiz bir şekilde sazlıklara doğru ilerledik. Burada biri kadın iki kuş bilimci, bir boz kaza halka ve verici takmaya çalışıyordu. Biraz ileride kıyıda bir tepeli pelikan yiyecek kaynayan suda yakaladığı irice bir sazan balığını midesine indirmeye çalışıyordu. Birkaç metre ilerisinde ise bir gri balıkçıl, gagasını suya sokmuş muhtemelen balık arıyordu.</p>

    <p class="govde-metin bizsmart">Oleksandra, teknik bilgiye geçmeden önce bana kazlar hakkında bilgi vermeye başladı. Ekipteki Rusların bu kadar düzgün Türkçe konuşmalarına şaşmamak elde değildi. Anlaşılan derslerini iyi çalışmışlardı. Sanki her şey önceden organize edilmiş gibi devam ediyordu. Geleceğimi bildikleri için hazırlanmışlar, mizansenleri bile belirlemişlerdi. Bu hazırlıkların benim açımdan hiçbir sakıncası yoktu. Tam aksine bu gösterdikleri ilgiden ve disiplinden son derece memnundum.</p>

    <p class="govde-metin bizsmart">Oleksandra yumuşak sesiyle anlatıyordu.</p>

    <p class="govde-metin bizsmart">“Bu arkadaşların elinde gördüğünüz boz kazdır. Bölgedeki en büyük kazdır. Boyu 83, kanat açıklığının genişliği ise 164 santim. Boynu ile gagası kalın ve pembe, başı ile boynu grimsi, bacakları pembe. Uçarken kanat üstünde gümüşi gri bir bölge belirir. Üst tarafı diğer kazlara göre daha gri olur. Sesi evcil kaza çok benzer. Uçarken yüksek sesli ve kendisine özgü ‘eng-eng-eng’ diye bir ses çıkarır. Sesi oldukça pes ve dolgundur. Sibirya kazının boyu ise 55, kanat açıklığı 125 santimdir. Küçük, tıkız, çok koyu renkli bir kazdır. Gagası çok kısa ve siyahtır. Gövdesi siyah, yanakları ve göğüs çevresi beyazla çevrelenmiş kızıl kahverengidir. Uzaktan bakınca koyu gözükür. Böğrü boyunca geniş beyaz bir şerit uzanır ve gözünün önünde beyaz bir leke vardır. Uçarken hızlı ve çeviktir. Uçuş sesi tiz ve keskindir. Ki-kiui diye ses çıkarır.”</p>

    <p class="govde-metin bizsmart">Ses taklidi yaparken çok sevimli oluyordu ama o hiç istifini bozmuyordu. Bu onu daha da sevimlileştiriyordu. Oleksandra, diğer kazlar olan sakarca, küçük sakarca, tarla kazı hakkında da bilgiler vermişti. Ama ben bu kadar bilgi bombardımanı karşısında yorgun düşmüştüm. Not almaktan parmaklarım acı acı ağrımaya başlamıştı.</p>

    <p class="govde-metin bizsmart">Baktım onların susacakları yok, “Biraz ara verelim, sonra devam ederiz,” dedim. Kaan ve Oleksandra gülmeye başlamışlardı.</p>

    <p class="govde-metin bizsmart">“Kusura bakma seni çok yorduk, ama biz böyleyiz. İyi bir dinleyici bulunca anlatmaktan bıkmıyoruz. Karşımızdaki yorulmuş mu, ilgisi devam ediyor mu, düşünmüyoruz,” dedi Kaan sırıtarak.</p>

    <p class="govde-metin bizsmart">“Önemli değil, ama gerçekten yoruldum,” dedim. Sonra göl kenarında bir ağaç dibine uzandım. Ekip kaz üzerinde teknik işlemlerine devam ediyordu. Kaan ile Oleksandra da onları izliyordu. Bu arada saat öğlen bire geliyordu. Karnım da acıkmaya başlamıştı. Sabah otelde çok hafif bir kahvaltı yapmıştım. Ama yemekten sonra tekrar kuşlarla ilgili bilgi dinlemek niyetinde değildim. İçim dışım delta ve kuşlar olmuştu.</p>

    <p class="govde-metin bizsmart">Acıktığımı hissetmiş gibi yanıma gelen Kaan, “İstersen yemek yiyelim, sonra devam ederiz. Kan şekerin düşmüş olabilir,” dedi.</p>

    <p class="govde-metin bizsmart">“Hayır hayır, bitirelim sonra yemeğimizi yeriz,” diyerek, Kaan’ın teklifini geri çevirdim. Gerçekten bir an önce bitmesini istiyordum.</p>

    <p class="govde-metin bizsmart">“Oleksandra senin kız arkadaşın mı?” diye sordum, biraz konuyu değiştirmek için. Kaan’la fazla bir samimiyetimiz yoktu ama yine de merak etmiştim. Kaan da bu soru karşısında ne diyeceğini bilememişti. Belli ki hiç umulmadık bir anda, özel yaşamına ilişkin bir soru beklemiyordu.</p>

    <p class="govde-metin bizsmart">“Evet, birkaç yıldır birlikteyiz,” dedi biraz sıkılgan bir tavırla.</p>

    <p class="govde-metin bizsmart">“Burada mı tanıştınız?”</p>

    <p class="govde-metin bizsmart">“Aslında dört yıl kadar önce Rusya’da Moskova Üniversitesi’nde gerçekleşen bir seminerde tanıştık. O günden bugüne birlikteliğimiz devam ediyor. Onu çok seviyorum.”</p>

    <p class="govde-metin bizsmart">“Evliliği düşünüyor musunuz?”</p>

    <p class="govde-metin bizsmart">“Evet, ama belki bir iki yıl sonra. Karar vermiş değiliz henüz.”</p>

    <p class="govde-metin bizsmart">Ekibin yanındaki güzel sarışın Oleksandra, yaklaşık on dakikalık molayı bana yeterli görmüş olacak ki, bizi ekibin yanına çağırdı. Ekip ellerindeki kaza halka takmaya çalışıyordu. Boyunlarına, onların tüy rengine uygun küçük silindirlerden oluşan bir kolye takıyorlardı.</p>

    <p class="govde-metin bizsmart">Halkalama ile ilgili bilgileri dinlemeye hazırdım. Oleksandra yine hiç istifini bozmadan, halkalama konusunda bildiklerini anlatmaya başlamıştı. Biraz dinlenmek iyi gelmişti. Küçük dijital makinemle de çekebildiğim kadar bol fotoğraf çekmeye çalışıyordum. Ayrıca Kaan, kampa döndüklerinde kendi arşivinden bana bol bol fotoğraf verebileceğini söyledi. Bu hoşuma gitmişti.</p>

    <p class="govde-metin bizsmart">Halkalama çalışmaları, kuşların yaşamları ile ilgili birçok bilinmezi ortaya çıkarmak üzere tüm dünyada yüzyılı aşkın bir süredir uygulanan yaygın bir yöntemdi. Temelde kuş göçlerinin ve dağılımlarının araştırılması amaçlanmıştı. Bu yöntemle, kuşların göç rotaları, konaklama, kışlama ve üreme alanları, göç takvimleri ve popülasyon dinamikleri; kaç yıl yaşadıkları, üreme ve hayatta kalma başarıları araştırılmaktaydı.</p>

    <p class="govde-metin bizsmart">Ayrıca, yağ ve kas miktarlarının ölçülmesi ve kuşların göç yolları üzerindeki farklı istasyonlarda yinelenen bu ölçümlerin karşılaştırılması sonucunda, kuşların göç sırasında karşılaştıkları fizyolojik problemler de anlaşılmaktaydı.</p>

    <p class="govde-metin bizsmart">Tüm dünyada standart yöntemlerle yapılan ve her yıl tekrarlanan halkalama çalışmaları ile kuş popülasyonlarındaki değişimler takip edilebilmekte ve türlerin korunmasına yönelik kararlar alınabilmekteydi.</p>

    <p class="govde-metin bizsmart">Tüm markalama ve tekrar yakalama çalışmaları, takılan markanın bireyin beslenme, çiftleşme, göç etme ve av olma olasılıklarında bir değişime yol açmaması ilkesine dayanıyordu. Eğer bunun aksi söz konusu olsaydı, tekrar yakalanan ya da ölü olarak bulunan markalı bireyler, anormal bireyler olur ve o tür ya da bireyin dâhil olduğu popülasyonla ilgili yanlış bilgiler elde edilirdi. Kullanılan halkaların büyük çoğunluğu genel olarak alüminyum ya da magnezyum-alüminyum alaşımıydı. Kullanılan halkaların ağırlığı kuşun ağırlığının yaklaşık olarak yüzde üçü veya beşi kadardı. Kuşların ağırlığında günlük olarak yüzde on oranında dalgalanmaların normal olduğu düşünüldüğünde, takılan halkaların ağırlığı önemsizdi ve bu nedenle kuşların normal davranışlarında bir değişikliğe yol açmıyordu. Ayrıca, tüm halkalama çalışmaları sadece iyi eğitim almış lisans sahibi halkacılar tarafından gerçekleştirilmekteydi. Ve çalışmalarda her zaman kuş güvenliği öncelikliydi. Uzun yıllar sonra tekrar yakalanan ve başarılı olarak ürediği bilinen değişik kuş türleri, lisanslı halkacılar tarafından doğru bir şekilde takılan halkaların kuşlara zarar vermediğinin kanıtıydı. Kutup sumrusu, her göç mevsiminde güney kutbu ve kuzey kutbu arasında 18 bin kilometre kateden, kendi alanında rekortmen bir türdü. Halkası ile birlikte 27 yıl boyunca bu zorlu göç yolculuğuna devam eden ve halkalandığı kolonide başarılı bir şekilde defalarca üreyen bu birey, halkaların kuşlara zarar vermediğine en iyi örneklerden biriydi. 2003 yazında bu halkalı poyraz kuşunu tekrar yakalayan İngiliz ekibindeki herkes, bu kuştan daha gençti.</p>

    <p class="govde-metin bizsmart">Halkalama çalışmalarının başlangıcı olarak, Danimarkalı bir öğretmen olan Mortensen'in sığırcık yavrularına alüminyum halkalar taktığı 1889 yılı kabul ediliyordu. Kuşları ilk kez sistematik olarak halkalayan Mortensen, böylelikle günümüzde yüzün üzerinde istasyonda binlerce lisanslı halkacı tarafından yaygın bir şekilde uygulanan standart halkalama çalışmalarının da öncüsü olmuştu. İlk halkalama istasyonunun 1903 yılında Almanya'da kurulmasıyla birlikte, ilk kez düzenli halkalama çalışmaları yürütülmeye başlanmıştı. Almanya'nın ardından 1909 yılında bu kez İngiltere ve İrlanda'da halkalama çalışmaları yapan ornitoloji merkezleri kurulmuştu. Yine 1909'da bu kez Amerika'da Wisconsin Üniversitesi'nden Leon Cole, Amerika Kuş Halkalama Derneği'ni kurmuş, 1910 yılında o zamanki Çekoslovakya'da, 1911 yılında İsveç'te, 1912 yılında Finlandiya’da, 1914 yılında Norveç’te ilk halkalama istasyonları çalışmalarına başlamıştı. Her yıl Avrupa'da 3.8 milyon, Amerika'da 1.1 milyon kuş halkalanmakta ve dünyada bugüne kadar 70 milyonun üzerinde kuşun halkalandığı tahmin edilmekteydi. Ayrıca Avrupa'da her yıl yaklaşık 90 bin, Amerika'da ise yaklaşık 65 bin geri bildirim olmaktaydı. Birçok kuş türü için çok önemli göç yolları üzerinde bulunmasına rağmen 2002 yılına kadar Türkiye’de düzenli ve kapsamlı halkalama çalışmaları gerçekleştirilememişti. 1950-2000 yılları arasında Kızılırmak, Göksu ve Çukurova deltaları başta olmak üzere çeşitli bölgelerde kısa süreli, düzensiz çalışmalar yapılmıştı. Çoğunlukla yabancı araştırmacılar tarafından yürütülen bu çalışmalarda diğer ülkelerin ulusal halkaları kullanılmıştı. 2001’de ODTÜ Kampüsü’nde 362 kuş halkalamıştı. Bu halkalama çalışmalarında, “KAD Turkey” halkaları kullanılmıştı. Bu girişim 2002 yılında ulusal halkalama programına dönüşmüştü.</p>

    <p class="govde-metin bizsmart">Palazlanmamış yavru kuşlar yuvada halkalanabilmelerine rağmen, erişkin kuşları çeşitli yöntemlerle yakalamak gerekiyordu. Halkalama çalışmalarında kuşları yakalamak için kullanılan en yaygın yöntem, yaklaşık 300 yıl kadar önce Japonya’da keşfedilen sis ağlarıydı. Kuşların, çok ince, siyah, naylon iplikten yapılan bu ağları görmesi neredeyse imkânsızdı. Bu nedenle, sis ağlarının kullanılmaya başlanmasıyla birlikte halkalama çalışmaları bütünüyle hız kazanmış ve yapılan çalışmaların verimliliği artmıştı. Kuşları yakalamak için sis ağlarının yanı sıra, kafesler (özellikle kıyı kuşları için), canon ağları, balçatri (özellikle yırtıcı kuşlar için) ve Helgoland adı verilen büyük ağ sistemleri gibi farklı teknikler de kullanılıyordu.</p>

    <p class="govde-metin bizsmart">Halka takıldıktan sonra özel rehber kitaplar yardımıyla kuş üzerinde çeşitli incelemeler ve ölçümler yapılıyordu. Kuşun türü, yaşı, cinsiyeti belirleniyor; kanat uzunluğu, ağırlığı, yağ ve kas miktarı gibi çeşitli ölçümler yapılıyor ve sonuçlar standart kayıt formlarına kaydediliyordu. Daha sonra bu bilgileri bilgisayar ortamına aktararak istatistiksel değerlendirmeler yapmak mümkün hale gelebiliyordu. Halkalanan ve ölçümleri yapılan kuşlar ise tekrar özgürlüklerine kavuşuyorlardı.</p>

    <p class="govde-metin bizsmart">Her halka üzerinde ayrı bir kod numarası ve her ülke için standart bir adres yazılıyordu. Kod numarası bireylerin tanınması, adresleri ise tekrar yakalanan ya da ölü bulunan, halkalı bir kuşun hangi ülkede halkalandığının anlaşılabilmesi için önemliydi. Bu adres sayesinde, kuş ölü bulunduysa halkası ya da tekrar yakalandıysa kuş ile ilgili bilgiler ilk halkalandığı ülkedeki merkeze ulaştırılabiliyordu.</p>

    <p class="govde-metin bizsmart">Kaan, burada söze girerek, kuşlarla ilgili bastırdıkları ve ülke çapındaki sulak alan çevrelerindeki yerleşim birimlerine dağıttıkları bir broşürü bana gösterdi.</p>

    <p class="govde-metin bizsmart">“Bu broşürde, ‘boynu halkalı bir kuş gördüğünüzde lütfen kuşu yakalamaya çalışmayınız! Canlı olarak bize ulaştırınız. Ödüllendirileceksiniz,’ diyoruz.”</p>

    <p class="govde-metin bizsmart">“Peki, ödül iyi mi bari?”</p>

    <p class="govde-metin bizsmart">“Ödül değişken olabiliyor. Senin anlayacağın getiren olursa memnun ederiz.”</p>

    <p class="govde-metin bizsmart">“Şimdiye kadar getiren oldu mu?”</p>

    <p class="govde-metin bizsmart">“Hayır, olmadı, çünkü kuşları iyi takip ediyoruz. Tüm sulak alanlarda birer elemanımız mevcut. Sürüden ayrılanları, yolunu şaşıranları onlara bildiriyoruz. Yakalayıp bize getiriyorlar.”</p>

    <p class="govde-metin bizsmart">“Müthiş bir organizasyon desene.”</p>

    <p class="govde-metin bizsmart">“Evet, Türkiye’nin ve hatta civar ülkelerin sulak alanlarında da paralı adamlarımız var. Şimdi kuşları nasıl izlediğimizi anlatmak üzere ben sözü yine Oleksa’ya bırakıyorum.”</p>

    <p class="govde-metin bizsmart">Oleksa, anlaşılan Oleksandra’nın kısaltılmışıydı.</p>

    <p class="govde-metin bizsmart">“Halkalama çalışmalarında kullandığımız halkanın ağırlığı kuşun ağırlığının yüzde üçü olmalı. İdeali bu. Ama bazen yüzde beşi de olabiliyor. Yani bir kilogramlık bir ördek için bu 30-50 gram, 2-3 kiloluk bir kaz için 50-100 gram, 4-5 kiloluk bir leylek için de 120-150 gram olabiliyor. Bazen de ağırlıklarının yüzde 10’u kadar halka taktığımız oluyor. Ayrıca kanatlarının altına, ya da kuyruk tüylerinin dibine kesinlikle düşmeyecek şekilde birer gelişmiş çok küçük uydu vericileri takıyoruz. Bu vericilerin ağırlığı eskiden sekiz gram kadardı. Ama şimdi 3-4 gramlık vericiler kullanıyoruz.”</p>

    <p class="govde-metin bizsmart">“Anladığım kadarıyla bu uydu vericileri sayesinde nereye gitse izleyebiliyorsunuz.”</p>

    <p class="govde-metin bizsmart">“Evet, doğru bildiniz. Yerin dibine bile girseler gelişmiş sistemler sayesinde onları takip edebiliyoruz. Bu işlemi büyük kuşlara ,yani kazlar, yırtıcılar, turnalar, balıkçıllar, leylekler gibi kuşlara yapabiliyoruz. Çünkü 200 gramın altındaki kuşlara takmak onların göçlerini engelleyebilir. O yüzden ufak ötücü kuşları şimdilik uydu ile takip etmiyoruz. Verici, düzenli olarak uyduya kuşun yeriyle ilgili bilgiler yolluyor. Bu bilgiler uydunun sahibi Rusya’da ANTONOV’un merkezine ulaşıyor. ANTONOV tüm bu bilgileri bizim sistemimize anında geçiyor. Tabii bunu bir ücret karşılığında yapıyor. Ayrıca çok daha gelişmiş sistemlerimiz de var. Yani verici takılı bir kuşu iğne deliğinde olsa rahatlıkla bulabiliyoruz. Çünkü onları günün her saatinde izliyoruz.”</p>

    <p class="govde-metin bizsmart">“Bu iş oldukça maliyetli bir işe benziyor, öyle değil mi?”</p>

    <p class="govde-metin bizsmart">Burada söze Kaan girmişti.</p>

    <p class="govde-metin bizsmart">“Tabii ki maliyetli. Uydu vericileri eskiden üç bin dolardı. Ama şimdi biraz daha ucuzladı. 500-1000 dolara alabiliyoruz. Tabii yıllık takip ücreti var. Bu da aşağı yukarı 1000 dolar civarında. Yani tüm masraf, donanım, çalışan elemanlara ödenen ücret, nereden bakarsan bak yaklaşık beş milyon doları buluyor.”</p>

    <p class="govde-metin bizsmart">“Bu büyük bir para gerçekten.”</p>

    <p class="govde-metin bizsmart">“Ama parasız da olmuyor böyle önemli projeler. Doğanın korunması için bu kadar örgütün, kuruluşun, sivillerin verdiği beş milyon dolar nedir ki?”</p>

    <p class="govde-metin bizsmart">“Haklısın,” dedim. “Peki, kuşların bazıları sürüden ayrılırsa onları nasıl buluyorsunuz?” diye sormadan edemedim. Oleksandra yanıtladı bu sorumu.</p>

    <p class="govde-metin bizsmart">“Dediğimiz gibi verici taktığımız tüm kuşları yirmi dört saat izliyoruz. Eğer sürüden ayrılan olursa nereye gittiğini, nerede konakladığını anında bulabiliyoruz. Ve konakladığı bölgede bulunan en yakın elemanımıza durumu bildirip onu yakalamasını sağlıyoruz.”</p>

    <p class="govde-metin bizsmart">“Yani biraz önce söylediğiniz gibi iğne deliğine girse bile mi?”</p>

    <p class="govde-metin bizsmart">“İğne deliğine girse bile. Ancak çok özel durumlar olabiliyor tabii. Ama bu çok nadir karşılaştığımız bir şey. Yani bir kuşun sinyalini alıp elde olmayan nedenlerle ona ulaşamamak gibi.”</p>

    <p class="govde-metin bizsmart">“O zaman ne yapıyorsunuz?”</p>

    <p class="govde-metin bizsmart">“O zaman bekliyoruz. Ya bulunduğu yerden çıkıp uçacak ya da ölecek. Ölecek diyorum çünkü ya yaralandıkları ya da sıkıştıkları zaman çıkamıyorlar.”</p>

    <p class="govde-metin bizsmart">“Peki ya avlanırlarsa?”</p>

    <p class="govde-metin bizsmart">Oleksandra aniden afalladı. Sanki sorduğum soru, konu dışı gelmiş gibiydi. Sonra birden şaşkınlığını atarak gülümsedi ve kendini toparladı.</p>

    <p class="govde-metin bizsmart">“Tabii böyle bir durum da olabilir. Ama biz avcılardan daha erken davranıyoruz ve o kuşu buluyoruz. Eğer avlanırlarsa da avlayan avcıdan onu bir ücret ödeyerek alıyoruz. Avcılar da buna şimdiye kadar hiç itiraz etmediler.”</p>

    <p class="govde-metin bizsmart">Kaan söze girerek nihayet beklediğim müjdeyi verdi.</p>

    <p class="govde-metin bizsmart">“Hadi artık sanırım bu kadar yeter. Birazdan bizi nefis bir ziyafet bekliyor. Diğer detayları ve başka soruların varsa, onları da yemekte konuşalım.”</p>

    <p class="govde-metin para-style-override-4 bizsmart">Bu müjdeli haberle acıkmış olduğumun farkına daha çok varmıştım. Hep beraber kampa doğru yürümeye başladık.</p>
  </div>
</body>
</html>
