<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-40</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-35"><span class="bold bizsmart" xml:lang="tr-TR">- 27 -</span></p>

    <p class="baslik-2 bizsmart" id="toc_marker-35-1"><span class="bold bizsmart" xml:lang="tr-TR">22 Mart Perşembe</span></p>

    <p class="govde-metin bizsmart">Korkunç bir baş ağrısıyla uyandım. Artık eskisi kadar içmemeye özen gösteriyordum. Ancak iki gecedir üst üste ve gereksiz yere içkiyi fazla kaçırmıştım. Aşırı alkolün karaciğerimi etkilediğini hissediyordum. O nedenle hastanelik olmadan kendi kendimin doktoru olmaya karar vermiştim. Zaten bu tür davetlere de kendimi tutamayıp içkiyi fazla kaçıracağım endişesiyle pek katılmıyordum. İyi de yapıyordum. Diyet yaparak, az alkol içerek eski formuma kavuşmuştum. Kendimi böyle daha rahat, sağlıklı ve mutlu hissediyordum.</p>

    <p class="govde-metin bizsmart">Geceki davette, Selin’in müzikle hareket eden kalçaları ve elbisesinin o muhteşem göğüs ve sırt dekoltesi gözlerimin önünden gitmiyordu. Evet, Selin artık sadece arkadaşımdı, ama gecenin sonuna doğru onu çok arzuladığımı fark ettim. Serhat Bey’in kollarında tekneden inerken bu isteğimden hemen vazgeçtim. Selin beni uğurlarken, sanki biraz bana kırılmış gibiydi. Bunda da haksız sayılmazdı. Çünkü ne olursa olsun onu ben de gecenin şerefine dansa kaldırmalıydım. Şımartılmak hakkıydı. O nedenle, belki de beni kıskandırmak amacıyla Serhat Bey’in ona daha fazla yaklaşmasına izin vermişti. Ya da bana öyle geliyordu. Aslında gelmiyordu, bu kez yanılmıyordum. Çünkü bakışlarında ve hareketlerinde, tarif edemediğim bir seksilik ve kadınca bir tavır vardı. “Sen beni reddedersen, ben de başkalarının bana ilgisine yanıt veririm,” der gibi bana bakmıştı. Farklı davranıp gece süresince ona yakın ilgi gösterseydim, bu yatakta Selin’le birlikte uyanabilirdik. Belki şimdi Serhat Bey’le birlikte uyanmışlardı.</p>

    <p class="govde-metin bizsmart">Yok, artık daha neler, Selin böyle bir şey yapmazdı.</p>

    <p class="govde-metin bizsmart">“Off, neler saçmalıyorum Allah aşkına!” dedim bağırırcasına ve yataktan ani bir hareketle fırladım.</p>

    <p class="govde-metin bizsmart">Gece geç saatte seri yazının ikinci bölümünü, internetten bizim gazetenin web sayfasına girerek okumuştum. Yazının içeriği, sayfa düzeni ve fotoğraflar gayet iyiydi. Ender Bey ile şef, bu seri yazının gazeteye tiraj kazandıracağından emindiler. O nedenle sayfa basılır basılmaz görmek istiyorlardı. Canlarını sıkan herhangi bir şey olduğu takdirde de, hemen müdahale ederek gerek beni, gerekse sayfayı yapan sekreterleri, daha dikkatli olmamız konusunda uyarıyorlardı. Bazen bu uyarı azar biçimini almıyor da değildi. Ama bu azar, kırıcı değil, yapıcı bir azardı. O nedenle hiç rahatsız olmuyordum. Diğerlerinin de olduğunu sanmıyorum.</p>

    <p class="govde-metin bizsmart">Gazete sabah sakindi. Sabah toplantısında da herhangi bir gerginlik yoktu. Anlaşılan Ender Bey’in o malum habere olan takıntısı geçmişti.</p>

    <p class="govde-metin bizsmart">Ayşe akşamdan gittiği bir sağlık haberini yetiştirmekle meşguldü. Polis muhabiri Tolga ise, heyecanlı bir şekilde şef yardımcısı İhsan’a bir şeyler anlatıyordu. Servisteki muhabirlerin çoğu rutin işleri takip etmek üzere gazeteden bir bir ayrılıyorlardı.</p>

    <p class="govde-metin bizsmart">Gazetenin bu sabah telaşı, en sevdiğim telaşlardan biriydi. Sabah erkenden gazeteler okunuyor, şef ile yardımcısı sabah toplantısı için gündemi hazırlıyorlar, bu arada da muhabirlere tek tek takip edeceği günlük rutin işleri veriyorlardı. Kimileri verilen işten memnun oluyor, kimileri de burun kıvırarak, “Bu işten bir şey çıkmaz,” diyerek, istemeye istemeye görev yerlerine dağılıyorlardı.</p>

    <p class="govde-metin bizsmart">Cep telefonum çalmaya başlamıştı. Cep telefonum çalmaya başlayınca benim de günlük işlerim başlıyor demekti. Ama bu kez biraz erken çaldı. Arayan Çetin’di. Çetin sanki gazeteden biri gibiydi. Belki ben de Çetin için emniyet teşkilatından biri gibiydim. Bu delta ölümleri nedeniyle birbirimizi o kadar çok arar olmuştuk ki... Verdiği haberler pek iç açıcı değildi.</p>

    <p class="govde-metin bizsmart">Profesörün tabloları incelemeyi bitirdiğini söyledi. Sonuç sıfıra sıfır, elde var sıfırdı. Tam tahmin ettiğim gibi bir sonuç çıkmıştı. Sonucu tahmin etmeme rağmen yine de bir şeylerin bulunmasını çok istemiştim. Haklı çıkmış olmam beni memnun etmemişti. Tablolarda kayda değer herhangi bir mesaj falan yoktu. Sadece Oleksandra’ya yazılmış aşk mesajları yer alıyordu. Vadim’in Oleksandra için, “Tablolara bakarak doğru yolu bulmaya çalışıyor” cümlesindeki tahmin ettiğimiz kuşku, bir anda sönüp yok olmuştu.</p>

    <p class="govde-metin bizsmart">“Krasnoyarsk’tan bir haber var mı?”</p>

    <p class="govde-metin bizsmart">“Henüz yok ama eli kulağındadır.”</p>

    <p class="govde-metin bizsmart">“Çetin, umutlar tükeniyor.”</p>

    <p class="govde-metin bizsmart">“Dur bakalım, hemen umudunu kaybetme, hiç belli olmaz.”</p>

    <p class="govde-metin bizsmart">Ama biliyordum ki Çetin de hayal kırıklığı yaşıyordu. Çetin’e üzülüyordum. Bu olaya kendini öyle kaptırmıştı ki, sonunda uğrayacağı başarısızlık onu meslek yaşamında zor durumda bırakabilirdi. Atacağı yanlış bir adım, bir anda onu mesleğinin zirvesinden tepetaklak yere indirebilirdi. Onu uyarma gereği duymuştum birden.</p>

    <p class="govde-metin bizsmart">“İstersen sen de bu olaya fazla kafanı takma, oluruna bırak. Çok kurcalama, başın derde girebilir. Biliyorsun zaten göz hapsindesin.”</p>

    <p class="govde-metin bizsmart">“Biliyorum biliyorum, merak etme, ben adımlarımı dikkatli atıyorum.”</p>

    <p class="govde-metin bizsmart">“Umarım öyledir.”</p>

    <p class="govde-metin bizsmart">Akşam Büyükada’da kalmaya karar verdim. Tanju Bey’i arayıp merak etmemesini, gece eve gelmeyeceğimi, gece bekçiliği işini biraz gevşetmesini söyledim. Haber vermeme sevindi. Günlük işleri uzun süren bazı muhabir arkadaşlar, akşam gündemine girecek haberleri yetiştirme telaşındayken Kabataş’a doğru gazetenin aracıyla yol alıyordum. Akşam saat altı buçuk vapurunu, trafiğin yoğun olmasına rağmen, yakalamayı başardım. Paşabahçe vapuru en sevdiğim şehir hatları vapuruydu. Bir iki yıl dinlendikten, kısaca onarımı tamamlandıktan sonra yeniden seferdeydi. Aslında onun yeniden sefere konmasında bu vapuru sevenlerin baskısı da önemli rol oynamıştı. Emektar vapur, yaz mevsimine oranla çok daha az olan yolcularını Adalar’a götürmek üzere, kaptanın usta manevralarıyla hareket etti.</p>

    <p class="govde-metin bizsmart">Adına şiir yazılıp şarkı bile bestelenen unutulmaz Paşabahçe vapuru, Sarayburnu önlerine geldiğinde kent baştan aşağıya ışıklara bürünmüştü. Boğaziçi Köprüsü de rengarenk ışık oyunlarıyla, inci bir gerdanlık gibi parlıyordu. Vapurda boğaz girişinin bu açısından İstanbul’u seyretmeye bayılıyordum. Buraya geldiğimde elimde okuduğum bir kitap veya bir dergi, gazete varsa ara veriyor, bu nefis ve doyumsuz manzarayı seyre dalıyordum. Bu hep böyle oluyordu.</p>

    <p class="govde-metin bizsmart">İstanbul gerçekten de güzel bir şehirdi. Ama vefasız insanlarla, bu şehre ihanet edenlerle doluydu. Bu şehri kuranlara bir kez daha minnettarlık duyarken, o muhteşem manzarayı geride bırakmıştım. İstanbul’un gecesi ayrı gündüzü ayrı güzellikteydi. Yaklaşık bir buçuk saatlik bir yolculuktan sonra adalara uğraya uğraya son uğrak yeri Büyükada’ya yanaşmıştı emektar vapur. Kim bilir bu kaçıncı yanaşmasıydı Büyükada’ya? Öyle alışmıştı ki, sanki bıraksan kendi kendine bile yanaşabilirdi. İstanbul’un en eski vapuruydu ama işin garibi hala en hızlısıydı.</p>

    <p class="govde-metin bizsmart">Saat Kulesi’nin önünden sola dönerek çarşının bulunduğu caddeye girdim ve eve doğru yürümeye başladım. Giderken açık dükkanlardan kendime kahvaltılık ağırlıklı, hafif bazı yiyecekler aldım. Evde konserve dışında bir şey bulabilmem imkansızdı. Selin’den bugün hiç ses seda çıkmamıştı. Belli ki, bana olan kırgınlığı sürüyordu. Eğer ararsa, özel başarı gecesinde onu dansa kaldırmadığım için özür dileyecektim. Belki ben de bir beyaz yalana başvurabilirdim. Örneğin çok yorgun olduğumu söyleyebilirdim. Ya da varsa, flörtüne ayıp olmasın diye dans etmediğimi falan.</p>

    <p class="govde-metin bizsmart">Martıların sahilden gelen çığlıkları ve Duygu’nun özlemini çektiği atların taze dışkı kokuları arasında eve geldim. Duygu bunu, Büyükada’ya olan derin özlemini dile getirmek için zaman zaman sohbetlerde söylerdi.</p>

    <p class="govde-metin bizsmart">İçeride, annemlerle yaşadığımız zamandan kalma o mayhoş koku hala varlığını sürdürüyordu. Hiçbir zaman ne olduğunu tam anlayamadığım bu koku, bu evde hiçbir zaman kaybolmuyordu. Ve bana her zaman annemi hatırlatıyordu. Kokunun varlığı bana müthiş bir huzur veriyordu. Sanki o kokunun varlığıyla annem ve babam hala aramızda yaşıyor gibiydi. Eğer anne ve babam bir yerlerden beni izliyorsa, onları çok sevdiğimi, daima seveceğimi, onları hiç unutmadığımı, her zaman yokluklarını hissettiğimi söylemek isterdim.</p>

    <p class="govde-metin bizsmart">Televizyonu açıp haberleri izlemeye koyuldum. Bir taraftan da aldığım kahvaltılıkları güzel demlenmiş bir çay eşliğinde yemeye başladım. Martılar yaygara yapmaya devam ediyordu. Tatlı sarmanlar, henüz yiyecek kokusu almadıklarından ortalarda görünmüyorlardı. Ya da mart ayı olduğu için aşklarını tazeliyorlardı.</p>

    <p class="govde-metin bizsmart">Hafiften bir yağmur çiselemeye başlamıştı. Bir müzik CD’si koymayı düşünürken, yağmurun sesi o kadar dinlendirici gelmişti ki, salondaki koltuğa uzandım. Birden gözüm Kaan’ın tablosuna takıldı. Şimdi duvarda asılı o tablo gözüme daha ürkütücü geliyordu.</p>

    <p class="govde-metin bizsmart">Kaan’ın tablodaki gizemini çözememiştim. Ama Kaan’ın bana son görüşmemizde, hediye ettiği tabloya, gazeteciliğimle ilgili bir takım olumlu mesajlar yazdığını söylediğini anımsadım. Yine de ne gibi bir mesaj olduğunu öğrenmek ihtiyacı duydum. Çünkü Kaan tam olarak ne yazdığını söylememişti. Ertesi gün bu tabloyu profesöre götürmeye karar verdim. Tabloyu duvardan aldım. Yakından baktığımda tablo bana tuhaf şekilde farklı geldi. Sanki bu tabloda bir gariplik vardı. Aslında aynı tabloydu, ama yine de bir farklılık, bir eksiklik vardı. Belki de yanılıyordum. Onu bir ambalaj kağıdına güzelce sardıktan sonra, sabah çıkarken unutmamak için çantamın yanına bıraktım.</p>

    <p class="govde-metin bizsmart">Kaan, Samsun’dayken adaya geleceğini söylemişti ama sonra hiç ses seda çıkmamıştı. Demek ki pek fırsat bulamamıştı.</p>

    <p class="govde-metin bizsmart">Yağmur hızını arttırmıştı. Pencereden içeriye nefis bir yağmur kokusu geliyordu. Aslında bu toprağın kokusuydu ya da gökyüzünden yeryüzüne inen ozon gazının kokusuydu. Ama biz onu toprak kokusu olarak biliyorduk. Böyle bilmek daha güzeldi. Havayı ta içime, ciğerlerime kadar çektim.</p>

    <p class="govde-metin bizsmart">İşte mutluluk buydu. Mutluluk bazen basit şeylerden zevk almaktı.</p>

    <p class="govde-metin para-style-override-4 bizsmart">Bir kediyle oynayıp ona mama vermek, martıları seyretmek, yağmurun ritmik sesini dinlemek, temiz havayı içine çekmek, karabatakların suya muhteşem dalışlarını izlemek gibi…</p>
  </div>
</body>
</html>
