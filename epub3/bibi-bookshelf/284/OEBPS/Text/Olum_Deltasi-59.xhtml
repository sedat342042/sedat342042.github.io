<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-59</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-54"><span class="bold bizsmart" xml:lang="tr-TR">- 45 -</span></p>

    <p class="baslik-2 bizsmart" id="toc_marker-54-1"><span class="bold bizsmart" xml:lang="tr-TR">8 Haziran Cuma (İki Ay Sonra)</span></p>

    <p class="govde-metin bizsmart">Çevre ve Orman Bakanı hem bakanlıktan, hem de milletvekilliğinden istifa ederek dokunulmazlığının kaldırılmasını sağlamış, yargılanma talebiyle mahkemeye başvurmuştu. Bu davranışıyla kardeşinin oyununa geldiğini, aslında uyuşturucu şebekesiyle hiçbir ilgisinin olmadığını herkese göstermişti. Bu tavrıyla olumlu puan almıştı, ama kardeşinin yaptıklarından haberdar olmaması, istismar edilmesi, kendisine olan güvenin azalmasına neden olmuştu. Hatta birçok kimse, buna gazetelerin bazı köşe yazarları da dâhil, bakanın bunlardan haberinin olmamasının imkânsız olduğunu düşünüyordu. Hatta bazıları daha da ileri giderek, bakanın çok iyi rol yaptığını bile ileri sürüyorlardı. Ama yine de, gerçekten bakanın bu olayda suçu olup olmadığını anlamak için yapılacak en doğru iş, yargılamanın sonucunu beklemek olacaktı.</p>

    <p class="govde-metin bizsmart">Bu olay kabineyi sarsmış, vatandaşların iktidara olan güvenini de önemli ölçüde etkilemişti. Muhalefet de bu olayı fırsat bilerek, her gün hükümetin üzerine gidiyor, istifasını istiyordu. Kısaca hükümet oldukça zor durumdaydı. Bu yaşanan skandalı unutturabilmek, seçmenlerinin gözüne girebilmek için popülist politikalar üretmeye çalışıyordu.</p>

    <p class="govde-metin bizsmart">Olay gerek yerli, gerekse yabancı basında hala konuşulmaya, konuyla ilgili haberler, röportajlar yapılmaya devam ediyordu. Bu skandal olay, gündemden aradan iki ay geçmesine rağmen düşmemişti. Bizim gazete ise bu haberle büyük bir tiraj patlaması yapmıştı. Gazete yönetimi bu gelişmelerden son derece memnundu. Tabii bana da bu başarımdan dolayı yüklü bir prim verilmişti. Sanıklar gerek sorgu, gerekse yargılamaları sırasında suçlarını bir bir itiraf ediyorlardı. Profesör Andrey Sidorenko ile sevgilisi Dr. Olga Boryanov, kaldıkları hapishanede intihar etmişlerdi. Uyuşturucu baronları, şebeke elemanları, sorgulamalarda elde edilen bilgiler sayesinde, uluslararası çapta operasyonlarla tek tek yakalanıyorlardı. Ancak hayatımı kurtaran esrarengiz okçu yapılan tüm aramalara rağmen ele geçirilememişti.</p>

    <p class="govde-metin bizsmart">Kızılırmak Deltası’nda ise bir süreliğine durdurulan “Yaban Hayatı ve Kazları Koruma ve Geliştirme Projesi”ne ise devam etme kararı alınmıştı. Ancak bu projeye, Birleşmiş Milletler’in gözetiminde ve onların tayin edeceği bilim adamları ile yeniden başlanacaktı. Bu projeye hükümet de destek verecek, böylece büyük bir ayıptan kurtulacaktı. Bu proje hükümet için önemli bir prestij sorunu haline gelmişti. Yeniden dünya çapında Türkiye’nin itibarının kazanılması için adeta bir seferberlik ilan edilmişti.</p>

    <p class="govde-metin bizsmart">Çetin ise meslek yaşamında yine büyük bir başarıya imza atmanın mutluluğu içindeydi. Emniyet camiasının gözbebeğiydi. Bu büyük başarısı, ona emniyet teşkilatının üst düzey basamaklarını tırmanmasının hiç kuşkusuz yolunu açacaktı.</p>

    <p class="govde-metin bizsmart">Selin ile o akşamki romantik yemekten sonra aramızda herhangi bir yakınlaşma olmamıştı, ama nedense o günden sonra her zamankinden daha sık görüşür olmuştuk. Hatta öyle ki, neredeyse birbirimizi görmeden yapamıyorduk. Tek eksiğimiz, birimizden birinin biraz daha cesur davranıp sevgili olma yolunda ilk adımı atamayışımızdı.</p>

    <p class="govde-metin bizsmart">Birazdan Selin gelecekti ve ben şimdi ona güzel bir akşam yemeği hazırlamakla meşguldüm.</p>

    <p class="govde-metin bizsmart">Mutfaktaydım. Salatayı hazırlamış, sosunu da koymuştum. Bolonez makarna ise tam kıvamındaydı. Son numaram ise çilekli şampanyaydı. Çilekleri içine biraz şeker atarak karıştırıcıda hazırlamış, püre haline getirmiştim. Selin bu içkinin cazibesine asla karşı koyamayacaktı. Her şey hazırdı ve heyecanla Selin’i bekliyordum.</p>

    <p class="govde-metin bizsmart">Selin içeri girdiğinde muhteşem görünüyordu. Yanaklarından öperek içeri aldım. Üzerine, vücut hatlarını mükemmel bir şekilde ortaya çıkaran omuzları askılı nefis bir sırt dekoltesi olan kırmızı bir elbise giymişti. Ayrıca her zamanki gibi nefis kokuyordu. Kelimenin tam anlamıyla baştan çıkarıcıydı. Ben de baştan çıkarılmaya kendimi hazır hissediyordum.</p>

    <p class="govde-metin bizsmart">Yemekte bol bol sohbet ettik. İkimiz de çilekli şampanyaya bayıldık. Müzik setine, gece için özel olarak hazırladığım dans müziklerinden oluşan bir CD koydum. Beethooven’in ünlü “Love Story” adlı parçası çalarken, Selin’le bir ara göz göze geldik. Kısa bir sessizlik oldu. Bu sessizlik anında, ikimize de pozitif bir elektrik akımı geçmişti sanki. Vücutlarımızdan yayılan kimyasallar harekete geçmişti ve bizi birbirimize doğru çekiyordu. Ana Gabriel’in, “Eres Todo En Mi” adlı parçası çalmaya başladığında ani bir hareketle yerimden kalktım ve ona doğru elimi uzatarak, “Benimle dans eder misin?” diye sordum. Selin hiç tereddüt etmeden ayağa kalktı, “Yine o gece gibi, yani benim onuruma verilen teknedeki yemekte olduğu gibi hiç dansa kaldırmayacaksın sandım,” dedi hınzırca gülümseyerek.</p>

    <p class="govde-metin bizsmart">Dans ederken vücutlarımızın arasındaki mesafe yavaş yavaş kapanıyordu. Celine Dion’un “To Love You More” adlı şarkısı çalındığında ikimiz de kendimizden geçmiş bir halde ve vücutlarımız birbirine yapışmış halde dans ediyorduk. Luis Miguel’in, “Historia De Un Amor” adlı şarkısında ise Selin başını omzuma koymuş, ben de elimle onun belinden sıkı sıkı tutmuş vücudunu iyice kendime yapıştırmıştım.</p>

    <p class="govde-metin bizsmart">Selin başını kaldırıp gözlerini gözlerime diktiğinde, artık onun her şeye hazır olduğunu görebiliyordum. Sonra da, “Daha önceleri nerelerdeydin?” diyerek beni kendine çekti.</p>

    <p class="govde-metin bizsmart">“Buradaydım, ama sen beni…”</p>

    <p class="govde-metin bizsmart">Selin sözümü tamamlamama fırsat vermeden dudaklarını dudaklarıma yapıştırmıştı bile. Vücutlarımız bir mıknatıs gibi birbirine yapışmış ve bedenlerimiz tek bir bedene dönüşmüştü. Birazdan kopacak fırtınanın çekim alanına çoktan girmiştik.</p>

    <p class="govde-metin bizsmart">Bangles’in “Eternal Flame” adlı parçası çalmaya başladığında biz artık yerde döşemenin üzerinde sarsılarak çılgınca sevişmeye başlamıştık. Nefes nefeseydik. Birden kuantum hakkında okuduklarımı anımsadım.</p>

    <p class="govde-metin bizsmart">“Aldığınız her nefes, Marilyn Monroe’nun verdiği nefesten bir atom içerir.”</p>

    <p class="govde-metin bizsmart">Ancak Selin’in nefesindeki atomlar, bu gece tatlı efsanevi sarışın Marilyn Monroe’nun atomlarının bile nefesime karışmasına izin vermiyordu sanki.</p>

    <p class="govde-metin bizsmart">Kuantum fiziğine meydan okuyor gibiydik. Nasıl okumasındı. Bu yılların özlemiydi.</p>

    <p class="govde-metin bizsmart">Ve önce Nat King Cole’un “Autum Leaves”, ardından da Elvis Presley’in “Can’t Help Falling in Love” adlı parçaları çalındığında, biz birleşmenin doruklarındaydık.</p>

    <p class="govde-metin para-style-override-4 bizsmart">Selin ile yıllara dayanan uzun süreli arkadaşlığımız sonunda nihayet tatlı bir birlikteliğe dönüşmüştü. Her bakımdan ikimizde mutlu ve nefis bir gece geçirmiştik. Selin sevişmekten yorgun düştüğümüzde, kollarımda uykuya dalmıştı. Bir süre onun mutluluktan sarhoş olmuş yüzünü seyrettim. Ve sonunda ben de onun gibi gevşemiş ve rahatlamış vücudumu uykuya teslim ettim.</p>
  </div>
</body>
</html>
