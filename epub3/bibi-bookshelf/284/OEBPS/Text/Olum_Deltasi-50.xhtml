<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-50</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-45"><span class="bold bizsmart" xml:lang="tr-TR">- 36 -</span></p>

    <p class="baslik-2 bizsmart" id="toc_marker-45-1"><span class="bold bizsmart" xml:lang="tr-TR">28 Mart Çarşamba</span></p>

    <p class="govde-metin bizsmart">Samsun’dan sabah uçağıyla ayrılmaya hazırlanıyordum. Çetin’le birazdan buluşacaktık. Bakanın gece şehrin en güzel balık lokantalarından birinde verdiği yemek, gezi kadar keyifli geçmemişti. Konukların çoğu nezaketen kabul ettikleri bu yemek davetinden erken ayrılmayı yeğlemişlerdi. Oleksandra yemeğe de katılmamıştı. Bunun nedenini profesöre sorduğumda, Oleksandra’nın Kaan’ın ölümünden sonra hayata biraz küstüğünü, yas tuttuğunu, onun için biraz daha süre gerektiğini ve sonra normale döneceğini, merak edilecek bir şey olmadığını anlatmıştı. Bu arada yemekte beni tüm gün görmemezlikten gelmeyi yeğleyen sayın bakan, bir ara lütfedip yanıma gelmiş, seri yazımda onunla yaptığım röportaja yer verdiğim için memnun olduğunu söylemişti. Oysa o röportajı yazıya çok kısa koymuştum. Bakan benimle konuşurken uzaktan kardeşinin donuk ve soğuk bakışlarını yine yakalamıştım. Bakan yemeğin sonunda başta profesöre ve ekibine başarılı projelerinin devamı dilemiş ve ekiptekileri de tek tek kutlamıştı. Ayrıca konuklara da geldikleri için teşekkür etmeyi unutmamıştı.</p>

    <p class="govde-metin bizsmart">Çetin beni fazla bekletmedi. Uçağın kalkmasına yarım saatten fazla bir zaman vardı. Canı sıkkın görünüyordu. Çünkü işler tahmin ettiğimiz gibi gitmiyordu. Bu gezi işi, planlarımızı bir bakıma suya düşürmüştü.</p>

    <p class="govde-metin bizsmart">“Ne dersin Çetin, tezimiz çürümeye başladı galiba?”</p>

    <p class="govde-metin bizsmart">“Niye böyle düşünüyorsun?”</p>

    <p class="govde-metin bizsmart">“Deltada anormal bir durum belirleyemedik. Tam aksine her şey normal ve yolunda gidiyor.”</p>

    <p class="govde-metin bizsmart">“Anlaşılan senin de gözünü iyi boyamışlar, sen bile inandığına göre, başkaları kim bilir ne düşünür? Ama aslında haklısın. En azından denedik. Fakat unutma ki, bugüne kadar meydana gelen olayları aklından çıkarma. O delta ölümleri, Kaan’ın kazası, zavallı Dr. Yıldırım’a yapılan saldırıyla sana yapılan saldırı arasındaki benzerlikler, Dr. Arda’nın sevgilisine gönderdiği mesaj, yine Yıldırım’ın otopsi sonuçları, vermek istediği işaret, tabii Kaan’ın da, sonra takip edilmemiz, ha bir de Krasnoyarsk’taki delta ölümlerine benzer ölümler…”</p>

    <p class="govde-metin bizsmart">Çetin bunları bir bir sayıyordu. Belki de benim çabuk pes etmeme bozulmuştu. Evet, ama elden hiçbir şey gelmiyordu ki, bu düzenlenen geziden sonra artık oraya elde somut bir delil olmadan baskın yapmak tam bir hayalden ibaretti.</p>

    <p class="govde-metin bizsmart">“Bak Ahmet Kerim, ben yine de bu işin peşini bırakmayacağım. Sana şimdiye kadar yardımların ve desteğin için teşekkür ederim. Seni bu işe bulaştırdığım için kendime çok kızıyorum bazen. Sana iyi yolculuklar.”</p>

    <p class="govde-metin bizsmart">Çetin gerçekten bozulmuştu. Tam gidecekti, onu kolundan tutup durdurdum.</p>

    <p class="govde-metin bizsmart">“Çetin ben pes etmiş falan değilim, sadece delil bulamıyoruz. Ayrıca bu beni bulaştırma işini seninle birçok kez konuşmuştuk. Kendini artık suçlamayı bırak, ben gazeteciyim, unutma…”</p>

    <p class="govde-metin bizsmart">“Tamam, kusura bakma Ahmet, hepimizin biraz sinirleri bozuk. Bu olay beni çok yıprattı, farkındayım, ben de biraz herkes gibi rahat olmalıyım. İşi de oluruna bırakmalıyım.”</p>

    <p class="govde-metin bizsmart">“Evet, bence de iyi edersin. Hatta izin alıp biraz tatil yapsan iyi gelir. Hem biraz kafayı da toplamış olursun.”</p>

    <p class="govde-metin bizsmart">“Haklısın dostum, belki alırım. Sana tekrar iyi yolculuklar. Sen benim en iyi dostumsun, unutma.”</p>

    <p class="govde-metin bizsmart">“Unutmuyorum, sen de öylesin. Tatil konusunu iyi düşün, kendine iyi bak, hoşça kal.”</p>

    <p class="govde-metin bizsmart">Birbirimize sarılıp ayrılmıştık. Dönüp arkasından Çetin’e baktığımda gerçekten yorgun ve bezgin bir baş komiser görüyordum. O eski canlılığından, dik ve sert adımlarla hızlı hızlı yürüyüşünden eser yoktu. Çetin için biraz da üzülüyordum. İyi bir polisti ama bir şey yapamıyordu. Bunu hak etmiyordu.</p>

    <p class="govde-metin bizsmart">Aslında adamlar da bizi şapa oturtmuştu. Biz hamle yapmayı düşünürken onlar son anda yaptıkları muhteşem bir hamleyle bizim şahı köşeye sıkıştırmışlar, elini kolunu bağlamışlardı. Kısaca mat etmek üzereydiler. Resmen dünyanın gözü önünde kendilerinden oldukça emin bir halde şov yapmışlardı. Bizim bu senaryoyu şimdilik rafa kaldırmaktan başka çare yoktu.</p>

    <p class="govde-metin bizsmart">Öğlene doğru gazeteye döndüğümde yine her şey kendi rutinindeydi. Muhabir arkadaşların çoğu dışarıda haber takibindeydi. Servisteki birkaç arkadaş da haberlerini tamamlamaya çalışıyorlardı. Şef odasında birtakım dosyalara dalmıştı. Beni görünce eliyle odasına çağırdı.</p>

    <p class="govde-metin bizsmart">“Yahu Ahmet, oraya gidiyorsun, bir haber bile geçme tenezzülünde bulunmuyorsun. Haberleri başka servislerden alıyoruz,” diye sitem etti. Doğru hiç haber geçmemiştim geziyle ilgili, yurt haberler servisindeki muhabirlere bırakmıştım. Gezide bizim gazetenin de Samsun muhabiri bir arkadaş vardı. O nedenle haberin yazımını ona devretmiştim. Oradan haber geçecek keyfi kendimde nedense hiç bulamamıştım. Ama yine de arayıp şefe bilgi vermem gerekirdi. Bunu da yapmamıştım. Harun en çok buna bozulmuştu aslında, haber bahaneydi.</p>

    <p class="govde-metin bizsmart">“Haklısın şef, biraz keyifsizdim, kusura bakma seni de arayamadım,” dedim. Sonra da deltada olan bitenleri, somut delil bulunamadığı için polislerin harekete geçemediğini falan ne varsa anlattım.</p>

    <p class="govde-metin bizsmart">Şef canımın sıkkın olduğunu görünce biraz yumuşar gibi oldu.</p>

    <p class="govde-metin bizsmart">“Tabii, delil bulunamaması sıkıcı bir durum. Polis nasıl delil bulamıyor anlaşılır gibi değil,” dedi sonunda ve devam etti.</p>

    <p class="govde-metin bizsmart">“O zaman yapacak bir şey yok, sıkma canını, eğer siz tezinizde haklıysanız, o zaman bu adamlar elbet bir gün yakayı ele vereceklerdir.”</p>

    <p class="govde-metin bizsmart">“Şef üzgünüm gerçekten, seni arayıp haber veremediğim için ne olur kusuruma bakma.”</p>

    <p class="govde-metin bizsmart">“Tamam tamam, önemli değil. Ha, bu arada senin yazı dizin gazeteye oldukça iyi bir tiraj kazandırdı. Ender Bey çok memnun. Geçen gün bana, ‘Ahmet Kerim’e söyle, elinde böyle diziler varsa hiç durmasın yazsın,’ dedi. Sanıyorum sana da iyi bir prim vermeye hazırlanıyor.”</p>

    <p class="govde-metin bizsmart">Prim pek umurumda değildi, ama gazetenin tiraj almasına sevinmiştim. Ancak, “Elinde böyle yazı diziler varsa yazsın” ne demekti? Bu yazılar gökten zembille inmiyordu ki, bazen insanların bu ucuzcu ve kolaycı bakış açıları beni deli ediyordu.</p>

    <p class="govde-metin bizsmart">Keyfimi en çok yerine getiren şey ise, gün içinde Selin’in aramasıydı. Selin beni akşam yemeğine davet etti. Hem de baş başa. Nereden çıktıysa bu yemek fikri ama hoşuma gitmişti. Tabii davetin ardından da eklemeyi unutmamıştı.</p>

    <p class="govde-metin bizsmart">“Ahmet, baş başa ve arkadaşça bir yemek…”</p>

    <p class="govde-metin bizsmart">Tabii arkadaşça olacaktı, ne bekliyordu ki, hemen yemekten sonra üzerine atılmamı mı?</p>

    <p class="govde-metin para-style-override-4 bizsmart">Aslında fena da olmazdı. Selin gibi güzel ve çekici bir kadınla gece birlikte olmak fikri beni birden tahrik etti. Ama ikimiz de biliyorduk ki, yemek dostça bir havada geçecekti.</p>
  </div>
</body>
</html>
