<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-17</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-12"><span class="bold bizsmart" xml:lang="tr-TR">- 10 -</span></p>

    <p class="govde-metin bizsmart">Oteldeki odama girince şefi aradım. İki günde yaptıklarımı özetledim. Aradığıma sevindi ve yazı dizisinin bir iki gün içinde başlayacağını, hemen dönmemi tembihledi. Ertesi sabah uçakla İstanbul’a döneceğimi söyleyince de rahatladı.</p>

    <p class="govde-metin bizsmart">Sonra da cep telefonumla Çetin’i aradım.</p>

    <p class="govde-metin bizsmart">“Deltadan biraz önce geldim. Eğer işin yoksa akşam saat sekiz buçukta geçen akşamki balık lokantasında buluşalım,” dedim. “Bu akşam ben ısmarlıyorum, itiraz istemem,” diye de ekledim.</p>

    <p class="govde-metin bizsmart">“Hiç olur mu sen benim misafirimsin.”</p>

    <p class="govde-metin bizsmart">“O zaman gelmiyorum. Sana iyi akşamlar.”</p>

    <p class="govde-metin bizsmart">“Tamam tamam, saat sekizde gelir seni alırım.”</p>

    <p class="govde-metin bizsmart">“Anlaştık,” dedim rahatlayarak. Birden aklıma bugünkü yemekte güvenlik şefinin Çetin’le ilgili söyledikleri geldi.</p>

    <p class="govde-metin bizsmart">“Çetin, bir dakika, aynı yere gitmeyelim. Bugün yemekte seni sordular ve tesadüfen karşılaştığımızı söyledim, o nedenle bizi birlikte görmesinler, yoksa yalancı durumuna düşerim,” dedim.</p>

    <p class="govde-metin bizsmart">“O zaman bizi kimsenin göremeyeceği başka bir lokantaya gidelim.”</p>

    <p class="govde-metin bizsmart">“Sen beni almaya gelme, adresi ver ben gelirim.”</p>

    <p class="govde-metin bizsmart">“Tamamdır.”</p>

    <p class="govde-metin bizsmart">Ilık bir banyo yapıp, biraz dinlenmek için zamanım vardı. Oleksandra’nın öyküsü bayağı kafama takılmıştı. Aklımdan çıkmıyordu. Bir gazeteci olarak ilgimi çekmişti, ama bir insan olarak daha çok etkilenmiştim. O hüzünlü masum yüzü, bir türlü gözlerimin önünden gitmiyordu.</p>

    <p class="govde-metin bizsmart">Notlarımı bir düzene koydum. Sonra banyoya girip ılık bir duş aldım. Yatağa uzandım. Biraz kestirmek, yorgunluğumu atmak istiyordum. Cep telefonumun alarmını da saat sekize ayarladım.</p>

    <p class="govde-metin bizsmart">Yorgundum, ama gözüme bir türlü uyku girmiyordu.</p>

    <p class="govde-metin bizsmart">Çernobil kazasını düşünmeye başlamıştım. Bir gazeteci olarak bu kazayla ilgili birçok haber hazırlamıştım. Hatta Türkiye’ye gelen Ukraynalı Çernobil kazazedeleriyle ilgili röportajlar bile yapmıştım. Belki aralarında Oleksandra’nın kardeşleri de vardı, kim bilir.</p>

    <p class="govde-metin bizsmart">Dünya, 1986 yılının Nisan ayında, gece yarısı patlayan Çernobil nükleer reaktörüyle sabaha uyanmıştı. Bu büyük felaketin yıkımları günümüzde de hala etkisini sürdürmekteydi. Kazadan sonraki bir ay içersinde çevreye yayılan radyoaktif kirlilik, o güne kadar patlatılan tüm atom bombalarından, nükleer santrallerden ve uranyum madenlerinden doğal ya da kaza ile salınan tüm radyasyondan daha fazlaydı. Milyonların kaderini değiştiren kaza sonucunda, Hiroşima ve Nagazaki’ye atılan atom bombalarının yaklaşık iki yüz katı kadar radyoaktif madde atmosfere salınmıştı.</p>

    <p class="govde-metin bizsmart">Kazanın gerçekleştiği 26 Nisan’dan 4 Mayıs’a kadar geçen süre, radyasyonun büyük bölümünün çevreye karıştığı dönem olmuştu. 26 Nisan günü santralden sadece üç kilometre uzaklıktaki Pripyat kasabasında halk, baharın ilk ılık Pazar gününün tadını çıkarıyordu. Bir gün sonra ise 16 bini çocuk 45 bin kasabalı bir daha dönmemek üzere, iki buçuk saat içinde evlerinden tahliye edilmişti. Terk edilen Pripyat, bugün bile bir “hayalet kasaba” görünümündeydi. 27 Nisan’dan 5 Mayıs’a kadar geçen sürede ise, yaklaşık bin 800 helikopter ile bölgeye beş bin ton yangın söndürücü malzeme dökülmüştü. Kazayı takip eden on gün içinde, santralin otuz kilometre yarıçapında yaşayan 130 bin kişi tahliye edilmişti. Bu kişilere yeni evler verilmişti. Ancak halkın birçoğu bu süre zarfında radyasyona maruz kalmıştı. Kasım 1996’ya gelindiğinde başta Ukrayna, Beyaz Rusya ve Rusya’da çocuklarda görülen tiroit kanseri vakaları, 1980’lere oranla iki yüz kat artmıştı. Kanser en çok çocukları etkilemişti. Yapılan araştırmalar, Ukrayna’daki tiroit kanseri hastalarının yüzde 64’ünün 15 yaşında ya da daha küçük olduğunu gösteriyordu.</p>

    <p class="govde-metin bizsmart">2006 tarihli Greenpeace raporunda da, bu ülkedeki kanser vakalarının 1990-2000 arasında yüzde 40, çocuklardaki tiroit kanseri vakalarının yüzde 88,5 kat arttığı bildiriliyordu. Bölgede ayrıca lösemi, meme, böbrek, akciğer, mesane kanserlerinde de artış saptanmıştı. Kazada 33 kişi hemen, temizlik çalışmasında koruyucu elbise olmadan çalışan 4 bin kişi de zamanla ölmüştü. 70 bin kişi ise sakat kalmıştı. Başkent Kiev’i de kapsayan gayri resmi bilgiler ise, 15 bin kişinin öldüğünü, 1,1 milyon çocuğun ve 3,5 milyon kişinin etkilendiğini söylüyordu.</p>

    <p class="govde-metin bizsmart">Bakışları insanın içine işleyen o çocukları, İstanbul ziyaretlerinde yakından görme fırsatını bulmuştum. Tek umutları, ameliyat olup bir an önce diğer çocuklar gibi sağlıklarına kavuşmak olan o çocuklar, günlerce, hatta aylarca gözlerimin önünden gitmemişti. Nasıl da hayata sıkı sıkı sarılmışlar, her anlarını, yaşamın değerini bilerek neşe içinde geçirmeye çalışıyorlardı.</p>

    <p class="govde-metin bizsmart">Türkiye’de ise bu kazadan sonra trajikomik denebilecek olaylar yaşanıyordu. Bunlardan en çarpıcı olanı ve herkesin hafızalarına kazınanı ise, o dönemin bakanının radyasyon olmadığını ispatlamak için bardak bardak çay içerken çektirdiği donmuş karelerdi.</p>

    <p class="govde-metin bizsmart">Türk Tabipler Birliği’nin ilk baskısı Nisan 2006’da yapılan, “Çernobil Nükleer Kazası Sonrası Türkiye’de Kanser” başlıklı raporunda, Çernobil nükleer reaktör kazası ile Karadeniz Bölgesi’ndeki kanser vakaları arasındaki ilişkinin araştırılması sonuçları kamuoyuna sunulmuştu. Raporda, Çernobil’deki patlama sonrasında oluşan radyoaktif bulutların 3 Mayıs 1986 Cumartesi günü Trakya’ya, 4-5 Mayıs günleri Batı Karadeniz’e, 6 Mayıs günü Çankırı üzerinden Sivas’a, 7-9 Mayıs tarihlerinde Trabzon-Hopa’ya ulaştığı, on gün sonra da tüm Türkiye’ye radyoaktif parçacıkların yayıldığı belirtilmişti.</p>

    <p class="govde-metin bizsmart">Bunları düşünürken zamanın geçtiğini fark etmemiştim. Birden telefonumun alarmı çalmaya başladı. Hızla giyindim ve aşağıya indim.</p>

    <p class="govde-metin bizsmart">Bir taksi çağırıp Çetin’in verdiği adrese doğru yola çıktım.</p>

    <p class="govde-metin bizsmart">Burası deltanın aksine, şehrin daha doğusundaki sahilde, oldukça salaş, ama oldukça da temiz görünümlü bir balık lokantasıydı. İçerde de birkaç masa doluydu. Mezeler ve balıklar taze ve lezizdi. Palamut ve rokalı salata eşliğinde içtiğimiz rakı ile tüm yorgunluğumu üzerimden atmıştım. Çetin’e bugün proje sahasında geçirdiğim günü anlattım. Projeyi özetledim. Profesörden, Oleksandra’dan ve onun acıklı öyküsünden söz ettim. Konularına çok hâkim uzmanlardan oluşan bir ekip olduklarını söyledim.</p>

    <p class="govde-metin bizsmart">Çetin beni dikkatle dinledi. Gözüme çarpan ilginç, farklı, sıra dışı ve dikkat çekici başka şeyler olup olmadığını sordu. Bu sorusuna bir anlam verememiştim. Ona, sahanın çok iyi korunduğundan, güvenlik görevlilerinin çoğunun ve liderlerinin Ruslardan oluştuğundan, alanın ve deltanın yirmi dört saat en gelişmiş teknolojiyle izlendiğinden söz ettim.</p>

    <p class="govde-metin bizsmart">Ekip ve projeyle ilgili izlenimlerimin mükemmel olduğunu da söyledim. “Başka başka,” dedi Çetin merakla bana bakarak.</p>

    <p class="govde-metin bizsmart">Sonra yemekte fırında pişmiş mantar ikram ettiklerini, ancak yemediğimi, profesörün beni uğurlarken yaptığı soğuk espriden sonra içtiği votkadan yere “küt” diye yıkıldığını anlattım. Mantardan zehirlenen kuş bilimcinin ölümünden de söz edildiğini söyledim. Ayrıca güvenlik şefi Mikita’nın, onun hakkında söylediklerini de ekledim.</p>

    <p class="govde-metin bizsmart">Son anlattıklarımı Çetin daha dikkatli dinlemiş, hatta zaman zaman cebinden kalemini ve her zaman ceketinin iç cebinde taşıdığı küçük not defterini çıkarıp bazı notlar almıştı.</p>

    <p class="govde-metin bizsmart">“Bu anlattıklarımın senin için enteresan bir tarafı var herhalde, bazı notlar aldın.”</p>

    <p class="govde-metin bizsmart">“Olabilir.”</p>

    <p class="govde-metin bizsmart">“Ne düşünüyorsun? Bu ölümlerle bir ilgileri olabilir mi?”</p>

    <p class="govde-metin bizsmart">“Bilemiyorum, sadece her şeyden kuşkulanmak, her türlü olasılığı dikkate almak gerektiğini biliyorum.”</p>

    <p class="govde-metin bizsmart">“Nasıl bir kuşku, sorabilir miyim? Benden yine bir şeyler gizlemiyorsundur umarım.”</p>

    <p class="govde-metin bizsmart">“Elbette sorabilirsin. Ama senin bir gazeteci olduğunu unutmuş değilim, her ne kadar güvenilir birisi olsan da…”</p>

    <p class="govde-metin bizsmart">“Teessüf ederim, beni kırıyorsun, yeni yetmelerle karıştırma,” dedim kızgınlıkla.</p>

    <p class="govde-metin bizsmart">“Sakın üzerine alınma, ama bu konuda ne kadar titiz olduğumu unutma. Benim yapım böyle. İpuçları somutlaşana kadar herhangi bir açıklama yapmak benim tarzım değil. Kendime bile. Kusura bakma.”</p>

    <p class="govde-metin bizsmart">“Peki, yine de soruma yanıt ver o zaman, merak etme bu konuyu yazacak değilim. Senin istemediğin bir şeyi yapmayacağımı bilirsin.”</p>

    <p class="govde-metin bizsmart">“Biliyorum biliyorum. Ama bu proje sahası çok sıkı korunan bir yer. Ölenler için o bölgeye, yani proje sahasında çalışanlar için araştırma yapmak için gittiğimde fazla bir bilgi edinemedim. Yükseklerden gelen bir emirle oradakilere soru sormam engellendi. O dazlak güvenlik şefi sana bunu söylemek istedi. Koruma derken bunu kastetmiştim. Bu da beni rahatsız etti. Kafamda daha fazla kuşku oluşmasına sebep oluyor bu tür yasaklar.”</p>

    <p class="govde-metin bizsmart">“Bu ölümlerden orada çalışanların ne gibi bir amaçları olabilir, anlayabilmiş değilim.”</p>

    <p class="govde-metin bizsmart">“Henüz bilmiyorum. Ama sana daha önce söylediğim gibi ölümler konusunda kuşkularım var.”</p>

    <p class="govde-metin bizsmart">“Bir şey mi gizliyorlar sence?”</p>

    <p class="govde-metin bizsmart">“Benim ağzımdan laf almaya çalışıyorsun, ama dediğim gibi gerçekten bilmiyorum. Ama illa bir sebep arayacak olursak bir sürü sebep sayabilirim. İçeri girmeye çalıştıkları için tartışmış olabilirler örneğin. Belki çok daha farklı bir nedenle, oradaki güvenlik görevlileri tarafından öldürülmüş olabilirler. Belki kimsenin görmesini istemediği bir şeyi gördükleri, duydukları veya ele geçirdikleri için başlarına bir şey gelmiştir. Belki de istemeden bir kazayla öldürülmüş de olabilirler. Yani kazayla öldürüldükten sonra, başka bir kaza süsü verilmiş olabilir. Gerçek sebebi bilemiyorum. Ama belki yanılıyorumdur. Belki gerçekten raporlara geçtiği gibi kazadır. Somut deliller veya ipuçları olmadığı için bir şey söylememem. Ama soruşturmanın o bölgede yasaklanması midemi bulandırdı. Emniyet müdüründen bile uyarı aldım.”</p>

    <p class="govde-metin bizsmart">“Haklısın, bunları düşünmemiştim. Peki, şimdi bu durumda vazgeçecek misin?”</p>

    <p class="govde-metin bizsmart">“Vazgeçmiş değilim ama kısa zamanda bir sonuç elde edemezsem dosyayı kapatmaktan başka çare yok gibi gözüküyor. Zaten üzerimde şimdiden daha fazla kurcalamamam konusunda baskı var. Neyse bunlar benim sorunlarım,” dedikten sonra Çetin, bardağın yarısına kadar dolu rakıyı bir dikişte bitirdi.</p>

    <p class="govde-metin bizsmart">Sonra, bana son anlattıklarımla ilgili bazı sorular sordu. Mantar zehirlenmesinden bahsederken oradakilerin yüz ifadelerini, nasıl tepki verdiklerini, benim dikkatimi çeken başka bir şey olup olmadığını tekrar tekrar sordu. Hatta hafızamı zorlamam konusunda ısrarcı oldu. Çetin’in ciddiyeti ve ısrarcılığı karşısında, bildiklerimi bu kez daha detaylı bir şekilde anlattım. Küçük defterine yine birtakım notlar almayı sürdürüyordu.</p>

    <p class="govde-metin bizsmart">Bu arada lokantanın camından dışarı baktığımda markasını seçemediğim beyaz bir arabanın içinde oturan iki kişiyi fark ettim. Onlar da bize doğru bakıyorlardı. Biraz daha dikkatli bakınca başlarını birbirlerine çevirip konuşmaya başladılar. Dışarıda masadakilere ait olduğunu sandığım iki üç otomobil daha vardı. Ama onların içinde kimse yoktu.</p>

    <p class="govde-metin bizsmart">“Nereye bakıyorsun?” diye sordu Çetin.</p>

    <p class="govde-metin bizsmart">“Şu dışarıda beyaz otomobilde bulunanlar sanki bizi izliyorlar gibi geldi. Dikkatli bakınca gözlerini kaçırdılar.”</p>

    <p class="govde-metin bizsmart">“Onları tanıyor musun?” diye sordu endişeyle. Oldukça uzaktılar, benim onların yüzlerini iyi görebilme menzilimin dışındaydılar. Tanımadığımı, yüzlerini iyi seçemediğimi söyledim. Otomobildekiler bizim onlara baktığımızı anlayınca, araçlarını hareket ettirip hızla önümüzden geçerek uzaklaştılar. Plakalarını da karanlık olduğu için okuyamamıştık. Dikkatle baktığımda, sürücünün yanında oturan kişinin kısa saçlı, sürücünün de kasketli olduğunu görebildim sadece. Birden ürperdiğimi hissettim. Ama bizi izlediklerinden emin olamazdım. Yanılıyor da olabilirdim.</p>

    <p class="govde-metin bizsmart">Çetin rahatsız olmuştu. Garsonu çağırdı ve biraz önce uzaklaşan beyaz otomobili ve içindekilerin kimler olduğunu sordu. Garson tanımadığını, onlar da gelenleri müşteri sandıklarını, ama otomobilden hiç inmediklerini söyledi. Yaklaşık yarım saat önce gelmişlerdi.</p>

    <p class="govde-metin bizsmart">Çetin benim de rahatsız ve endişeli olduğumu görünce, merak edilecek bir şey olmadığını, böyle ıssız bir yerde kimsenin onları takip etmeyi göze alamayacaklarını, bu kişilerin restorana önce girmeyi istemiş, sonra da vazgeçmiş kararsız birileri olduğunu söyledi. Çetin’in sözleri içime su serpmişti.</p>

    <p class="govde-metin bizsmart">Ama yemeğin tadı da kaçmıştı. Kahvelerimizi içtikten sonra hesabı ödeyerek kalktık. Çetin ödemek için çok ısrar etmişti ama kabul etmedim. Çok geç değildi. Saat henüz on iki bile olmamıştı.</p>

    <p class="govde-metin bizsmart">Otomobilde giderken verdiğim uzmanlarla temasa geçip geçmediğini sordum. Geçtiğini, onlardan haber beklediğini, bir sonuç elde eder etmez beni arayıp bilgilendireceğini, desteğimi sürdürmemi rica etti. Her zaman arayabileceğini, seve seve yardım edeceğimi, dikkatli olmasını, yaban kazlarını ürkütmemesi gerektiğini söyledim.</p>

    <p class="govde-metin bizsmart">“Haklısın yaban kazlarını ürkütmemek lazım, gecenin en anlamlı sözü buydu bence,” diyerek, gece boyunca ilk kez, biraz da rakının etkisiyle kahkahayla güldü Çetin.</p>

    <p class="govde-metin bizsmart">Uçağım sabah erkenden kalkacağı için otomobilde vedalaştık. Çetin beni otelin yakınlarına bir yere bırakmıştı. Bıraktıktan sonra da otele girene kadar, itirazlarıma rağmen arkamdan izlemişti.</p>

    <p class="govde-metin para-style-override-4 bizsmart">Otele girerken, gözlerim yolda park etmiş o beyaz otomobili aramıştı. Ama ortalarda beyaz otomobilden eser yoktu. Otelin civarında park halinde bulunan birkaç otomobilin içinde de kimse yoktu. Nedense çok rahatlamıştım. İzlendiğimiz konusunda abarttığımı düşündüm. Emin olduğum bir şey vardı. O da Çetin’in benden bir şeyler gizlediğiydi.</p>
  </div>
</body>
</html>
