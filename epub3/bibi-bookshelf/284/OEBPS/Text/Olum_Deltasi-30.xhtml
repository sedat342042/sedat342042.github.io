<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-30</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-25"><span class="bold bizsmart" xml:lang="tr-TR">- 19 -</span></p>

    <p class="baslik-2 bizsmart" id="toc_marker-25-1"><span class="bold bizsmart" xml:lang="tr-TR">15 Mart Perşembe (Yaklaşık Üç Buçuk Ay Sonra)</span></p>

    <p class="govde-metin bizsmart">Aradan geçen bu kadar süre içinde tamamen iyileşmiş, işimin başına dönmüştüm. Bu zaman zarfında, ne saldırgan hırsızlar bulunabilmişti, ne de delta ölümlerinin sırrı aydınlanabilmişti. Duygu söylediği gibi ilk uçakla gelmiş, bir aya yakın ben de kalmıştı. Kocası Richard da gelmiş, ancak bir hafta sonra işine dönmek üzere Londra’ya uçmuştu. Duygu ile zamanımızın çoğunu evde geçirdik. Bol bol geçmişten ve Duygu’nun evliliğinden söz ettik. Duygu mutluydu. Çocukları yoktu. Duygu çocuk istiyordu, ama Richard henüz çocuk bakmaya istekli değildi. Bu durum aralarındaki en büyük tartışma konusunu oluşturuyordu. Duygu üzülüyordu. Anne olmak için daha fazla gecikmek niyetinde değildi. Richard ise çocuk için biraz daha beklemeyi uygun görüyordu.</p>

    <p class="govde-metin bizsmart">Emirgan’da kaldığımız zaman Tanju Bey’le de sıklıkla bir araya geldik. Söz verdiğim gibi Tanju Bey’i birkaç hafta önce boğazda çok sevdiği balık lokantasına götürmüştüm. Çok güzel bir gece geçirmiştik.</p>

    <p class="govde-metin bizsmart">Duygu ile daha çok Büyükada’daki evde kalmıştık. Hastaneye kaldırıldıktan birkaç gün sonra polisler, beni Emirgan’daki eve götürmüşler, nelerin kayıp olduğunu tespit etmemi istemişlerdi. Annemden kalma oldukça pahalı birkaç antika biblo, yine anneme ait değerli birkaç parça mücevher, duvarda asılı iki adet yağlıboya tablo, dizüstü bilgisayarım, yaklaşık iki bin lira da nakit param çalınmıştı. Polisler, antikaları, mücevherleri ve iki adet tabloyu Kapalıçarşı’da bir antikacı dükkânında ele geçirmişlerdi. Ama bunları kimin sattığına dair en ufak bir ipucu bulamamışlardı. Hırsızlar sırra kadem basmışlardı. Annemden kalan mücevherlerin ve antika bibloların bulunmasına sevinmiştim.</p>

    <p class="govde-metin bizsmart">Duygu geldikten bir ay sonra, içi sızlayarak Londra’ya uçmak zorunda kalmıştı. İşinden daha fazla izin alabilmesi mümkün olmamıştı. Hem Richard’ı özlediğini de hissetmiştim. Ben de kalması için fazla üstelememiştim. Kendime çok iyi bakmamı, çok dikkatli olmamı tembih etmiş, havalimanında dakikalarca kolumu bırakmamıştı. Richard da karısını özlemişti. Son günlerde onu daha sık arar olmuştu. Richard’ın Duygu’yu sevdiğini bilmek içimi rahatlatıyordu. Duygu Londra’ya varır varmaz hemen beni telefonla aramıştı. O gün bugündür her gün olmasa bile hala da arıyordu.</p>

    <p class="govde-metin bizsmart">Hastanede kaldığım, hatta taburcu olup eve çıktığım dönemde, Selin de bana her bakımdan destek olmuştu. Vefalı bir dostluk örneği göstermişti. Hatta Duygu Londra’ya gittiğinde Selin birçok kereler evime gelmiş, yardımcı olmaya çalışmış, gereksinimlerini karşılamıştı. Selin, çevre haberciliği konusunda güzel işler yapmaya da devam ediyordu.</p>

    <p class="govde-metin bizsmart">Son olarak Trakya'nın en önemli nehri olan Ergene Nehri ve havzasının, aşırı sanayileşme ve bunun yarattığı kirlilik nedeniyle "ölüm havzası"na dönüştüğünü kaleme almıştı. Bu da oldukça başarılı bir çevre haberiydi. Selin bana her uğradığında, gazetecilikten özel yaşamımıza, medya dedikodularından genel ülke sorunlarına kadar her şeyi konuşuyorduk. Selin’le farkında olmadan daha yakınlaşıyorduk. Ama bu yakınlaşma dostça bir yakınlaşmaydı. Selin hakkında geçmişteki önyargılarım da yok olup gitmişti. Kısaca Selin çok iyi arkadaşım olmuştu. Uygun olduğumuz zamanlarda da buluşuyor, yemeğe, bara gidiyor, eğleniyorduk. Selin’le olan dostluğumuzun daha yakın bir ilişkiye dönmesi için ne o, ne de ben acele etmiyorduk. İkimiz de bunu zamana bırakmıştık. Belki böyle dost, arkadaş kalmak ikimiz için de en iyisiydi. Çünkü ikimiz de geçmişte yakın ilişkilerimizde büyük hayal kırıklıkları yaşamıştık.</p>

    <p class="govde-metin bizsmart">Gazeteye başlar başlamaz şef, Ender Bey’in daha önce ertelediği “Küresel ısınmanın Türkiye’ye etkileri” konulu seri yazıyı, yeniden hazırlamamı istediğini söylemişti. Ben de şimdi, son günlerde bu yazıyı hazırlamakla meşguldüm. Anlaşılan başıma gelen bu olay Ender Bey’i üzmüştü. Beni mesleğe yeniden ısındırmak, aradan geçen zamanda bende oluşan ataleti bir an önce üstümden atmak istiyordu. Bu yaklaşım iyi bir yönetici yaklaşımıydı. Ender Bey’i takdir etmemek mümkün değildi. Gerçekten de işe başlar başlamaz yeniden hemen havaya girmiş, seri yazıyla ilgili bilgileri hızla toplamaya başlamıştım.</p>

    <p class="govde-metin bizsmart">Ve bugün seri yazımı tamamlamıştım. Türkiye için pek de hayırlı senaryolar yer almıyordu yazıda. Ama bu gazetecilik açısından daha hayırlıydı. Çünkü okuyucuların karamsar tablolara, kötümser senaryolara karşı daha ilgili olduğu düşünülüyordu.</p>

    <p class="govde-metin bizsmart">Gazeteden çıkmaya hazırlanırken cep telefonum çaldı. Arayan kadim dostum baş komiser Çetin’di. O da bir aylık zorunlu izinden sonra işine geri dönmüştü. Delta ölümleriyle ilgili dosyayı da uzun zaman önce bir tarafa bırakmıştı. Çünkü önüne konulan engeller nedeniyle o konuya artık zaman ayıramıyordu. Zaten elde hiçbir ipucu da yoktu. İkimiz de o konuyu unutmuştuk. Zaman zaman görüştüğümüzde aklımıza geliyordu, ama hemen başka bir konuya geçiyorduk. Daha çok havadan sudan konuşmayı yeğliyorduk. Çünkü ikimiz de tahminlerimizde yanıldığımızı kabullenmiştik. Böylesi daha iyiydi. Yoksa insan kafayı yerdi. Ama bu durum hiç de uzun sürmeyecekti.</p>

    <p class="govde-metin bizsmart">Çetin, “Nasıl gidiyor?” diye sordu. “İyi gidiyor, senin nasıl gidiyor?” dedim.</p>

    <p class="govde-metin bizsmart">“Ahmet beklenmedik bir gelişme oldu.”</p>

    <p class="govde-metin bizsmart">Çetin bunu söyledikten sonra duraksamıştı. Sesi ve bu duraksaması pek hayra alamet değildi.</p>

    <p class="govde-metin bizsmart">“Ne oldu, hayrola?”</p>

    <p class="govde-metin bizsmart">“Dr. Kaan Yıldızoğlu bir trafik kazası geçirdi.”</p>

    <p class="govde-metin bizsmart">“Ne, nasıl?”</p>

    <p class="govde-metin bizsmart">“Maalesef öldü.”</p>

    <p class="govde-metin bizsmart">O an ne diyeceğimi bilemedim. Hem çok şaşırdım, hem de çok üzüldüm. Sonra kendimi toparladım.</p>

    <p class="govde-metin bizsmart">“Kaza nasıl olmuş?”</p>

    <p class="govde-metin bizsmart">“Deltaya giderken yol ayrımında bir traktöre çarpmış ve olay yerinde yaşamını kaybetmiş.”</p>

    <p class="govde-metin bizsmart">“Çok üzüldüm.”</p>

    <p class="govde-metin bizsmart">“Ben de.”</p>

    <p class="govde-metin bizsmart">Kafam karışmıştı.</p>

    <p class="govde-metin bizsmart">“Peki, sence bu bir kaza mı?”</p>

    <p class="govde-metin bizsmart">“Öyle gözüküyor.”</p>

    <p class="govde-metin bizsmart">Yine bir ölüm olayıyla karşı karşıyaydık. Deltanın uğursuzluğu sürüyordu. İşte yine başlıyorduk. Oysa esrarengiz delta ölümlerini çoktan unutmuş, ne güzel normal hayatımıza geri dönmüştük. Aslında ikimiz de konuşmayıp suskun kalsak da, aynı şeyleri düşünüyorduk. Bundan emindim.</p>

    <p class="govde-metin bizsmart">“Kazayı cipiyle mi yapmış?”</p>

    <p class="govde-metin bizsmart">“Evet.”</p>

    <p class="govde-metin bizsmart">“Peki, sen kaza yerine gittin mi? Dikkatini çeken bir şey var mıydı?”</p>

    <p class="govde-metin bizsmart">“Kazaya neden olan traktörün sahibini bulduk. Kazadan haberi yoktu. Traktörünün çalınmış olduğunu söylüyor.”</p>

    <p class="govde-metin bizsmart">“Kim çalmış belli mi?”</p>

    <p class="govde-metin bizsmart">“Belli değil maalesef.”</p>

    <p class="govde-metin bizsmart">“İlginç, peki başka?”</p>

    <p class="govde-metin bizsmart">“Bir şey daha var.”</p>

    <p class="govde-metin bizsmart">“Nedir?”</p>

    <p class="govde-metin bizsmart">“Belki önemsiz bir ayrıntı, ama dikkatimi çekti. Kaan’ın sağ elindeki işaret ve orta parmağının şekli.”</p>

    <p class="govde-metin bizsmart">“Nasıl bir şekil?”</p>

    <p class="govde-metin bizsmart">“Zafer işareti yapmış sanki. Parmaklarıyla V işareti yapmış.”</p>

    <p class="govde-metin bizsmart">“Meşhur Victory, yani zafer işareti gibi mi?”</p>

    <p class="govde-metin bizsmart">“Aynen öyle.”</p>

    <p class="govde-metin bizsmart">“Bu ne demek, sence bir anlamı var mı?”</p>

    <p class="govde-metin bizsmart">“Hiç bir fikrim yok.”</p>

    <p class="govde-metin bizsmart">Birden aklıma Kaan’ın mahzun yüzlü sevgilisi Oleksandra geldi. Zavallı kim bilir nasıl yıkılmıştı? Sevgilisini, en yakın arkadaşını kaybetmişti.</p>

    <p class="govde-metin bizsmart">“Cenaze ne olacak?” diye sordum.</p>

    <p class="govde-metin bizsmart">“Sanıyorum Samsun’da toprağa verilecek. Ailesi burada gömülmesini istemiş. Zaten onlar Samsunluymuş. Şimdi ailenin gelmesi bekleniyor. Yarın değil ondan sonraki gün toprağa verilecek.”</p>

    <p class="govde-metin bizsmart">“Yarın ilk uçakla geliyorum.”</p>

    <p class="govde-metin bizsmart">Çetin şaşırmıştı ve bundan pek memnun olmamıştı.</p>

    <p class="govde-metin bizsmart">“Sakın gelme, burada senin yapabileceğin bir şey yok. Sana haber verdiğime beni pişman etme.”</p>

    <p class="govde-metin bizsmart">“Geliyorum.”</p>

    <p class="govde-metin bizsmart">“Neden?”</p>

    <p class="govde-metin bizsmart">“Oleksandra’yı görmeliyim. Eğer Kaan da tahmin ettiğimiz gibi bir cinayete kurban gittiyse ve kaza bir düzmeceyse, onun da hayatı tehlikede olabilir.”</p>

    <p class="govde-metin bizsmart">“İyi de sen ne yapabilirsin ki?”</p>

    <p class="govde-metin bizsmart">“Bilmiyorum, ama içimde bir his oraya gelmem gerektiğini söylüyor.”</p>

    <p class="govde-metin bizsmart">“Pekâlâ, ama benim yanımdan hiç ayrılmayacaksın.”</p>

    <p class="govde-metin para-style-override-4 bizsmart">“Anlaştık.”</p>
  </div>
</body>
</html>
