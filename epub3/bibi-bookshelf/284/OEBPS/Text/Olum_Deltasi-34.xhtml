<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-34</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-29"><span class="bold bizsmart" xml:lang="tr-TR">- 23 -</span></p>

    <p class="baslik-2 bizsmart" id="toc_marker-29-1"><span class="bold bizsmart" xml:lang="tr-TR">18 Mart Pazar</span></p>

    <p class="govde-metin bizsmart">Sabah yağmurun sesiyle uyandım. Deniz çarşaf gibiydi. Yağmur, denizin yüzeyinde küçük küçük halkalar yaratıyordu. Denizin üzerine düşen yağmur damlalarını ve halkaları izlemek küçüklüğümden beri hoşuma gidiyordu.</p>

    <p class="govde-metin bizsmart">Batık şehrin kalıntılarının üzerinden Tavşan Adası’na yürümek, güneşin batışını izlemek, Gümüşlük’ün sunduğu güzelliklerden birkaçını oluşturuyordu, özellikle turistler için. Tabii benim için de. Burası Bodrum yarımadasının eşsiz doğa güzelliklerine sahip beldelerinden en başta geleniydi bana göre. Üzerinde tavşanların yaşadığı Tavşan Adası’na ulaşmak için yarı yıkık bir geçidin üzerinden geçiliyordu. Bu tarihi geçit, Helenler döneminde Halikarnasos Kralı Mousolos’un emri üzerine inşa edilmişti. Kral ve sevgilisi Artemisya, Tavşan Adası’na gidip hem orada yaşayan tavşanları besler, hem de enfes günbatımını izlerlermiş.</p>

    <p class="govde-metin bizsmart">Burası arkeolojik bir sit alanıydı ve doğal görünümü değiştirecek herhangi bir şey yapmaya veya yerleri kazmaya izin verilmemekteydi. Bu statü, bir kısmı da Gümüşlük Köyü’nün altında kalmış bulunan bir Likya şehri olan antik Mindos sitesini koruma amacıyla düzenlenmişti.</p>

    <p class="govde-metin bizsmart">Gümüşlük, annemin tercihiydi. Burayı o seçmişti ve çok severdi. İki katlı küçük bir bahçe içersinde bulunan yazlık evin her tarafında da, annemin kıyılardan hiç üşenmeden topladığı deniz kabuklularından yaptığı çeşit çeşit, renk renk objeler yer alıyordu. Annemin çok sevdiği ve gözü gibi baktığı balkondaki mor salkımlar ve begonvillere, bizde gözümüz gibi bakıyorduk. Bizim bakamadığımız zamanlarda ise, bahçıvanımız Bekir efendi onlara bakmayı asla ihmal etmiyordu. Doğrusunu söylemek gerekirse genellikle de o bakıyordu.</p>

    <p class="govde-metin bizsmart">Gerek Emirgan, gerekse Büyükada’daki evde olduğu gibi Duygu’yla ben buradaki evde de annemizin ve babamızın eşyalarını koruyor ve saklıyorduk. Çünkü onlara dokunmak hoşumuza gidiyordu. Sanki annemle babam hiç ölmemiş hissi veriyordu bize. Duygu’yla bu konuda aynı fikir yapısına sahip olmamız çok güzeldi. Çünkü birçok kimse anne babalarının, eşlerinin veya yakınlarının ölümlerinden sonra, üzülmemek için onlara ait eşyalardan kurtulmayı tercih ediyorlardı. Ama biz ise tam tersini düşünüyorduk. Bilakis onları hatırlamaktan, onların el sürdüğü eşyalarla temas halinde olmaktan inanılmaz büyük bir keyif alıyorduk.</p>

    <p class="govde-metin bizsmart">Gece sahilde sık gittiğim balık lokantasında bol bol içmiştim. Zeynep’in aramasını istemiştim, ama arayan Selin olmuştu. Onu Bodrum’a götürmediğim için şakayla karışık sitemde bulunmuştu. Doğrusu Samsun’dayken Selin’i arayıp birlikte gitme teklifinde bulunmak aklıma da gelmemiş değildi, ama kabul etmeyeceğini, yanlış anlayacağını düşünüp vazgeçmiştim.</p>

    <p class="govde-metin bizsmart">Artık kadınların, tekliflerimi kabul etmemelerinden çekiniyordum. Uzun zamandır kadınlara karşı daha temkinli davranıyordum. Geçmişte, özellikle Zeynep ve Selin de yaşadığım hayal kırıklarından sonra ben de böyle kompleksli bir tavır gelişmişti. Bunun doğru olmadığını biliyordum ama elimde değildi.</p>

    <p class="govde-metin bizsmart">Yataktan kalkar kalkmaz kendime koyu bir kahve yaptım. Telefonuma gelen herhangi bir mesaj, elektronik postamdaki mesajlarda da kayda değer bir şey yoktu.</p>

    <p class="govde-metin bizsmart">Acaba Zeynep’te uyanmış mıydı? Belki de uyanmış küçük kızıyla kahvaltılarını yapıyorlardı. Zeynep’le bu evde birkaç kez birlikte olmuştuk. Onu akşamdan kırdığım için, o kalkmadan sabah kahvaltısını hazırlayarak gönlünü almaya çalışırdım. Kahvaltıya çağırmak için yanına gittiğimde uyandırmaya kıyamazdım. Sonra onu öperek uyandırır, kahvaltının hazır olduğunu söylerdim. Bana kırgın olduğu için önce yüzüme kızgınlıkla bakar, sonra yüzümdeki sevecen ve barış dolu ifadeye dayanamaz, bana kedi gibi yanaşırdı. Bir süre öyle bana yaslanıp yatar, kendine gelince ve iyice ayılınca da birden yataktan “Yippuu!” diye bağırarak fırlar, masaya oturur iştahla kahvaltısını yapardı. Onun bu haline bayılırdım. Aslında Zeynep’in kırgınlığı kolay kolay geçmezdi, ama birlikteliğimizin tadını bozmamak için fazla uzatmazdı. Bunlar aklıma geldikçe, bu ilişkiyi bitirdiğim için kendime kızıyordum.</p>

    <p class="govde-metin bizsmart">Birden içimden arabaya atladığım gibi onun yanına gitmek geldi. Ama biliyordum ki artık Zeynep, o eski Zeynep değildi. Böyle bir sürprizden hiç hoşlanmayabilirdi. Sonra hemen bu aptalca fikrimden vazgeçtim.</p>

    <p class="govde-metin bizsmart">Yağmurluğumu giyinerek dışarı çıktım. Yağmur hızını kaybetmişti. Sadece çiseliyordu. Sahilde gazeteleri okuyarak, peynir, taze simit ve çayla kahvaltı yaptım.</p>

    <p class="govde-metin bizsmart">Sonra bir araba kiraladım. Akyarlar yolunu takip ederek Bodrum’un merkezine gitmeye karar verdim. Belki Akyarlar’da Zeynep’i de görebilirdim. Aslında itiraf etmem gerekirse, Akyarlar yolunu tercih etme nedenim kesinlikle Zeynep’ti. Yolda giderken, Bodrum’un artık eski Bodrum olmadığının farkına vardım. Güzelim kıyılar uzun zaman önce betona yenik düşmüştü. Her yer binalarla dolmuştu. Binalar, oteller ve turistik tesisler plajların içine kadar girmişti. Beton canavarı önündeki tüm engelleri bir bir yutuyordu adeta. Bu durumla ilgili belki onlarca haber yapmıştım. Hatta sadece ben değil, birçok gazeteci, defalarca bu konuya kamuoyunun gündemine taşımıştı. Ama nafileydi. Yapılan ve yazılan yüzlerce haber sanki suya yazılıyordu. Siyasiler de kalıcı çözümler yerine geçici çözümler üreterek bir süreliğine bu yağmayı engellemeye çalışıyorlardı, ama iktidarlar değişince veya belli bir süre geçince yağmacılar yeniden harekete geçiyorlardı. Birkaç yıla varmaz Bodrum tamamen tükenmiş olacaktı. İstanbul’dan pek farkı kalmayacaktı. Neyse ki hiç olmazsa Gümüşlük sit alanıydı da bu yağmadan kurtulabilmeyi başarmıştı. Ama gözü dönmüşler, o bölgeyi de sit alanından çıkarabilmek için ellerinden gelen gayreti gösteriyordu. Zaten çevresi binalarla şimdiden sarılmıştı. Bu kıyı yağması Türkiye’nin acı bir gerçeğiydi.</p>

    <p class="govde-metin bizsmart">Akyarlar, Bodrum yarımadasında benim de çok sevdiğim yerlerden biriydi. Bir Yunan adası olan Kos Adası’na bakan o eşsiz doğal manzarası, tertemiz esintili havası ve eşine ender rastlanan plajlarıyla, sadece Türkiye’nin değil, dünyanın da göz bebeği yerlerden biriydi. Bir zamanlar Zeynep’le buradaki plajlara sık gelirdik. Zeynep daha o zamanlardan vurulmuştu buraya. Demek ki evlenince yazlığını da buradan almayı seçmişti. Şimdi burada kızı ve kocasıyla mutlu bir yaşam sürüyordu.</p>

    <p class="govde-metin bizsmart">Akyarlar’a gelince hızımı azalttım, ama Zeynep’ten eser yoktu. Evini de bilmiyordum. Buradaki evlerden birinde oturuyor olmalıydı. Gaza bastım. Bir an önce Bodrum’a gitmek istiyordum.</p>

    <p class="govde-metin bizsmart">Bodrum Kalesi uzaktan görünmüştü. Her zamanki gibi muhteşem görünüyordu. Arabayı park yerine bıraktım ve sahile doğru yürümeye başladım. Bodrum’un o çok sevdiğim çarşısında tam bir serseri gibi dolaşıyordum. Çarşı yaz aylarına oranla sessiz ve sakindi. Mağazalara, kitapçı dükkânlarına girip çıktım. Yemek yedikten sonra da Bodrum Kalesi’ndeki Sualtı Arkeoloji Müzesi’ne gittim. Burası Bodrum’un en sevdiğim köşelerinden biriydi.</p>

    <p class="govde-metin bizsmart">Müze, St. Jean Şövalyeleri tarafından inşa edilen St. Peter Kalesi, bugünkü ismiyle Bodrum Kalesi içinde yer alıyordu. Kalenin tüm kuleleri Bodrum Müzesi’nin bir sergileme alanı olarak hizmetteydi. Müze içersinde dünyanın bilinen en eski batığı “Uluburun Batığı” da dâhil olmak üzere, dünya sualtı arkeolojisinin temellerinin atıldığı sualtı kazılarında ortaya çıkarılan binlerce eşi bulunmaz eser sergilenmekteydi.</p>

    <p class="govde-metin bizsmart">Müzeden çıkmıştım ve Halikarnas’a doğru yürüdüm. Mart ayı ve havanın yağışlı olmasına rağmen sahilde bembeyaz tenli birkaç turist, neşe içinde denizde eğleniyordu. Bir süre onları seyrettim.</p>

    <p class="govde-metin bizsmart">Marinaya da uğramış, yemek yemiş, barda içki içmiştim. Yalnızlığın keyfini çıkarıyordum. Bodrum’da güzel vakit geçirmiştim. Akşam olmak üzereydi. Yağmur aralıklı olarak yağmaya devam ediyordu. Gümüşlük’e döndüğümde, müdavimi olduğum ve önceki akşam yemek yediğim sahildeki restorana gittim. Izgarada bir deniz çipurası, bol rokalı salata ve rakı siparişi verdim. Yan taraftaki masada yemek yiyen köyden birkaç ahbapla havadan sudan sohbet etmek de iyi gelmiş, tam anlamıyla kafamı dağıtmıştım.</p>

    <p class="govde-metin bizsmart">Ne haber derdi, ne delta ölümlerinin esrarı, ne seri yazı telaşı, ne de Zeynep… Şu anda bulunduğum o büyülü atmosferde bunların hiç biri yoktu.</p>

    <p class="govde-metin bizsmart">Saat on bire geliyordu. İzin isteyip kalktım. Güzel bir Bodrum günü geçirmenin mutluluğu içinde eve gittim. Eve girer girmez telefonum çalmaya başladı. Böyle geç bir saatte arayanın Zeynep olmasını diledim ama tabii ki bu bir hayaldi. Arayan Çetin’di. Çetin’in bu saatte araması için mutlaka önemli bir şey olmalıydı. Delta ölümlerini çözmüş olabileceğini veya hiç olmazsa bu konuda büyük bir ilerleme kaydettiği yolunda bir müjde vermesini umarak telefonu açtım.</p>

    <p class="govde-metin bizsmart">“Ahmet bu saatte rahatsız ettiğim için kusura bakma, ama önemli bir gelişme oldu.”</p>

    <p class="govde-metin bizsmart">Çetin’in sesinde bir endişe sezmiştim. Mutlaka kötü bir şey olmuştu.</p>

    <p class="govde-metin bizsmart">“Ne oldu?”</p>

    <p class="govde-metin bizsmart">“Sen Samsun’a ilk geldiğinde hani deltaya giderken bize rehberlik eden bir biyolog vardı yanımızda hatırlıyor musun?”</p>

    <p class="govde-metin bizsmart">Gayet iyi hatırlıyordum. “Dr. Yıldırım Gürol mu?” diye sordum.</p>

    <p class="govde-metin bizsmart">“Evet, ta kendisi. Bu akşam evinde ölü bulundu. Bir cinayete kurban gitmiş.”</p>

    <p class="govde-metin bizsmart">“Yapma yahu!”</p>

    <p class="govde-metin bizsmart">“Maalesef.”</p>

    <p class="govde-metin bizsmart">Yine çok üzülmüş ve yine çok şaşırmıştım.</p>

    <p class="govde-metin bizsmart">“Peki, nasıl öldürmüşler?”</p>

    <p class="govde-metin bizsmart">“Boğazını kesmişler. Evini de soyup soğana çevirmişler.”</p>

    <p class="govde-metin bizsmart">“Hırsızlık mı?”</p>

    <p class="govde-metin bizsmart">“Öyle gibi gözüküyor. Ama hırsızlık süsü verilmiş de olabilir.”</p>

    <p class="govde-metin bizsmart">“Neden öldürsünler ki?”</p>

    <p class="govde-metin bizsmart">“Şimdi sıkı dur ve beni dinle!”</p>

    <p class="govde-metin bizsmart">“Dinliyorum.”</p>

    <p class="govde-metin bizsmart">“Bugün bütün gün deltadaymış.”</p>

    <p class="govde-metin bizsmart">“İlginç, nasıl öğrendiniz?”</p>

    <p class="govde-metin bizsmart">“Üniversiteden bir arkadaşı söyledi. Yalnız gitmiş ve sonra eve dönmüş. İşin en ilginç tarafı şu, görgü tanıklarının ifadesine göre evden çıkanlar simsiyah giysiler içinde ve yüzleri maskeli iri kıyım iki kişiymişler. Ellerinde de siyah torbalar varmış. Bu sana bir şey ifade ediyor mu?”</p>

    <p class="govde-metin bizsmart">Önce ne demek istediğini anlayamamıştım, ama birkaç saniye sonra Çetin’in ne demek istediğini anladım. Anlayınca da korkuyla irkildim.</p>

    <p class="govde-metin bizsmart">“Bana saldıranlar gibi mi?”</p>

    <p class="govde-metin bizsmart">“Aynen öyle. Dikkatimi çeken şu oldu. Yıldırım kendi kanıyla sanki bir şeyler yazmaya çalışıyormuş gibiydi.”</p>

    <p class="govde-metin bizsmart">“Ne yazıyormuş peki?”</p>

    <p class="govde-metin bizsmart">“Emin değilim, bu bir tesadüf de olabilir. Veya bana öyle gelmiş de olabilir.”</p>

    <p class="govde-metin bizsmart">“Ne yazıyormuş gibi geldi Çetin?”</p>

    <p class="govde-metin bizsmart">“Bir K harfi gibi geldi. K’nın yanında da yarım bir daire çizmiş.”</p>

    <p class="govde-metin bizsmart">“Bu ne demek sence?”</p>

    <p class="govde-metin bizsmart">“Eğer bu bir rastlantı değilse, bir şeyler yazmaya çalışmış ama tamamlayamamış.”</p>

    <p class="govde-metin bizsmart">“Bu iş iyice karmaşık bir hal almaya başladı artık.”</p>

    <p class="govde-metin bizsmart">“Paranoyak olma yolunda emin adımlarla ilerliyor muyuz bilmiyorum, ama eğer biz kuşkularımızda haklıysak, artık senin çok daha fazla dikkatli olman gerekiyor. Seni korkutmak istemem ama çok dikkatli ol Ahmet. Seni bu işe bulaştırdığıma pişman etme beni. Seni sabah arayacaktım, ama dayanamadım seni haberdar etmeyi, uyarmayı istedim. Lütfen çok dikkatli ol! Bu adamların şakası falan yok. Gözünü kırpmadan cinayet işliyorlar.”</p>

    <p class="govde-metin bizsmart">“Merak etme, biliyorsun Bodrum’dayım.”</p>

    <p class="govde-metin bizsmart">“Tamam, ama yine de dikkatli ol!”</p>

    <p class="govde-metin bizsmart">“Haber verdiğin için teşekkür ederim. Merak etme dikkatli olurum.”</p>

    <p class="govde-metin bizsmart">“İyi geceler o zaman, sabah detayları ve gelişmeleri yeniden konuşuruz.”</p>

    <p class="govde-metin bizsmart">Çetin’e pek belli etmemeye çalışsam da aslında çok korkmuştum. Bu sabah havanın kapalı olması, Zeynep’e yakın olup da uzağında olmak nedeniyle içime bir kasvet çökmüştü. Ancak Bodrum’a yaptığım gezi, akşam yediğim güzel bir yemek ve dostlarla sohbetten sonra günüm güzel geçmişti. Ama şimdi hem korkuyordum, hem de içkinin etkisi geçmiş, tam anlamıyla ayılmıştım. Üstelik midem de bulanmaya başlamıştı. Bodrum’da birkaç gün daha kalmayı düşünüyordum, ancak ertesi gün ilk uçakla İstanbul’a gitmeye karar verdim. İçime tarif edemediğim bir sıkıntı yerleşmişti.</p>

    <p class="govde-metin para-style-override-4 bizsmart">Keşke Zeynep yanımda olsaydı.</p>
  </div>
</body>
</html>
