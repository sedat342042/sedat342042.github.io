<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-56</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-51"><span class="bold bizsmart" xml:lang="tr-TR">- 42 -</span></p>

    <p class="govde-metin bizsmart">“Evet, kazlar,” dedi Vadim.</p>

    <p class="govde-metin bizsmart">“Ama nasıl?” dedim gökyüzüne bakarak. Çetin ise hala şaşkındı.</p>

    <p class="govde-metin bizsmart">Vadim, elinin tersiyle ağzının kenarında kurumuş olan kanı temizledi. Sonra saçlarını eliyle yavaşça arkaya itti.</p>

    <p class="govde-metin bizsmart">“Size her şeyi en baştan anlatacağım.”</p>

    <p class="govde-metin bizsmart">“Seni dinliyoruz Vadim, bize her şeyi anlat,” dedi Çetin merakla.</p>

    <p class="govde-metin bizsmart">Vadim anlatmaya hazırlanırken, ben de, bu arada küçük dijital makinemi çıkararak, çevrede olan biteni gösteren birkaç fotoğraf çektim. Bu fotoğraflar, yapacağım haber için gerekli olacaktı.</p>

    <p class="govde-metin bizsmart">“Bu projede, yaban hayatı ve kazları koruma projesi tamamıyla bir maskelemeden ibaretti. Ama bu projeyle herkesi kandırarak, müthiş bir kaynak sağladılar. Asıl amaç, kuşlarla, yani özellikle de kazlarla Rusya’ya eroin nakliydi. Bu projenin mucidi de Profesör Andrey Sidorenko ile kızı Oleksandra’ydı.”</p>

    <p class="govde-metin bizsmart">“Oleksandra mı, profesörün kızı mı, ama nasıl olur?” diye bağırdım. Şaşkınlığım artık had safhaya ulaşmıştı.</p>

    <p class="govde-metin bizsmart">“Evet, onlar baba kız. Oleksandra’nın sizin bildiğiniz hayat öyküsü, tamamen bir palavradan ibaret. Hala ilk eşinin soyadını kullanıyor.”</p>

    <p class="govde-metin bizsmart">“Bize şu hikâyeyi ta başından itibaren anlatsana,” dedi Çetin dikkat kesilerek.</p>

    <p class="govde-metin bizsmart">“Ben bu projeye gerçekten de yaban hayatı ve kazları koruma projesi diye girdim; tıpkı buradaki birçok kuşbilimci ve diğer bilim insanları gibi. Bu projeye beni Oleksandra soktu. Maaş iyiydi ve çok güzel bir projeydi. Hiç düşünmeden bu teklifi kabul ettim. Burada bulunan kuş bilimcilerin ve diğer uzmanların çoğunu da böyle tavladılar.”</p>

    <p class="govde-metin bizsmart">“Sen Oleksandra ile ne zamandır tanışıyorsun?” dedim merakla.</p>

    <p class="govde-metin bizsmart">“Biz Oleksandra ile beş yıl önce tanıştık. Oleksandra üniversiteyi bitirdikten sonra ona bugün bütün bildiği bilgilerin çoğunu ben öğrettim. Pilotluğu da benden öğrendi. Sonra aramızda bir yakınlaşma oldu. Ama bu proje ortaya çıkınca ve Kaan’la tanışınca Oleksandra beni terk etti.”</p>

    <p class="govde-metin bizsmart">“Neden terk etti?” diye sordum.</p>

    <p class="govde-metin bizsmart">“Önceleri ben de buna bir anlam verememiştim, sonra gerçeği anladım. Çünkü Oleksandra kimseyi sevemez. Kaan’la çıkmasının nedeni de bu projede ondan yararlanmak istemeleriydi. Çünkü Kaan aslen Samsunluydu ve Kızılırmak Deltası’nı herkesten çok iyi biliyordu. Yöreyi, kuşları, deltayı avucunun içi gibi biliyordu. Bu deltada da çok çalışmıştı. Yani her iki taraf için de iyi bir referanstı. Ayrıca iyi ve idealist bir kuş bilimciydi. Kaan orada uyuşturucu kaçakçılığı yapıldığını, yani projenin gerçek amacını öğrenince bu durumu yetkililere bildirmek istedi. Fakat Oleksandra hemen kendisiyle ilgili dramatik bir öykü uydurarak onu engelledi. Sizin de bildiğiniz gibi Çernobil kazasından sonra ailesinin zor durumda olduğunu, bir iki yıl dayanmaları gerektiğini istedi Kaan’dan. Sonra da her şey yolunda giderse polise birlikte gidebileceklerini söyledi. Kaan bundan çok rahatsızdı ve vicdan azabı çekiyordu. Oleksandra’nın öyküsü de onu çok etkilemişti, ayrıca onu seviyordu tabii. Ama yine de bundan rahatsızlık duyuyordu. Ancak sonra bu acımasız çete, Kaan’a gözdağı verip, ailesini ve sevgilisini öldürmekle tehdit etmeye başladı. Bu tehditleri projede çalışan bütün uzmanlara ve kuş bilimcilere de yapmaya başladılar. Bir taraftan da çalışanlara iyi paralar veriyorlardı. Kaan bir süre tüm bu olanlara göz yumdu. Hem ailesinin, hem Oleksandra’nın, hem de kendisinin başına bir şey gelmesinden korktuğu için susmak zorunda kaldı. Ancak yine de vicdanı rahatsızdı. Sana birkaç yıl önce bir tablo hediye edip bir mesaj vermeye çalıştı. Bunu yaparak vicdanını biraz rahatlattı. Ama sonra bir ses çıkmayınca, tehditler, gözdağları ve cinayetler işlenmeye başlayınca da sessiz kalmayı yeğledi. Hepimiz öyleydik. Susmak zorundaydık. Herkesi bir şekilde susturmayı başarmışlardı. Korkuyorduk. Zaten bu korkuyu içimize salmak için birkaç kişinin ailesine zarar bile vermişlerdi. Çünkü bu projenin arkasında, aslında uluslararası büyük çapta bir uyuşturucu mafyası bulunuyordu. Adamların kolları her yere rahatlıkla uzanabiliyordu. Beni de bu şekilde susturdular. Ailemi öldürmekle tehdit ediyorlardı.”</p>

    <p class="govde-metin bizsmart">“Yöredeki iki köylünün, kuşbilimcinin, biyologun ve Kaan’ın ölümü birer cinayetti demek ki?” diye sordu Çetin.</p>

    <p class="govde-metin bizsmart">“Evet, hepsi öldürüldü, ama bu cinayetlere kaza süsü verildi. Bunu planlayan kişi, yani ölüm emirlerini veren Oleksandra’ydı. Avcı, balıkçı ve Arda isimli kuş bilimci, kuşların halkalarındaki uyuşturucuyu bulmuşlardı. Ama onlar, Arda hariç uyuşturucu bulduklarından pek emin değillerdi. Ekipteki profesyonel katiller, kuşlardaki ve halkalardaki sinyalleri izleyerek o kişilere ulaştılar. Avcıyı öldürdükten sonra onu ağaçtan atıp kaza süsü verdiler. Avcıyı boynunu kırarak öldürmüşlerdi. Aynı şekilde balıkçıyı da boğarak öldürdüler. Balıkçının ayağını bağladılar ve suda ölümünü sağladılar. Sonra ipi çözdüler ve kıyıya bıraktılar.”</p>

    <p class="govde-metin bizsmart">“Peki ya kuş bilimci Arda Can’ı?”</p>

    <p class="govde-metin bizsmart">“Onu da yakaladılar ve kampa getirdiler. Aşırı miktarda zehirli mantar yedirerek bir gün içinde ölümünü sağladılar. Sonra onu kamp yaptığı yere götürüp bıraktılar. Yanına da zehirlendiğini göstermek için zehirli mantarlardan bıraktılar. Ocağın üzerindeki tavaya da pişmiş mantarları koydular. Sanki kuş bilimci mantarları yemiş ve ölmüş gibi bir mizansen hazırladılar.”</p>

    <p class="govde-metin bizsmart">“Peki, biyolog Yıldırım Gürol’u neden öldürdüler?”</p>

    <p class="govde-metin bizsmart">“O biyolog o gün deltaya gelmişti. O da kuşlardaki halkayı bulmuştu. Sonra halkadaki sinyalleri izleyerek ona evinde ulaşmayı başardılar. Biyolog halkayı açmayı başarmıştı. Onu öldürdükten sonra tırnaklarının arasına giren uyuşturucu tozlarını da keskin bıçakla kazıyarak temizlediler. Ve etrafta uyuşturucuya bulaşmış tüm izleri yok ettiler. Hırsızlık süsü verdiler. Bu her zaman uyguladıkları bir yöntemdi. Yani hırsızlık süsü vermek.”</p>

    <p class="govde-metin bizsmart">Vadim bunu söyledikten sonra bana baktı. Ne demek istediğini anlamıştım.</p>

    <p class="govde-metin bizsmart">“Yani benim evime girip bana saldıranlar da bunlar değil mi?”</p>

    <p class="govde-metin bizsmart">“Evet. Çünkü siz komiserle birlikte bu olayın üzerine gitmeye başlamıştınız. Sizi takibe aldılar. Amaçları sizi korkutmaktı. O nedenle sizi öldürmediler. Bacağınızı kırıp uzunca bir süre bu olaydan uzaklaşmanızı sağlamak istediler. Ve sizin olayınıza da hırsızlık süsü verdiler.”</p>

    <p class="govde-metin bizsmart">“Yıldırım kanıyla bir şeyler yazmaya çalışmış gibiydi. K harfi ve yarım bir daire çizebilmişti,” dedi Çetin.</p>

    <p class="govde-metin bizsmart">Vadim bir süre düşündükten sonra bunun yanıtını da verdi.</p>

    <p class="govde-metin bizsmart">“Sanırım kaz yazmaya çalışmış olabilir.”</p>

    <p class="govde-metin bizsmart">Çetin’le birbirimize baktık. “Evet, bu bizim aklımıza hiç gelmemişti,” diye mırıldandı Çetin.</p>

    <p class="govde-metin bizsmart">“Vay vay vay,” dedim içimden. Sonra da, “Peki Kaan’ı neden öldürdüler?” diye sordum Vadim’e merakla. Bu arada Çetin’in telefonu çalmaya başladı. Çetin telefonla konuştuktan sonra bize döndü.</p>

    <p class="govde-metin bizsmart">“Oleksandra’nın yakalanması için Rus makamlarına haber verilmiş. Onlar da gerekenin yapılacağını söylemişler,” dedi Çetin. Sonra da, “Devam edin,” diyerek Vadim’e baktı.</p>

    <p class="govde-metin bizsmart">“Oleksandra, son aylarda Kaan’la birlikte Mikita’yı da, yani ikisini birden idare ediyordu. Aslında Oleksandra, Kaan’ı çok önceleri ortadan kaldıracaktı. Ancak Kaan onların çok işlerine geliyordu. Kaan beraberinde iki Türk kuş bilimci daha getirmişti. Onlar da deltayı iyi bilen kişilerdi. O nedenle ortalığı bulandırmak ve Kaan’ı kaybetmek istemediler. Sonra Kaan öldürülmeden birkaç gün önce Oleksandra ile Mikita’yı sevişirken yakaladı ve tüm gerçeği öğrendi. Sonrası malum. Onu da trafik kazası süsü vererek öldürdüler. Oysa Kaan Oleksandra’ya deliler gibi âşıktı.”</p>

    <p class="govde-metin bizsmart">“Oleksandra Kaan’ı hiç sevmedi mi?” dedim hayretle.</p>

    <p class="govde-metin bizsmart">“Aslında Kaan’a ilgisi yok denemezdi. İyi bir aşık rolü yaparak Kaan’ı elde tutmaya çalışıyordu. Ama dediğim gibi Oleksandra kimseyi sevemez ve bağlanamaz. Hiç öyle biri gibi gözükmüyor, ama son derece duygusuz biridir. Ben de önceleri çok kızıyordum, sonra onu daha yakından tanıyınca anladım. Oleksandra psikolojik sorunları olan birisi. Oleksandra küçükken annesi uyuşturucu bulundurmaktan hapse düşmüş. Hapiste çok kötü günler geçirmiş. Tecavüze ve işkenceye maruz kalmış. Sonra da intihar etmiş. Oleksandra annesinin başına gelenleri birkaç yıl sonra öğrendiğinde devletten intikam almak için yemin etmiş. Sonra üniversiteye girip kuşbilimci olunca da tüm bu yaşadıklarını unutmak için kendini kuşlara adamış. Ama asla unutmayı başaramamış. Giderek içine kapanık biri olmuş. Ve erkeklerden de nefret etmeye başlamış. Aslında babasını da pek sevmez. Annesinin bu duruma düşmesinden her zaman babasını sorumlu tutmuştur. Ama babası her zaman onun gönlünü almayı bilmiştir. Öyle ki onu kendisi gibi yetiştirmeyi bile başardı.”</p>

    <p class="govde-metin bizsmart">Oleksandra hakkında ne kadar da yanılmıştım. “O masum ve hüzünlü bakışlarının ardında meğer ne kadar psikopat ve hasta bir ruh yatıyormuş meğerse,” dedim içimden. Sonra da, “Mikita ile ilişkileri ne zaman başladı?” diye sordum.</p>

    <p class="govde-metin bizsmart">“Kaan’ın öldürülmesinden iki ay kadar önce sanırım.”</p>

    <p class="govde-metin bizsmart">“Neden öyle korunuyordu o zaman?”</p>

    <p class="govde-metin bizsmart">“Şaşırtmaca olabilir, bilemiyorum. Aslında korunduğu falan yoktu.”</p>

    <p class="govde-metin bizsmart">“Evimdeki tabloyu nasıl değiştirmeyi başardılar?”</p>

    <p class="govde-metin bizsmart">“Bunu da Oleksandra planladı. Bu hediye tablodan haberi vardı. Ancak tablodaki mesajı bilmiyordu. Bunu ona, sanırım Kaan, sen deltadan ayrılınca söyledi. O da bunun üzerine Kaan’la şiddetli bir kavgaya tutuştu. Kaan senin adresini almayı nasıl olduysa başarmıştı.”</p>

    <p class="govde-metin bizsmart">Birden Kaan’ın benden adresimi istediğini ve Büyükada’ya gelmek istediğini söylediğini hatırladım.</p>

    <p class="govde-metin bizsmart">“Ben vermiştim,” dedim. Çetin ile Vadim şaşkınlıkla bana bakıyorlardı.</p>

    <p class="govde-metin bizsmart">“Tam ayrılırken Büyükada’ya gelmek istediğini ve beni ziyaret etmek istediğini söyledi, ben de verdim,” diye izah ettim.</p>

    <p class="govde-metin bizsmart">Vadim kendini toparladı ve devam etti.</p>

    <p class="govde-metin bizsmart">“Aralarına soğukluk sanırım o zamanlarda girdi. Ve Oleksandra, Kaan’dan hemen sendekinin aynısından ama içindeki mesajı farklı olan bir tablo yapmasını istedi. Sonra da adamlarını yollayarak bu tabloyu senin evindekiyle değiştirdiler.”</p>

    <p class="govde-metin bizsmart">“Ama küçük bir ayrıntıyı atlamışlar, tablodaki insan figürleri farklı çizilmişti,” dedim. Vadim merakla suratıma baktı. Sonra da, “Belki de Kaan bunu bilerek yapmıştır,” dedi.</p>

    <p class="govde-metin bizsmart">“Olabilir,” diyerek başımla onayladım.</p>

    <p class="govde-metin bizsmart">“Soruşturmayı nasıl engellediler?”</p>

    <p class="govde-metin bizsmart">Vadim, “Bunda anlaşılmayacak ne var?” gibisinden bir tebessümle Çetin’e baktı.</p>

    <p class="govde-metin bizsmart">“Eroin, bakanın kardeşi Sinan Karaoğlu’nun fabrikalarındaki depolardan geliyordu. Bu nedenle bakanın kardeşi ağabeyini arayarak, bu projeye zarar gelecek her türlü soruşturmayı durdurabiliyordu. Özellikle Sinan Karaoğlu, bu eroin işine Rusya’da müteahhitlik işine girdiği zamanlarda bulaşmış. Oradaki uyuşturucu mafyası ile tanışmış. Anladığım kadarıyla zaten daha önce bu işlere bulaşmış birisi. Yani konunun yabancısı değil. Asya mafyası ile eroin Afganistan ve İran üzerinden gelerek Türkiye’nin doğu sınırından içeri giriyor ve yem fabrikalarında depolanıyor, oradan da kamyonlarla kuş yemi adı altında deltaya getiriliyor. Eroin, deltada göletlerin çevresinde kazılan çukurlardaki konteynerlerin içinde saklanıyordu. Buradan kuşlarla Rusya’daki Krasyonarsk bölgesine götürülüyor. Oradan da Rusya pazarına dağıtılıyor. Tabii bu proje 2008’de başladı. Yaklaşık üç yıl içinde kilolarca eroin Rusya’ya gönderildi. Dediğim gibi asıl amaç tonlarca göndermekti. Bütün çalışmalar buna göre planlanıyordu.”</p>

    <p class="govde-metin bizsmart">“Bakan, kardeşinin yaptıklarından haberdar mıydı peki?”</p>

    <p class="govde-metin bizsmart">“Doğrusu hiç sanmıyorum. Ancak bakanın kardeşi, ağabeyinin üzerinde çok etkili birisi. Ağabeyine her istediğini yaptırıyor. Belki de biliyordur kardeşinin burada ne haltlar karıştırdığını, bilemiyorum. Ancak bir hükümet yetkilisinin yine de burada tam olarak neler döndüğünü bilmediğini sanıyorum. Çünkü böyle bir şeyi bilmek ve buna rağmen göz yummak bir intihardır. Hem kendisi, hem de iktidarda olan partisi için.”</p>

    <p class="govde-metin bizsmart">“Haklısınız,” dedi Çetin, sonra da asıl can alıcı soruyu sordu.</p>

    <p class="govde-metin bizsmart">“Şimdi gelelim asıl sorumuza kuşlarla eroin nasıl taşınıyordu?”</p>

    <p class="govde-metin bizsmart">“Kuşların boyunlarına takılan halkalar yardımıyla. İlk aşamada eroini 1000 kazla taşımak hedefleniyordu. Proje buna göre hazırlanıyordu. Kazların ağırlığı 2 ile 3 kilo arasında değişiyor. Aslında konulan ağırlık, göç eden kuşların ağırlıklarının maksimum yüzde 5’ini geçmemesi lazım. Diyelim ki 2 kiloluk bir kaza en fazla 100, 3 kiloluk bir kaza da 150 gram ağırlık konulabilir. Her kazın özel hafif alaşımdan yapılmış halkasına 100 ve 150 gram arasında eroin dolduruyorlar. Böylece 1000 kazla 100 ila 150 kilo arasında eroin taşınabiliyor. Daha sonra kaz sayısını 10 bine çıkarmayı hedefliyorlardı. O nedenle onların bu deltada üremeleri sağlanıyordu. Yani bin sayısını onla çarparsanız 10 bin eder. Bu da 1 ton ila 1,5 ton civarında bir eroin nakliyesi demektir. Kazlardan sonraki hedef leyleklerdi. Yani leyleklerin de bu nakliye işinin içine sokulması için çalışmalar başlatılmıştı. Bir leylek dört kilo civarında. Yani bir leylek daha fazla eroin taşıyabilir. Daha sonra da bunu çamurcun gibi yaban ördeklerine de uygulamayı düşünüyorlardı. Sadece küçük kuşlara bu yöntem uygulanamıyor ama o konuda bile çalışmalar yürütülüyordu. Kısaca tonlarca eroin taşımak hedefleniyordu. Bu yüz milyonlarca dolar gelir demektir. Bu fikir daha önce de belirttiğim gibi Profesör Andrey Sidorenko’nun fikriydi. Daha önce küçük çaplı böyle bir yöntem uygulamış ve başarılı olmuştu.”</p>

    <p class="govde-metin bizsmart">“Peki, bu nakliyeyi uçaklarla da yaptınız mı?”</p>

    <p class="govde-metin bizsmart">“Rusya’da her türlü uçak kontrolden geçiriliyor. Deltaya inen uçaklara da sıkı kontrol uygulanıyor. O nedenle böyle bir şeyi uçakla veya herhangi bir taşıtla yapmak mümkün değil.”</p>

    <p class="govde-metin bizsmart">Gerçekten Vadim’in anlattıkları inanılmaz şeylerdi. Çetin’le ben ağzımız açık şaşkınlıkla dinliyorduk. Eğer Çetin’le ikimiz konunun üstüne düşmeseydik, bu adamlar buradan milyonlarca insanı zehirleyecek, milyonlarca doları da ceplerine indireceklerdi. Ve tüm bunları yapmak için de zavallı masum kuşları kullanıyorlardı. Onları da suçlarına ortak ediyorlardı. Kaan’ın tablosundaki kazların yüzlerindeki hüznün ne anlama geldiğini daha iyi anlıyordum şimdi.</p>

    <p class="govde-metin bizsmart">Çetin, Vadim’i kolundan tutarak oturduğu yerden yavaşça kaldırdı. Kampın bulunduğu yere doğru gitmeye hazırlanıyorduk ki, arkamızdan hepimizin tüylerini ürperten bir sesle irkildik.</p>

    <p class="govde-metin para-style-override-4 bizsmart">“Artık her şeyi öğrendiniz, ama daha henüz her şey bitmedi.”</p>
  </div>
</body>
</html>
