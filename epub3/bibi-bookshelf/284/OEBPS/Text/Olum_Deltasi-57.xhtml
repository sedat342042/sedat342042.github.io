<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-57</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-52"><span class="bold bizsmart" xml:lang="tr-TR">- 43 -</span></p>

    <p class="govde-metin bizsmart">Ses yabancı gelmemişti. Arkamızı döndüğümüzde karşımızda, elinde susturuculu silahın namlusunu bize doğru yöneltmiş olan Oleksandra duruyordu.</p>

    <p class="govde-metin bizsmart">Vadim, şaşkınlıkla bağırdı.</p>

    <p class="govde-metin bizsmart">“Oleksandra!”</p>

    <p class="govde-metin bizsmart">“Ne o hayalet görmüş gibi bakıyorsun.”</p>

    <p class="govde-metin bizsmart">“O uçağı İgor mu kullanıyordu yoksa, o daha acemi.”</p>

    <p class="govde-metin bizsmart">Bu sözlerin ardından, “Sen de bir hainsin,” diyen Oleksandra, silahını ateşledi. Kurşun Vadim’in tam alnının ortasından girerek onu sırt üstü yere yapıştırdı. Bu Vadim’in son sözleri olmuştu.</p>

    <p class="govde-metin bizsmart">Vadim’e, “Tablo konusunda aslında bizi uyaran sendin, eğer sen o gün, bizimle Oleksandra’nın yanına gelip, ‘Kaan’ın verdiği tablolara bakarak doğru yolu bulmaya çalışıyor,” demeseydin, tablolarla belki de hiç ilgilenmeyecektik,” diyemediğim ve bu uyarısı nedeniyle kendisine teşekkür edemediğim için çok üzülmüştüm.</p>

    <p class="govde-metin bizsmart">Karşımızda duran Oleksandra değildi sanki. O masum, hüzünlü Oleksandra gitmiş, yerine acımasız soğukkanlı bir katil gelmişti. Silahını şimdi aynı kararlılıkla bize doğrultmuştu.</p>

    <p class="govde-metin bizsmart">“Artık her şeyi öğrendiniz, ama ne yazık ki, bu bildikleriniz sizinle mezara gidecek beyler, bu işe burnunuzu sokmanızın bedelini hayatınızla ödeyeceksiniz.”</p>

    <p class="govde-metin bizsmart">Donup kalmıştım. Ne söyleyeceğimi, ne yapacağımı bilemiyordum. Kolum sızlıyor ve Çetin’in sardığı kumaş parçasının içinden ince bir kan akıyordu. Çetin de benden farklı değildi. Gördüklerimiz karşısında olduğumuz yere mıhlanmıştık adeta.</p>

    <p class="govde-metin bizsmart">Kendini ilk toparlayan Çetin oldu.</p>

    <p class="govde-metin bizsmart">“Oleksandra silahını indir, artık her şey bitti.”</p>

    <p class="govde-metin bizsmart">“Evet, bitti ama ben de sizi bitireceğim. Son duanızı yapın.”</p>

    <p class="govde-metin bizsmart">Çetin soğukkanlılığı elden bırakmak niyetinde değildi. Benim ise ağzımı bıçak açmıyordu. Hala şoktaydım. Gözlerimi Oleksandra’nın bize doğrulttuğu silahtan alamıyordum.</p>

    <p class="govde-metin bizsmart">“Neden kaçmadın?” diye sordu Çetin. Belli ki Oleksandra’yı oyalayıp zaman kazanmaya çalışıyordu. Ama ortalarda kimseler görünmüyordu. Uzaklarda polislerin siluetleri seçiliyordu. Ama sazlıkların arasından bizi görmeleri çok zordu. Bu arada Turan ile iki polis, iki silahlı kaçağın peşinde olmalıydı. Onlar da ortalarda yoktu. İçinde bulunduğumuz durum her açıdan bizim aleyhimizeydi.</p>

    <p class="govde-metin bizsmart">“Nereye kaçacaktım sayın komiser, cehenneme mi? Şimdi hep birlikte cehenneme gitmeye ne dersiniz?” dedikten sonra, kahkahalarla gülmeye başladı Oleksandra.</p>

    <p class="govde-metin bizsmart">“Oleksandra, biliyorum bizi de öldüreceksin ama sana bir şey sormak istiyorum,” dedim birden tüm cesaretimi toplayarak. Bu cesaretime ben bile şaşırmıştım.</p>

    <p class="govde-metin bizsmart">“Seni dinliyorum.”</p>

    <p class="govde-metin bizsmart">“Sen hayatında hiç kimseyi sevmedin mi?”</p>

    <p class="govde-metin bizsmart">“Bunu neden bu kadar çok merak ediyorsun?”</p>

    <p class="govde-metin bizsmart">“Çünkü senin kimseyi sevmediğine bir türlü inanamıyorum da ondan.”</p>

    <p class="govde-metin bizsmart">Oleksandra, benden kendisi hakkında böyle bir değerlendirmeyi belli ki hiç beklemiyordu. Yüzü sanki eski hüzünlü halini alır gibi oldu ama sonra kendini toparladı.</p>

    <p class="govde-metin bizsmart">“Tabii ki sevdim. İlk eşimi deliler gibi sevmiştim. Ona güvenmiştim. Ama o ne yaptı, bütün erkeklerin yaptığını yaptı. Beni aldattı, hem de bir sürtükle. O günden sonra hiçbir erkeğe güvenmedim. Ta ki karşıma şimdi bu yerde cansız yatan serseri çıkıncaya kadar,” diyerek, eliyle Vadim’in cansız bedenini gösterdi.</p>

    <p class="govde-metin bizsmart">Göz ucuyla Çetin’e baktığımda, gözlerinin yerdeki silahında olduğunu fark etmem uzun sürmedi. Delta birden sessizliğe bürünmüştü. Kuşlar sanki deltayı terk etmişti.</p>

    <p class="govde-metin bizsmart">Güneş bulutların arasından ara sıra çıkıp kendini gösteriyordu.</p>

    <p class="govde-metin bizsmart">“Sonra ne oldu Oleksandra?” diye sordum.</p>

    <p class="govde-metin bizsmart">“Vadim’i sevmiştim, ama sonra onun da diğerlerinden farklı olmadığını anladım. Ve fark ettim ki, dünyadaki tüm erkekler aslında birer yalancı ve asla güvenilmez yaratıklar.”</p>

    <p class="govde-metin bizsmart">“Peki ya Kaan? Bildiğim kadarıyla o seni çok seviyordu. Ve sizinle tanıştığımda en azından ben de öyle bir izlenim bırakmıştınız. Hatta sizden ayrıldığımda birbirlerini ne kadar seviyorlar diye sevinmiş, gıpta bile etmiştim.”</p>

    <p class="govde-metin bizsmart">“Ne kadar etkilendim bilemezsin,” dedi Oleksandra. Sözlerinde alaycı bir ifade vardı.</p>

    <p class="govde-metin bizsmart">“Benim Kaan’la ilişkiye girmemin nedeni, tamamen bir stratejiden ibaretti. Zaten Vadim bu konuda size her şeyi anlattı. Ben Kaan’la birlikte olmayı kabul ettiğim zaman erkekleri defterimden çoktan silmiştim. Kaan’ı bu yüzden hiç sevmeyi bile denemedim. Çıkar işbirliğiydi. Bir gün onun da beni tıpkı diğerleri gibi bırakacağından adım gibi emindim. Sana o tabloyu hediye ettiğini biliyordum. Ama tabloda öyle bir mesaj yazdığını bilmiyordum. Öğrendiğim zaman dünyam başıma yıkıldı. Onu öldürmeye o an karar verdim. Seven ve aşık bir insan asla bunu yapmazdı. Ama o yaptı, o da beni satmıştı. Ona uydurma hayat öykümü anlattığımda bana acımıştı. Bana olan sevgisi de bu acıma yüzündendi. Onu sevebilirdim ama o da güvenilmez ve korkak biriydi.”</p>

    <p class="govde-metin bizsmart">“Bence yanılıyorsun,” dedim. Oleksandra’nın yüz hatları gerilmişti. Bu sözlerimle onu tahrik etmiştim. “Bu kadar yeter artık,” diyerek gevşeyen eliyle silahı yeniden kavradı. Çetin, hala birkaç metre ilerisinde yerde duran silahına bakıyordu. Fırtına her an kopabilirdi.</p>

    <p class="govde-metin bizsmart">“Baban hakkında ne düşünüyorsun, o da bir erkek, onu seviyor musun?” diye bir soru daha sordum. Biliyordum ki, artık bu benim zaman kazanmak için yaptığım son hamleydi. Çetin her an silahına doğru fırlayabilirdi.</p>

    <p class="govde-metin bizsmart">“Babam mı? Babam da annemi sattı. Asıl uyuşturucu bulunduran kendisiydi. Ama annem yakalandığında babamı ele vermedi. Ve o kadar acı çektiği halde yine onu satmadı. Babam da hiç sesini çıkarmadı. Tam bir korkak gibi davrandı. Sonuçta o da bir erkek. Bütün erkekler gibi ondan da nefret ediyorum tabii ki. Onu tek bir şey için affettim. O da anneme tecavüz eden o adi sapığı öldürdüğü için. Ama onu seviyor muyum? Hayır sevmiyorum.”</p>

    <p class="govde-metin bizsmart">Oleksandra sözlerini bitirir bitirmez, Çetin birden yanımdan yere doğru adeta pike yaptı. Tam silahını eline almıştı ki, Oleksandra atik ve soğukkanlı davranarak tabancasını ateşledi. İlk kurşun Çetin’in bacağına, ikincisi ise başına isabet etmişti. Çetin kanlar içinde yere yığıldı. Elinden silahını bırakmamıştı. Yerden doğrulup ateş edeceği sırada Oleksandra silahını tereddüt etmeden bir kez daha ateşledi.</p>

    <p class="govde-metin bizsmart">Kurşun bu kez Çetin’in göğsüne isabet etmişti. Çetin geriye doğru savrularak yere yığıldı. Ve sırt üstü öylece kaldı. Kıpırdamıyordu. Ben ise bu sahneleri bir film izler gibi izlemiştim ve bulunduğum yerde donup kalmıştım. Kolumun sızlamasını bile hissetmiyordum. Sadece kalbimin atışlarını duyuyordum. Vücudumun salgıladığı adrenalin yüzünden sarhoş olmuştum.</p>

    <p class="govde-metin bizsmart">Çetin’e doğru koşmak istiyor ama bir türlü yapamıyordum. Artık her şey bitmek üzereydi. Daha birkaç saat öncesine kadar ölümle burun buruna gelmiş, kıl payı kurtulmuştum. Ama şimdi son duamı yapmaya hazırlanıyordum. Çevremde beni kurtarabilecek hiçbir canlı görünmüyordu.</p>

    <p class="govde-metin bizsmart">Yaşamım bir kez daha gözlerimin önünden bir film şeridi gibi akmaya başlamıştı. Dizlerim titriyor, gözlerim kararıyordu.</p>

    <p class="govde-metin bizsmart">Beni öldürmemesi için Oleksandra’ya yalvarmayı ise gururuma yediremiyordum. Nasıl olsa beni de öldürecekti. Hiç olmazsa gururumla ölmeliyim diye düşünüyordum.</p>

    <p class="govde-metin bizsmart">Oleksandra silahını bana doğru yöneltirken gözlerimi sımsıkı kapamıştım. O anda gözlerimin önüne Zeynep ve küçük kızı Gizem’le havaalanında karşılaşmamız gelmişti. Gizem’in ne kadar küçük elleri vardı. Tıpkı annesi gibi sımsıcaktı.</p>

    <p class="govde-metin bizsmart">Birden “küt” diye bir ses duydum. Gözlerimi araladığımda karşımda hiç kimse yoktu. Birden ayaklarımın dibinde Oleksandra’nın başını gördüm. Vücudu yerde çırpınıyordu. Gözerimi açarak ne olduğunu anlamaya çalıştım. Başı ve boynu kanlar içindeydi. Dikkatle baktığımda boynuna saplanmış bir ok gördüm. Ok boynunun arkasından girmiş, ön tarafından çıkmıştı. Oleksandra’nın vücudu bir iki kez daha çırpındı ve sonra durdu. Ve artık hiç kımıldamıyordu. Mavi gözleri yarı açıktı ve şaşkındı.</p>

    <p class="govde-metin bizsmart">Başımı kaldırdığımda bir karaltının sazlıkların arasından kaybolduğunu gördüm. Dizlerim titriyor, başım dönüyordu. Bir gün içinde bu kadar adrenalin beni haşat etmişti. Ayaklarımı sürüyerek güçlükle Çetin’in yanına gittim. Başımı gayri ihtiyari göğsüne yasladım. Çetin yaşıyordu.</p>

    <p class="govde-metin bizsmart">Buna çok sevinmiştim. Sonra olduğum yere yığıldım. Delta birden yeniden canlanmıştı sanki. Kuşlar yeniden şarkı söylemeye başlamıştı. Sonra birilerinin bize doğru koştuğunu gördüm. Kendimden geçmek üzereydim. Güneş doğuya doğru ilerlemekte olan beyaz traş köpüğü şeklindeki bulutların arasından sıyrılmaya çabalıyordu. Gözlerim kapanmak üzereydi. Vücudum yaşanılan bu kadar çok inanılmaz olay karşısında ve biraz da kan kaybından yorgun düşmüştü.</p>

    <p class="govde-metin bizsmart">Bir süre sonra kendime geldiğimde Samsun’da bir hastanede olduğumu öğrendim. Öğleden sonraydı. Saat dörde geliyordu. Çetin de yan taraftaki odada tedavi altına alınmıştı. Aldığı yaralar neyse ki hayati önem taşımıyordu. Bir kurşun başını sıyırıp geçmiş, bir diğeri ise sağ bacak baldırından girip çıkmıştı. Üçüncü kurşun ise göğsüne isabet etmiş, ama çelik yelek sayesinde fazla derine gitmemişti. Sadece göğsünde küçük bir yara açmıştı. Yapılan ameliyatla da kurşun çıkarılmıştı. Sağlık durumu iyiydi. Polisin verdiği bilgiye göre tüm suçlular yakalanmışlardı. Profesör Andrey Sidorenko ve yardımcıları, ilk sorgulamalarında, pilot Vadim’in anlattıklarını doğrular şekilde her şeyi itiraf etmişlerdi. Oleksandra, Mikita ve Vadim’in cesetleri ise hastane morguna kaldırılmışlardı.</p>

    <p class="govde-metin bizsmart">Benim koluma da pansuman yapılmış, sarılarak askıya alınmıştı. Oleksandra’yı okla vuranın kim olduğu ise henüz bulunamamıştı. Sorguya alınanların hiçbiri ok kullanmayı bilmiyordu. Polis de bunu yapanın kim olduğunu en az benim kadar merak ediyordu. Deltada yapılan aramada da okçuyla ilgili hiçbir sonuç elde edilememişti. Hayatımı önce Çetin, sonra da bu oku atan esrarengiz kişi kurtarmıştı. Polis o konuyla ilgili soruşturmasını hala sürdürüyordu.</p>

    <p class="govde-metin bizsmart">Bu arada tablo profesörü beni aramıştı. Tablodaki eksik kelimeyi bulduğunu söylüyordu. Eksik kelime, “kuşlarla”ydı. Yani Kaan tabloya, “Deltadan eroin nakliyesi yapılıyor” yerine, “Kuşlarla deltadan eroin nakliyesi yapılıyor” yazmıştı. Fotoğrafta, Duygu’nun yüzü bu kelimenin önünü kısmen kapamıştı. Eğer Duygu’nun gönderdiği fotoğraflar olmasaydı, belki de bu olayı hiç çözemeyecektik. Duygu’ya içimden teşekkür ettim. Eve gider gitmez en kısa zamanda ona bunu anlatacaktım. Ve eminim çok şaşıracaktı.</p>

    <p class="govde-metin bizsmart">Şefi aradım ve yaşananları bir bir anlattım. Şefin şaşkınlıktan neredeyse dili tutulmuştu. Neden sonra kendine geldi. Çok heyecanlanmıştı.</p>

    <p class="govde-metin bizsmart">“Ben şimdi yazı işlerine gidip bu inanılmaz olayı anlatıyorum, sen de hemen otur yaz, peki yazabilecek durumda mısın?” diye sordu. “Hiç sanmıyorum,” dedim.</p>

    <p class="govde-metin bizsmart">“O zaman hemen bütün bildiklerini toparla, bir saat kadar sonra seni aratacağım. Yazdırabilirsin değil mi?”</p>

    <p class="govde-metin bizsmart">“Sanıyorum yazdırabilirim.”</p>

    <p class="govde-metin bizsmart">“Peki, fotoğraf çekebilme imkanın oldu mu?”</p>

    <p class="govde-metin bizsmart">“Evet, elimde bazı işe yarayacak fotoğraflar var. Yalnız buradaki haber ajansından bir kişiyi fotoğraflar konusunda yardımcı olması için buraya gönderebilir misin?”</p>

    <p class="govde-metin bizsmart">“Hemen gönderiyorum, sen hemen yazıyı toparla.”</p>

    <p class="govde-metin bizsmart">“Tamam.”</p>

    <p class="govde-metin bizsmart">“Ha, bu arada unutmadan, seni bu uluslararası çaptaki gazetecilik başarın için de tebrik ediyorum. Bana şimdi haber verdiğin için de teessüf ederim.”</p>

    <p class="govde-metin bizsmart">Hemen tüm bilgileri toparlamaya başlamıştım. Fotoğrafları da ajanstan gelen kişiye teslim etmiştim. Diğer fotoğrafların temini konusunda da polis bize yardımcı olmuştu.</p>

    <p class="govde-metin para-style-override-4 bizsmart">Ve sıra yarın gazetenin manşetini oluşturacak haberi yazdırmaya gelmişti. Gazetede tüm baskı hazırlıkları durdurulmuş, herkes benden gelecek habere kilitlenmişti.</p>
  </div>
</body>
</html>
