<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-55</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-50"><span class="bold bizsmart" xml:lang="tr-TR">- 41 -</span></p>

    <p class="govde-metin bizsmart">“Ne aksilik, Allah kahretsin!” deyip, telefonu cebime koydum. Operasyon durdurulmuştu. Bu ne demek oluyordu? Anlaşılan bir şey bulunamayınca müdür operasyonu aniden durdurmuştu. Ya da birilerinin haberi olmuş, operasyon için durdurulma kararı verilmişti. Ama benim durmaya niyetim yoktu. Burada mutlaka bir şeyler dönüyordu. Oleksandra’nın ortadan kayboluşu, Mikita’nın iki adamla sazlıkların arasında saklanışı, ellerindeki silahlar bunun en önemli kanıtıydı. Operasyonun durması demek, hepimizin sonu demekti. Sonuna kadar gitmeye karar vermiştim. Ama nasıl? Adamlar orada gizleniyorlardı. Elime bir taş aldım. Ve taşı hızla karşıya doğru savurdum. Mikita ve iki adamı, birden taşın düştüğü yöne doğru baktılar. Sonra yavaşça eğilerek, bulundukları yerden uzaklaşmaya başladılar. Ben de onların saklandıkları yere doğru süründüm. Her yerim ıslanmıştı. Bulunduğum yer yarı bataktı. Sazlıkların arasından sessizce yaklaşıyordum. Bu iş burada bitmemeliydi. Mikita ve iki adamını artık göremiyordum. Yavaşça doğruldum ve başımı eğerek biraz önce gizlendikleri yere doğru yürümeye başladım. İyice yaklaşmıştım. Biraz daha yürüdüm. Birden ayağım bir şeye takıldı ve kendimi yerde buldum. Bir iki suna, çıkardığım gürültüden olacak aniden çığlık çığlığa sazlıkların arasından havalandı.</p>

    <p class="govde-metin bizsmart">Yattığım yerden bakarak neye takıldığımı anlamaya çalıştım. Demir bir halkaya takılmıştım. Ama bu demir halkanın burada ne işi vardı? Tam halkaya doğru sürünmeye hazırlanıyordum ki, sazlıkların arasından bana doğru yaklaşmakta olan hışırtılar ve kısık sesli konuşan birilerinin sesini duydum. Bulunduğum yerden geri geri sürünerek kendimi sazlıkların arasına gizledim. Korkuyordum ve tir tir titriyordum. Silahlı adamlar gittikçe yaklaşıyordu. Mikita ve yanında iki adamı, biraz önce takıldığım demir halkanın olduğu yere geldiler. Üçü de eğilmiş vaziyette çevreyi kolaçan ediyorlardı. Başımı yere iyice yapıştırdım. Kımıldamadan beklemeye başladım. Bir süre öylece kaldım. Yavaşça başımı kaldırdım.</p>

    <p class="govde-metin bizsmart">Bu arada bir sazlığın üzerinde bir kamış bülbülüyle göz göze geldim. Kuş şaşkın şaşkın bakınıyor, neler olup bittiğini anlamaya çalışıyordu. Ötmemesi ve hareket etmemesi için dua ettim.</p>

    <p class="govde-metin bizsmart">Adamlar hala orada bekliyorlardı.</p>

    <p class="govde-metin bizsmart">Ama yüzleri benim bulunduğum tarafa değil, karşı tarafa köy yönüne dönüktü. Geri geri yavaşça sürünüp oradan uzaklaşmayı düşündüm ama çıkaracağım en ufak bir ses, onların hemen dikkatini bulunduğum yöne çekecekti. Sonra vazgeçip yeniden beklemeye başladım. Neyse ki adamlar aynı istikamete bakmaya devam ediyorlardı. Çetin’in beni aramaya çıkması ve bulması için dua ediyordum. Eğer bu adamlar beni bulurlarsa sonum diğerlerinin gibi olabilirdi. Birden gözüm o demir halkaya takıldı. O halkanın orada bir şeyler vardı. Oradan ayrılmadıklarına göre o demir halkanın bulunduğu yerde bir şey gizliyor olabilirlerdi. Birden aklıma uyuşturucu geldi. Uyuşturucu gizlemiş olabilirler miydi? Neden olmasın, her şey olabilirdi. Belki uyuşturucu deltanın çevresinde toprak altına gizlenmişti. En büyük uyuşturucu da o demir halkanın altında olabilirdi. Ancak operasyon durdurulmuştu. Belki polisler şimdi deltayı terk etmeye hazırlanıyorlardı. Eğer böyleyse her şey bitmiş demekti. Bu adamların eline düşersem beni çiğ çiğ yerlerdi. Bundan hiç kuşkum yoktu. Bu arada kaz sürüleri göletin ortasında toplanmıştı. Sanki toplu olarak harekete geçmek için bir işaret bekliyorlardı. Biraz ileride bir bataklık kırlangıcı uçmaya çalışıyor, bir karakarınlı kumkuşu uçarken onu izliyordu.</p>

    <p class="govde-metin bizsmart">Çetin neredeydi? Telefonumun kesildiğini anlamış mıydı? Belki o da şimdi bir yerlerde beni arıyordu. Acaba Oleksandra, o nerelerdeydi? Onu öldürmüş olabilirler miydi? Birden soğuk soğuk terlemeye başladım. Bu düşünceler bu bekleyiş beni öldürecekti.</p>

    <p class="govde-metin bizsmart">Adamlardan biri benim tarafa doğru dönünce başımı yeniden yere yapıştırdım. Yine bir süre öylece bekledim. Birazdan tepemde bitecekler, beni tuttukları gibi kaldırıp, önce bir güzel dövecekler, sonra da öldüreceklerdi. Başım yere yapışmış, vücudum ter içinde, beni birazdan bulacaklarını düşünüyordum. Birden ayak seslerini işittim. Demek ki beni görmüşler yanıma geliyorlardı. Altıma yapabilirdim. Beni gören mutlaka ölü falan sanırdı herhalde. Korku insana neler yaptırıyordu. Nefes bile almıyordum. Ayak sesleri yaklaşacağı yerde uzaklaşıyordu sanki. Tekrar başımı hafifçe kaldırdım adamlar orada yoktu. İçimi bir sevinç dalgası kaplamıştı. Yoksa gitmişler miydi? Dikkatle etrafıma bakındım, evet kimse görünmüyordu. Gitmişlerdi, derin bir nefes aldım. Birkaç saniye öylece kımıldamadan bekledikten sonra yavaş hareketlerle yerimden kalktım. Kamış bülbülü hala aynı yerde duruyordu. Eğilerek demir halkanın bulunduğu yere gittim. Halkayı elime aldım ve yukarı doğru çekmeye başladım. Birden bir kapak belirdi ve kapağın üzerindeki toprak ve yaprak parçaları dökülmeye başladı. Ama kapak bir türlü açılmıyordu. Yeniden tüm gücümle denedim, biraz açılır gibi oldu ama yine tam açmayı başaramamıştım. Kapak oldukça büyük görünüyordu. Yaklaşık bir buçuk metre eninde ve uzunluğunda kare şeklinde metal bir kapaktı. Kapağı yavaşça aralayıp başımı içeri doğru uzattım. Ama tam göremiyordum. Birden bir inilti sesi işittim. Heyecanım giderek artıyordu. Bir yandan da adamların yeniden geleceğinden korkuyordum. Ama ne olursa olsun bu kapağı açmalıydım. Yeniden asıldım, bu kez biraz daha açılmıştı. İnilti sesini yeniden duydum. Burada biri veya birileri vardı. İçerisi zifiri karanlıktı. Gün ışığının içeri sızmasıyla sarı sarı bir şeylerin parıldadığını fark ettim.</p>

    <p class="govde-metin bizsmart">Elimi uzattım, o sarı şeyi yakalamaya çalışıyordum. Birden elime sıcak ve sert bir şey temas etmişti. Bu bir insan kafasıydı. Elime değen de saçtı. Korktum ve hemen elimi çektim. Bu kapağı açmalıydım. Doğruldum ve çevreye yeniden göz attım. Kimseler yoktu. Sonra tekrar var gücümle kapağa asaldım. Kapak onu tutan bir kilitten kurtulmuş gibi aniden açıldı. Bu arada küçük kamış bülbülü hızla havalandı. Ve kapağın altındaki çukura gün ışığı doldu. Şimdi her şey net olarak seçilebiliyordu. Bu Oleksandra değildi. Pilot Vadim’in ta kendisiydi. İçeriye atladım. Vadim’in yanındaydım. Elleri ve ayakları bağlıydı. Ağzında da bir tıkaç vardı. Gözleri yarı aralıktı. Baygındı. Yüzü gözü yara bere içindeydi. Onu kucakladım ve yukarı doğru tırmanmaya başladım. Ama ağırdı ve ilk hamlede onu çıkaramadım. Bulunduğum yer toprağa gömülmüş bir konteynere benziyordu. Ayağımın altında yumuşak bir şeyler kayıyordu. Dikkatle baktığımda bunların çuval olduğunu gördüm. Bir sürü çuval vardı. Çuvalların üzerindeki Vadim’i yeniden kucakladım ve ikinci hamlede, birlikte dışarı çıkmayı başardım. Pilotu yavaşça yere yatırdım, ellerini ve ayaklarındaki ipi hızla çözdüm, sonra ağzındaki tıkacı çıkardım. Adamlar her an gelebilirlerdi. Belli ki onu buraya gizlemişlerdi. Bu çuvallar da muhtemelen uyuşturucu çuvallarıydı. Pilotun yanaklarını hafif hafif tokatlamaya başladım. “Vadim, Vadim,” diye yavaşça seslenerek onu uyandırmaya çalışıyordum. Ama Vadim’in uyanmaya hiç niyeti yoktu. Sadece garip hırıltılar çıkarıyordu.</p>

    <p class="govde-metin bizsmart">Keşke Çetin’e haber verebilseydim, ama baş komiser ortalarda yoktu. Vadim’i omuzlayıp oradan götürmeye karar verdim. Son bir gayretle omzuma aldım ve tam gitmeye hazırlanıyordum ki, ensemde şiddetli bir darbe hissetim. Pilot ile birlikte hızla yere düştüm. Başım müthiş sızlıyordu. Arkama döndüğümde Mikita ve iki adamı, ellerindeki silahları bana doğrultmuş bakıyorlardı. O an korkudan ölebilirdim.</p>

    <p class="govde-metin bizsmart">Üçünün ellerinde de susturucu takılmış otomatik silahlar vardı. En küçük bir hareketimde delik deşik olabilirdim. Çaresizlik içindeydim. Birazdan ikimizi de öldürüp o çukura gömeceklerini düşünmeye başladım. Mikita yaralı yüzüyle sırıtıyordu. Güneş ışığı dazlak kafasında parlıyordu. Diğer adamlar ise pür dikkat silahlarını bana doğrultmuş, kocaman açılmış gözleriyle bana bakıyorlardı.</p>

    <p class="govde-metin bizsmart">“Demek sonunda aradığını buldun ha?” dedi Mikita, yarı güleç bir ifadeyle. Sesimi çıkarmadım, başım hala sızlıyordu. Sanki kafatasım çatlamıştı.</p>

    <p class="govde-metin bizsmart">“Şimdi ikiniz birbirinize cehennemde tamamen kavuşacaksınız, adi gazeteci,” diye uludu Mikita.</p>

    <p class="govde-metin bizsmart">“Demek uyuşturucuları gizlediniz, ama artık her tarafınız sarıldı, bizi öldürmekle elinize bir şey geçmez,” dedim son bir gayretle ve sesim titreyerek. Zaman kazanmaya çalışıyordum. Ama kime zaman kazandıracaktım, bilmiyordum. Öylesine, son bir çabayla bizi öldürmelerini bir şekilde geciktirmek istiyordum. Filmlerde gördüğüm gibi yapıyordum aklımca. Ama adamlar hiç de oralı değillerdi. Mikita yine konuştu.</p>

    <p class="govde-metin bizsmart">“Hiçbir şey bulamadılar hala ve bulamayacaklar, tek bilen sizsiniz. Sizi de eşek cennetine yolladıktan sonra ticarete devam, her şeye burnunuzu sokmanın cezasını çekeceksiniz. Siz gidi kendini akıllı sanan budalalar. Siz kiminle dans ettiğinizin hala farkına varamamışsınız.”</p>

    <p class="govde-metin bizsmart">“Çetin neredesin?” diyordum içimden. Bu nasıl operasyondu böyle, saatler geçmiş, polisler hala bir şey bulamamışlardı. Bulamadıkları gibi bir de burunlarının dibinde cinayet işlenecekti ve haberleri olmayacaktı. Gözüm Vadim’e takılmıştı. Kendine geliyordu. Vücudu kımıldıyor, gözlerini kırpıştırıyordu. Kendine gelmeden öldürülecekti. Her şeyin bittiğini düşünmeye başlamıştım. Buraya kadardı. Çocukluğumu, sevgili anne ve babacığımı, kardeşim Duygu’yu, okul yıllarımı, gazeteyi, şefi, arkadaşlarımı, Zeynep’i, Selin’i, Çetin’i düşündüm. Bir film şeridi gibi yaşadığım yıllar gözlerimin önünden geçiyordu. Mikita silahını doğrulttu. Tıpkı kovboy filmlerindeki gibi, “Son duanı yap pis gazeteci,” dedi sırıtarak. Gözlerimi kapadım ve susturucu takılmış silahın çıkardığı tok sesi duydum. Ardından bir silah sesi daha. Ancak bu ses daha gürültülü bir sesti. Kurşunun darbesinin etkisiyle sırtüstü yere düştüm. Düşer düşmez sanki bir vapur düdüğü duyar gibi oldum. Bu ses muhtemelen bir balabana aitti. Sol tarafımda şiddetli bir ağrı hissettim. Gayri ihtiyari elimi oraya götürdüğümde, parmaklarımın arasından ılık bir şeyler akmaya başladı. Kanın kekremsi kokusunu yeniden hissediyordum. Birazdan ölecektim. Silahın yeniden ateşlenmesini ve son ölümcül darbeyi vurmasını bekliyordum. Silah yeniden ateşlendi ve sonra bağırışlar duydum.</p>

    <p class="govde-metin bizsmart">“Durun teslim olun, etrafınız sarıldı.”</p>

    <p class="govde-metin bizsmart">Bu Çetin’in sesiydi. Allah’ım herhalde rüya görüyordum, ya da ölüyordum. Gözlerimi araladığımda Mikita, yerde boylu boyunca yatıyordu. Yüzü kan içindeydi ve hiç hareket etmiyordu. Bir poyrazkuşu ileride su içiyor, bir halkalı cılbıt da yavaşça suya doğru sekiyordu. İri bir saz delicesi başımın üstünde uçarak olan biteni izliyor; sanki neler olup bittiğini anlamaya çalışıyordu. Mikita’nın diğer iki adamı ise kaçarak sazlıkların arasında kaybolmuşlardı.</p>

    <p class="govde-metin bizsmart">Polisler giderek yaklaşıyordu. Çetin bana doğru koşuyordu. Diğer yönden gelen Çetin’in yardımcısı Turan ve iki polis, Çetin’in talimatıyla kaçakların peşine düşmüşlerdi. Deltada tam bir insan avı başlamıştı.</p>

    <p class="govde-metin bizsmart">Kendimi toparlamaya çalıştım ama yapamadım. Çetin yanıma gelmişti. Ve yere çökmüş beni sarsıyordu.</p>

    <p class="govde-metin bizsmart">“Ahmet Ahmet, kendine gel,” diye bağırıyordu. Gözlerimi yeniden açtım. “Çetin galiba ölüyorum,” dedim.</p>

    <p class="govde-metin bizsmart">“Saçmalama, sadece sol kolundan hafif yaralanmışsın, merak edilecek bir şey yok.”</p>

    <p class="govde-metin bizsmart">Çetin’in bu sözleri sanki sihirli bir ilaç gibi gelmişti. Hemen gözlerimi açtım ve yattığım yerden doğruldum. Ölmediğim için çok mutluydum. Gerçekten de sol kolumdan yaralanmıştım, kan sızıyordu ama yara önemli değildi. Kurşun kolumu sıyırmış geçmişti. Çetin hemen müdahale ederek gömleğinden kopardığı bir parça kumaşla kolumu sıkıca sardı.</p>

    <p class="govde-metin bizsmart">“Operasyon neden durduruldu?” diye sordum.</p>

    <p class="govde-metin bizsmart">“Bir şey bulamadığımız için müdür durdurdu ama sonra Krasyonarsk’ta ve bakanın fabrikalarında eroin bulunduğu haberi gelince yeniden devam etme kararı alındı,” dedi Çetin.</p>

    <p class="govde-metin bizsmart">Bu arada Vadim de kendine gelmişti. Ama hala verdikleri ilacın etkisindeydi. Tam olarak ayılamamıştı. Ne olup bittiğini anlamaya çalışıyor, şaşkın gözlerle çevreyi inceliyordu. Hala sazlıkların arasındaydık. Mikita ölmüştü ve cansız bedeni yerde boylu boyunca yatıyordu. Çetin, ben ve Vadim, üçümüz etrafımızda olan biteni izliyorduk.</p>

    <p class="govde-metin bizsmart">“Vadim iyi misin?” diye sordu Çetin kendini toparlayarak. Vadim hafifçe başını sallamakla yetindi.</p>

    <p class="govde-metin bizsmart">“Vadim neler oluyor, Oleksandra nerede?” diye sordum.</p>

    <p class="govde-metin bizsmart">Vadim başını gökyüzüne dikti. Ve sağ elini güçlükle kaldırarak, işaret parmağıyla havada uçmakta olan mikrolight uçağı gösterdi. Uçağın arkasında da V şeklinde uçan yaklaşık yüz civarında bir kaz sürüsü vardı.</p>

    <p class="govde-metin bizsmart">“İşte orada!”</p>

    <p class="govde-metin bizsmart">“Ne yapıyor, nereye gidiyor?” diye sordu Çetin.</p>

    <p class="govde-metin bizsmart">“Kaçıyor.”</p>

    <p class="govde-metin bizsmart">Çetin’le birlikte şaşkınlıkla birbirimize baktık. Ve ikimizin de ağzından aynı soru çıktı.</p>

    <p class="govde-metin bizsmart">“Neden kaçıyor?”</p>

    <p class="govde-metin bizsmart">“Çünkü bu teşkilatın elebaşlarından biri olduğu için.”</p>

    <p class="govde-metin bizsmart">Duyduklarıma inanamıyordum. Oleksandra elebaşı mıydı? Bu nasıl olabilirdi? Çetin de şaşkındı. Hemen telefona sarılarak, Karadeniz’e doğru uçmakta olan mikrolight uçağın yakalanması talimatını verdi.</p>

    <p class="govde-metin bizsmart">Daha sonra Vadim’e dönerek, “Peki, merak ediyoruz ve hala bulabilmiş değiliz, uyuşturucu ticaretini nasıl yapıyorlar?”</p>

    <p class="govde-metin bizsmart">Vadim, yine elini kaldırdı ve yine havada uçmakta olan uçağı gösterdi.</p>

    <p class="govde-metin bizsmart">“Uçakla mı?” diye sordu Çetin, Vadim’in konuşmasını beklemeden.</p>

    <p class="govde-metin bizsmart">“Hayır,” dedi Vadim, biraz duraksadı ve sonra ekledi.</p>

    <p class="govde-metin bizsmart">“Kazlarla.”</p>

    <p class="govde-metin bizsmart">Çetin ile ben yine şaşkınlıkla birbirimize baktık, sonra da gökyüzüne. Kazlar uçağın arkasından V şeklinde kuzeye göç ediyorlardı. Sonra yine ikimiz birden aynı tepkiyi verdik.</p>

    <p class="govde-metin para-style-override-4 bizsmart">“Ne! Kazlarla mı?”</p>
  </div>
</body>
</html>
