<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Olum_Deltasi-12</title>
  <link href="../Styles/olumdeltas_idstyles.css" rel="stylesheet" type="text/css"/>
</head>

<body id="Olum_Deltasi" xml:lang="tr-TR">
  <div class="Basic-Text-Frame">
    <p class="bolum-kesme bizsmart"/>

    <p class="baslik-1 bizsmart" id="toc_marker-7"><span class="bold bizsmart" xml:lang="tr-TR">- 5 -</span></p>

    <p class="govde-metin bizsmart">Kampta beni Kaan karşıladı. Sol kulağında gümüş olduğunu tahmin ettiğim küçük bir küpe vardı. Kumral saçları omuzlarına kadar uzundu. Yüzünde hafif bir sakal vardı. Üzerine koyu yeşil ketenten spor bir kıyafet, ayağına da kahverengi kalın botlar giymişti. Daha önceki Kaan’dan oldukça farklı bir Kaan’dı karşımdaki. Daha serseri bir hava vermişti kendine. Ama yakışmıştı da.</p>

    <p class="govde-metin bizsmart">Beni coşkuyla karşıladı. Sarılıp öpüştük ve uzun uzun tokalaştık. Kamp önceki günden çok daha hareketliydi.</p>

    <p class="govde-metin bizsmart">“Böyle emri vaki yaptığım için çok özür dilerim. Samsun’a aslında başka iş için gelmiştim, ama buraya gelip bu projeyi öğrendikten sonra, seri yazı için ilginç olabileceğini düşündüm ve bu nedenle seni görmeyi de istedim. Burada olduğundan, böyle bir projenin içinde bulunduğumdan haberim olsaydı daha önce arardım.”</p>

    <p class="govde-metin bizsmart">“Ne demek Ahmet, iyi ettin gelmekle. Çok sevindim.”</p>

    <p class="govde-metin bizsmart">Kaan’ın bu nazik ve sevecen tavrı hoşuma gitmiş, rahatsızlık verdiğim yönündeki kaygılarımı birden yok etmişti.</p>

    <p class="govde-metin bizsmart">“Gel önce seni tanıştırmak istediğim bir iki kişi var,” dedi kolumdan tutarak. Diğerlerinden daha büyükçe olan yeşil karavana doğru birlikte yürümeye başladık.</p>

    <p class="govde-metin bizsmart">Karavanda ikisi erkek, ikisi kadın dört kişi, bir masanın etrafına oturmuşlar hararetli hararetli Rusça bir şeyler konuşuyorlardı. Hepsinin yüzü kıpkırmızı kesilmişti. Biz içeri girince, biri hariç hepsi ayağa kalktı. Kızlardan birisi önceki gece Kaan’la birlikte gördüğüm sarışındı. Kaan, ayağa kalkmayan, ellili yaşlarda, iri, dazlak kafalı, kırmızı balıkçı yaka kazak giymiş olan adamın yanına giderek beni tanıştırdı. Türkçe konuşuyordu.</p>

    <p class="govde-metin bizsmart">“Çevreci haberleriyle tanınan gazeteci arkadaşım Ahmet Kerim.”</p>

    <p class="govde-metin bizsmart">Sonra oturan adamı göstererek, “Bu da Kızılırmak Deltası, Yaban Hayatı ve Kazları Koruma ve Geliştirme Projesi’nin Başkanı Profesör Andrey Sidorenko,” dedi Kaan. Profesör istemeye istemeye ayağa kalktı ve elimi sıktı, “Memnun oldum. Hoş geldiniz, hoş bir sürpriz oldu bizim için sizin gelmeniz,” dedi kibarca. Türkçe cümleleri doğru kurmuştu ama aksanı biraz komikti.</p>

    <p class="govde-metin bizsmart">“Buradakilerin hepsi gayet iyi Türkçe biliyor. İstersen İngilizce de konuşabiliriz,” dedi Kaan masaya doğru bakarak. “Ben gayet iyi anladım. Sorun yok, Türkçe konuşabiliriz. Ama siz isterseniz İngilizce de olabilir,” dedim herhangi bir sorun yaşanmaması, herkesin kabul edebilmesi için.</p>

    <p class="govde-metin bizsmart">Profesör araya girerek son noktayı koydu.</p>

    <p class="govde-metin bizsmart">“Burası Türkiye, burada Türkçe konuşalım. Hem biz Türkçe konuşmayı seviyoruz,” diyerek güldü ve muzip bir şekilde ekip arkadaşlarına baktı.</p>

    <p class="govde-metin bizsmart">Onlar da gülümseyerek, profesörü başlarını sallayarak onayladılar.</p>

    <p class="govde-metin bizsmart">Kaan’ın tanıştırma faslı devam ediyordu. Sonra sıska sarışın bir kadın ile esmer kıvırcık saçlı uzun boylu bir erkeği göstererek, “Bu Dr. Olga Boryanov, bu da Dr. Kirilo Vuyev. İkisi de profesörün en yakın yardımcıları.”</p>

    <p class="govde-metin bizsmart">Sonra sevgilisi olduğunu tahmin ettiğim önceki geceki kıza döndü. “Bu da ekibin önemli bilim insanlarından Dr. Oleksandra Nodrina. Bu karavandaki bilim adamları, ben hariç hepsi St. Petersburg’daki Rusya Bilimler Akademisi Zooloji Enstitüsü’nden biyolog ve kuş bilimcilerdir. Belki biliyorsundur Zooloji Enstitüsü dünyanın en önemli enstitülerindendir. Avrupa’nın en büyük 3 kuş koleksiyonundan birine sahiptir. Ornitoloji bölümünde 4 bin 240 kuş türü örnekleri bulunmaktadır. Buradakiler alanlarında dünyanın en iyileri diyebilirim.”</p>

    <p class="govde-metin bizsmart">Bu söze profesör elini sallayarak tepki gösterdi ve o komik aksanıyla, “Abartma Kaan. Konuğumuz gerçek sanacak,” dedikten sonra tekrar sandalyesine oturdu.</p>

    <p class="govde-metin bizsmart">Kaan abartmadığını, profesörün mütevazılık yaptığını söyledikten sonra, bana dönerek, “Gerçekten öyledir, bana inanabilirsin,” diye ekledi. Oysa ben profesörü yolda görsem, geniş omuzları ve iri cüssesiyle daha çok bir bodyguard veya bir güreşçi sanabilirdim.</p>

    <p class="govde-metin bizsmart">“Gelmeden önce Kaan sizin hakkınızda bize bilgi verdi. Sakın üzerinize alınmayın, ama aslında ben gazetecileri pek sevmem ve güvenmem. Ama siz iyi birine benziyorsunuz. Çevreci bir gazeteci olmanız da sizi buraya kabul etmemiz açısından önemli bir referans oldu. Tabii en önemlisi Kaan’ın arkadaşı olmanız. Yoksa buraya bakanlıktan izin almadan girmek yasaktır. Her neyse, şimdi Kaan size burada yaptıklarımız hakkında bilgi verecek ve çevreyi gezdirecek. Sonra sorularınız olursa ben yanıtlayacağım. Ayrıca ben de size sorular soracağım. Bayan Oleksandra da size eşlik edecek,” dedi Profesör Andrey soğuk ve ciddi bir ifadeyle. Sonra masadaki kâğıtları eline alarak, sözlerinin bittiğini ve karavandan ayrılmamızı istediğini belli etti.</p>

    <p class="govde-metin bizsmart">Kaan, ben ve Oleksandra, üçümüz birlikte dışarı çıktık. Sanki gelmeden önce bütün organizasyon planlanmış gibiydi. Profesörün gazetecilerin güvenilmez olduğuna dair sözlerine biraz bozulmuştum, ama fazla üzerinde durmadım. Ne de olsa alışmıştım artık bu tür dışlanmalara.</p>

    <p class="govde-metin bizsmart">Kaan dışarı çıkar çıkmaz, “Profesörün sözleri yüzünden özür dilerim. Kusuruna bakma. Bize de çoğu zaman böyle kaba davranıyor. Biz alıştık onun böyle sözlerine,” dedi yüzüme dikkatle bakarak.</p>

    <p class="govde-metin bizsmart">“Önemli değil, ben de alışığım,” dedim sanki normal karşılamışım gibi. Kaan’ın mahcup bakışları, yerini şaşkın bakışlara bırakmıştı.</p>

    <p class="govde-metin bizsmart">“Yani gazetecilere çoğu insan güvenmez. O nedenle bizler de alışığız demek istedim,” diyerek, ne demek istediğimi açıkladım.</p>

    <p class="govde-metin bizsmart">Kaan ve üzerinde oldukça güzel duran mavi kalın keten pantolon ve pantolonuyla aynı renkte mavi bir anorak giymiş olan Oleksandra ile birlikte yeniden cennete doğru yürüyorduk. “Belki burası hakkında bilgi edinmişsindir, ama ben yine de çok kısa özetleyeyim,” dedi Kaan ve elini Oleksandra’nın omzuna atıp konuşmaya başladı. Kızılırmak Deltası’nın Engiz-Bafra ve Alaçam sınırlan arasında yer aldığını, birinci derece doğal sit alanı olarak yıllar önce koruma altına alındığını, son birkaç yılda korumanın daha da genişletildiğini, ayrıca uluslararası Ramsar alanı olduğunu anlattı. Elektrik üretimi amaçlı ve otuz dört bin hektar araziyi sulayacak şekilde inşa edilen Derbent barajları ile tarım alanları açmak için oluşturulan su kanallarının geçmişte deltaya büyük zararlar verdiğini söyledi. Bunların çoğunu biliyordum ama bir kez de Kaan’dan dinlemek istediğim için sözünü kesmedim.</p>

    <p class="govde-metin bizsmart">Gözüm Kaan’ın solundaki Oleksandra’ya takıldı. Baktığımı görünce gülümsedi. Sessizce Kaan’ı dinliyordu. Mavi gözlü, oldukça çekici, güzel bir kadındı. Kaan anlatımını sürdürüyordu.</p>

    <p class="govde-metin bizsmart">“Deltada, Bern Sözleşmesi’ne göre tehdit altında bulunan habitatlar var. Öksin tuzcul bataklıkları, Güney Karadeniz sabit kumulları, Güneydoğu Avrupa dişbudak, meşe, kızılağaç ormanları tehdit altında. Kumullarda aşırı otlatma, inşaat için kum alımları da tehdit oluşturuyordu. Ama şimdi bu tehditler son alınan önlemlerle tamamen gideriliyor. Hatta giderildi bile diyebilirim. Çünkü bitki örtüsü bu deltanın her şeyi. Bitkiler yok olursa hayvanlar da, doğal olarak kuşlar da yok olur. Delta içindeki tüm yapılar yıkıldı. Tarım alanlarından bazı yerler yeniden sulak alanlara dâhil edildi. Yöre halkı, köylüler baştan bu aşırı korumadan hiç memnun olmamışlardı. Hatta gelir kaynaklarının tehlikede olduğu düşüncesiyle bizleri tehdit bile ediyorlardı. Ama şimdi durum değişti. Çünkü bu projeye çok büyük destek veren Birleşmiş Milletler Çevre Programı (UNEP), Dünya Bankası, Türk hükümetinin Çevre ve Orman Bakanlığı, Rusya Çevre Bakanlığı, başka çevreci kuruluşlar ve sivil sponsorlar, halkın her türlü ihtiyacını gideriyor. Yani bir bakıma, onlara para akıtıyor. Şimdi onlar çok memnun.”</p>

    <p class="govde-metin bizsmart">“Buraya bu çok özel statüyü kazandıran bizim Çevre Bakanlığı değil mi?”</p>

    <p class="govde-metin bizsmart">“Evet, bakanlığın aldığı kararla burası çok daha özel korunan bir yer haline geldi.”</p>

    <p class="govde-metin bizsmart">“Bravo Çevre Bakanlığı’na!”</p>

    <p class="govde-metin bizsmart">“Aslında Bakan Seyit Karaoğlu’nun çabasıyla, ilgisiyle oldu. Bu projeyi yaşama geçiren bakanın bizzat kendisi. Bakanlar Kurulu’nu ikna ederek yeni delta kanunlarını ve projeyi yaşama geçirdi.”</p>

    <p class="govde-metin bizsmart">“Öyle mi, bilmiyordum.”</p>

    <p class="govde-metin bizsmart">Doğrusu Bakan’ın Çevre Bakanı da olsa çevreye bu kadar önem vermesine, bu tür projeleri yaşama geçirebilmesine hem şaşırmış, hem de sevinmiştim. Bu konuyu ve bu projeyi nasıl bu kadar ıskaladığıma da olmama da biraz üzülmüştüm. Hatta kendime kızmıştım da.</p>

    <p class="govde-metin bizsmart">“Şimdi bakan, bu projeden sonra, Van Gölü’nde de bir koruma projesi başlatmayı hedefliyor,” dedi Kaan, konuya hakim olmanın verdiği rahatlıkla.</p>

    <p class="govde-metin bizsmart">“Kendisi Van milletvekili değil miydi?” diye sordum, ben de boş olmadığımı göstermek için.</p>

    <p class="govde-metin bizsmart">“Evet. Zaten o nedenle şimdi kendi memleketini de korumaya alıyor.”</p>

    <p class="govde-metin bizsmart">Epeyce yürümüştük. Deltanın doğusunda projenin uygulandığı göller olan Uzun Göl, Ulu Göl, Tatlı Göl ve Gıcı Gölü’nün bulunduğu göller bölgesine yaklaşmıştık. Kuşlar göllerin içinde mutluluktan adeta sarhoş olmuş gibiydiler. Bizim farkımızda bile değillerdi.</p>

    <p class="govde-metin bizsmart">“Bu delta, tepeli pelikan, erguvani balıkçıl, karaleylek, kaşıkçıl, boz ördek, Macar ördeği, pasbaş pakta, kocagöz, turna ve bataklık kırlangıcı gibi kuşların üreme popülasyonları nedeniyle önemli kuş alanı olarak kabul edilmiş. Alan aynı zamanda, kışı geçiren su kuşu popülasyonuna ve göç sırasında çok sayıda göçmen kuşa da ev sahipliği yapıyor,” diye sürdürüyordu konuşmasını Kaan. Benim kulaklarım he ne kadar Kaan’daysa da gözlerimle Oleksandra’yı izliyordum. Kız güzel olmasına güzeldi ama yüzünde bir hüzün vardı. Sanki derin bir acının etkisinden hala kurtulamamış gibiydi. Düşünceli, dalgın ve göllerin suyu kadar durgundu.</p>

    <p class="govde-metin bizsmart">Bu arada çevremde bazı hışırtılar duyuyordum. Sanki birileri bir yerlere, özellikle de sazlıklara gizlenmiş bizi gözlüyordu. Kaan çevreme bakındığımı fark etti. O fark edince de ben dayanamayıp sordum.</p>

    <p class="govde-metin bizsmart">“Sazlıkların içinde kuşlar falan mı var? Sanki çevremizde birileri dolaşıyor gibi.”</p>

    <p class="govde-metin bizsmart">“Merak edilecek bir şey yok. Çevre çok sıkı koruma altında. Hem kuş bilimciler, hem de güvenlik görevlileri etrafta dolaşıyorlar. Dikkatli bakarsan onların bazılarını görebilirsin.”</p>

    <p class="govde-metin bizsmart">Gerçekten çevreme daha dikkatli baktığımda, hem sazlıkların içinde, hem çevrede çok sayıda görevli olduğunu gördüm. Bazılarının ellerinde tüfekler bile vardı.</p>

    <p class="govde-metin bizsmart">“Silahta mı taşıyor bu görevliler?” diye sordum merakımı yenemeyerek.</p>

    <p class="govde-metin bizsmart">“O gördüğün tüfekler, bazı kazları uyuşturmak amacıyla kullanılıyor. Halkalama çalışmalarında bazen gerekiyor. Ama zararsız bir doz kullanılıyor. İstersen sana burada çalışan görevliler hakkında da kısa bir bilgi vereyim.”</p>

    <p class="govde-metin bizsmart">“İsterim tabii.”</p>

    <p class="govde-metin bizsmart">“Burada yaklaşık on yedi bilim adamı görev yapıyor. Türkiye’den bilim adamı olarak benimle birlikte sadece üç kişi görev yapıyor. Çoğunluğu Rus kuş bilimcilerden oluşuyor. İki Kazak, iki de Ukraynalı kuş bilimci var. Deltanın iç ve dış güvenliğini de yirmi kişilik bir ekip sağlıyor. Bunların da yarısı, özellikle iç güvenlikten sorumlu olanlar Ruslardan oluşuyor. Bu sayı bazen artıyor bazen de azalıyor. Bazen belirli günlerde başka uzmanlar da katılıyor bu çalışmalara. Tüm güvenlik ekibinin başında yine bir Rus görevli bulunuyor. Ekip bize en yakın köy olan Yörükler’de kalıyor. Orada bazı evleri köylülerden kiraladık. Kampta sadece nöbetçiler kalıyor. Biz Oleksandra ile şehirde bir ev kiraladık, orada kalıyoruz. Andrey başta buna itiraz etmişti ama sonra kabullenmek zorunda kaldı. Çünkü Oleksa’yı kırmaktan, üzmekten kaçınır. Onun gibi çok önemli bir uzmanı kaybetmeyi asla göze alamaz.”</p>

    <p class="govde-metin bizsmart">“Anlaşılan Ruslar projeye epeyce hâkimmiş,” dedim, biraz da sitemli bir şekilde.</p>

    <p class="govde-metin bizsmart">“Bunun nedeni bu konuyu Rusların iyi bilmesi. Teknik açıdan ve yetişmiş insan gücü olarak bizden çok daha iyiler. Bu hem bilim, hem de koruma alanında böyle ne yazık ki… Gerçi bu önemli değil, sonuçta hepimiz bilime ve doğaya hizmet ediyoruz,” diye karşılık verdi Kaan.</p>

    <p class="govde-metin bizsmart">“İstersen şimdi biraz da sizin bu projeden bahsedelim.”</p>

    <p class="govde-metin bizsmart">“Nasıl istersen? Gel şu gözetleme kulesine çıkalım. Hem çevreyi, bu muhteşem güzelliği seyredelim, hem de sohbetimize devam edelim.”</p>

    <p class="govde-metin bizsmart">Birlikte gözetleme kulesine çıktık. Gerçekten yukardan delta enfes görünüyordu. Kaan bu arada gölün karşı kıyısında yapılan çalışmaları dürbünle gösterdi.</p>

    <p class="govde-metin bizsmart">Dürbünle baktığımda, iki kişinin irice bir kaza birtakım işlemler yapmakta olduğunu gördüm. Kaan, bu kişilerin teknik olarak neler yaptığını, Oleksandra’nın daha sonra anlatacağını söyledi. Sözlerini sürdürmeye kaldığı yerden devam etti.</p>

    <p class="govde-metin bizsmart">“Biz burada nesli tükenmekte olan kazların üremesine ve korunmasına çalışıyoruz. Teknik bilgilere geçmeden önce küresel ısınmanın etkilerinden bahsetmek istiyorum. Ekologlar tarafından yapılan araştırmalara göre, son yıllarda bazı tür kuşlar, özellikle ördek ve kazlar küresel ısınmaya tepki vermeye başladılar. ABD Çevre Koruma Derneği Audubon'in yayınladığı ‘Kuşlar ve İklim Değişikliği’ raporu, son kırk yılda detaylı olarak araştırılmış 305 Amerikan kuş türünün yüzde elli sekizinin, havaların ısınmasıyla yaşam alanlarını Kuzey Amerika'nın daha serin olan kuzey bölgelerine kaydırdığını bildiriyor. İklim değişikliği ve küresel ısınmadan dolayı kuşların yaşadıkları yerlerin ve bitki örtüsünün uygun olmaktan çıkacağını, kuşların farklı yerlere gitmek zorunda kalacaklarını ve yer bulamayan kuşların da soylarının tükeneceği belirtiliyor bu raporda. En kötü senaryoya göre, 2100 yılına kadar 2 bin 500'den fazla kuş türü yok olacak. 177 kuş türü artık, ortalama olarak 56 kilometre daha kuzeyde yaşamaya başladı. Fakat türler arasında büyük farklılıklar var. Serin iklimleri tercih eden kar kazı, artık 320 kilometre daha kuzeyde yaşarken, Türkiye'de de görülen deniz ördeği Tarak diş tam 507 kilometre daha kuzeye kaymış durumda. 60 kuş türü, 160 kilometreden daha uzağa gitmiş.”</p>

    <p class="govde-metin bizsmart">“İnanılır gibi değil, demek kuşlar küresel göçlere başladılar.”</p>

    <p class="govde-metin bizsmart">“Aynen öyle. Tabii bu türlerin yüzlerce kilometre kuzeye kayması, hem ekolojik dengeyi bozuyor, hem de hareket imkânı daha kısıtlı olan ve yeni gittiği yerlerde uygun bitki örtüsü bulamayan kuş türlerini tehdit ediyor. Örneğin bu hareketlerden dolayı, kestane sırtlı baştankaranın yaşama alanlarının yaklaşık yarısının yok olacağı tahmin ediliyor ve giderek kuraklaşan otlaklarda yaşayan yer baykuşunun soyu tehlikeye giriyor. Gidecek yerleri kalmayan ama havanın ısınmasıyla doğal ortamları yaşanmaz hale gelen birçok kuş türünün soyu yok olmanın eşiğine geliyor."</p>

    <p class="govde-metin bizsmart">Canım bir sigara çekti ama Kaan, içmezsem daha iyi olacağını söyledi. Ben de hemen vazgeçtim.</p>

    <p class="govde-metin bizsmart">“Ortadoğu, Türkiye, Kafkaslar ve Rusya’da da kazların nesli, hem çok aşırı avlandıkları için, hem de küresel ısınma nedeniyle daha fazla güneye inemediklerinden dolayı tehlikede. İşte biz burada, bu her bakımdan zengin deltada, bu kazların sayılarını arttırmaya, bir bakıma onları evcilleştirmeye çalışıyoruz. Proje üç yıl kadar önce test çalışmalarıyla başladı. Üzerinde çalıştığımız kazların türlerine gelince, bunlar, Sibirya kazı, sakarca, küçük sakarca, boz kaz, tarla kazı olarak sıralanıyor.”</p>

    <p class="govde-metin bizsmart">“Peki, bu proje kaç yıl sürecek?”</p>

    <p class="govde-metin bizsmart">“Kâğıt üzerinde on yıl, ama süresi yok aslında. On yıl sonra yeniden uzatılabilir. Eğer projede istediğimiz sonucu alırsak, kazlardan sonra diğer kuşlara, örneğin ördeklere, leyleklere de aynı yöntemleri uygulamayı planlıyoruz. Çünkü aynı tehlike onlar için de söz konusu. Deltanın doğusu, yani Ulu Göl, Uzun Göl, Gıcı Gölü ve Tatlı Göl bizim uygulama alanımız, yani bize tahsis edilmiş durumda. Diğer gölleri de kontrol ediyoruz tabii. Buna yetkimiz var. Ama dediğim alanda özellikle kazlar üzerinde çalışıyoruz. Onları buraya alıştırmaya çalışıyor, üremelerine, beslenmelerine yardımcı oluyoruz. Kısaca bu alanda onları koruyoruz. Bir nevi bu bölge kazların sığınma evi.”</p>

    <p class="govde-metin bizsmart">Kaan tam cümlesini bitirmişti ki, gölden gelen sesler yabancı değildi.</p>

    <p class="govde-metin bizsmart">“Eng eng eng…”, “Kau-yau, kyu-yu-yu…”, “ki-kiui..”</p>

    <p class="govde-metin para-style-override-4 bizsmart">Kuşlar orkestrası, yine koro halinde mutluluk şarkılarını söylüyordu.</p>
  </div>
</body>
</html>
