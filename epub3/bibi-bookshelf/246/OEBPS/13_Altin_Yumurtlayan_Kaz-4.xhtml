<html xmlns="http://www.w3.org/1999/xhtml">
	<head>
		<title>13_Altin_Yumurtlayan_Kaz-4</title>
		<link href="css/13_Altin_Yumurtlayan_Kaz.css" rel="stylesheet" type="text/css"/>
	</head>
	<body id="x13_Altin_Yumurtlayan_Kaz" xml:lang="tr-TR">
		<div>
			<p class="BASLIK01" id="toc_marker-4">KARINCA İLE KUMRU</p>
			<p class="govde-metin"> </p>
			<p class="govde-metin">Karıncanın biri, kırda dolaşarak yiyecek arıyormuş. Yazın sıcağında durmadan çalışıyor, kış mevsimine hazırlık yapıyormuş. </p>
			<p class="govde-metin">Karınca, yine bir gün çalışıp yorulmuş. Bir ağacın gölgesinde biraz dinleneyim demiş. Bir süre ağacın gölgesinde dinlendikten sonra susadığını fark etmiş. Su bulmak için kısa süre dolaşmış ve bir pınara rastlamış. </p>
			<div class="Object-Style-1-copy frame-4">
				<img alt="kar%c4%b1nca%20ve%20kumru%201.tif" class="frame-3" src="image/kar%c4%b1nca%20ve%20kumru%201_fmt.jpeg"/>
			</div>
			<p class="govde-metin"> </p>
			<p class="govde-metin">Pınarın içine bir ot uzanıyormuş. Karınca, bu ota tırmanarak su içmek istemiş. Eğilip bir iki yudum su içmiş, bu sırada dengesini kaybedip pınarın içine düşmüş. </p>
			<p class="govde-metin">Bir insan için pınar, küçük bir su birikintisiymiş. Ama orası, karınca için bir deniz gibiymiş. </p>
			<p class="govde-metin">Karınca, pınarın içinde çırpınmaya başlamış, bir yandan da:</p>
			<p class="govde-metin">– İmdat, yardım eden yok mu, diye bağırıyormuş. Bu dağ başında kurttan kuştan başka kim bulunur? Bulunsalar bile karıncanın sesini kim duyar? Ama karınca, ümitsizliğe kapılmamış. Hem yüzüyor hem de yardım istemek için bağırmaya devam ediyormuş. </p>
			<div class="Object-Style-1-copy frame-4">
				<img alt="kar%c4%b1nca%20ve%20kumru%202.tif" class="frame-3" src="image/kar%c4%b1nca%20ve%20kumru%202_fmt.jpeg"/>
			</div>
			<p class="govde-metin"> </p>
			<p class="govde-metin"> Pınarın yanında bir ağaç varmış. Bir kumru, o sırada ağacın dalına tüneyip etrafı seyrediyormuş. Kumru, pınarın içinde çırpınan karıncayı görmüş:</p>
			<p class="govde-metin">– Hey, karınca kardeş! Sakın korkma. Şimdi sana büyük bir yaprak atıyorum. Yaprağa tutun ve sudan çık, demiş.</p>
			<p class="govde-metin">Kumru, hemen yaprağı atmış, yaprak tam da karıncanın önüne düşmüş. Karınca yaprağa tutunmuş ve boğulmaktan kurtulmuş. Güçlükle de olsa sudan çıkmış. Suyun kenarına gelince kendi kendine:</p>
			<p class="govde-metin">– Allah’a şükürler olsun ki kurtuldum. Hayata yeniden başladım, demiş. Sonra da kumruya:</p>
			<p class="govde-metin">– Kumru kardeş, sana çok teşekkür ederim. Ağaç yaprağı atarak kurtulmama yardımcı oldun. Umarım bu iyiliğinin altında kalmam. Ben de sana zor bir anında yardım ederim, demiş. Kumru:</p>
			<p class="govde-metin">– Karınca kardeş, benim yerimde kim olsaydı aynı şeyi yapardı, demiş. Sonra kendi kendine: </p>
			<p class="govde-metin">– Teşekkür beklemiyordum ama yine de yaptığım iyiliğin bilinmesi güzel bir duygu, demiş.</p>
			<p class="govde-metin">Karınca, yorgun bir şekilde evine dönmüş. Olan biteni diğer karıncalara anlatmış. Onlar da arkadaşlarına, geçmiş olsun, demişler.</p>
			<div class="Object-Style-1-copy frame-4">
				<img alt="kar%c4%b1nca%20ve%20kumru%203.tif" class="frame-3" src="image/kar%c4%b1nca%20ve%20kumru%203_fmt.jpeg"/>
			</div>
			<p class="govde-metin"> </p>
			<p class="govde-metin">Sonraki gün karınca, yine yiyecek toplamaya çıkmış. Kumruyla karşılaşıp selamlaşmışlar. Bu sırada, uzaktan gelen bir adam karıncanın dikkatini çekmiş.</p>
			<p class="govde-metin">Adam, sessizce pınarın başına gelmiş, ağaca tüneyen kumruları yakalamak için tuzak kuruyormuş. Karınca, bu adamın ne yapmaya çalıştığını fark etmiş. Durumu, kumruya söylemek istemiş ama ne kadar bağırdıysa sesini duyuramamış.</p>
			<p class="govde-metin">Adam, ağını yere sermiş. İçine de buğday taneleri koymuş. Kendisi de karıncanın önünde bir yere saklanmış. Karıncaya yardım eden kumru, yerdeki buğday tanelerini görmüş. Karnı da biraz aç olduğu için yemleri yemeyi düşünüyormuş.</p>
			<p class="govde-metin">Karınca, kendi kendine:</p>
			<p class="govde-metin">– Eyvah, kumru şimdi tuzağa düşecek! Hemen bir şeyler yapmalıyım, demiş. Bu sırada kumru, tuzağın çevresinde dolaşmaya başlamış.</p>
			<p class="govde-metin">Adam, sevinç içindeymiş. Biraz sonra kumruyu yakalayacağını düşünüyormuş. Karınca, hızlı adımlarla gidip adamın bacağını ısırmış. </p>
			<p class="govde-metin">Adam, acı içinde:</p>
			<p class="govde-metin">– Eyvah, bacağım! Ne oldu bana, diye bağırmaya başlamış. Bu sırada dengesini kaybedip yere yığılmış. Adamın sesini duyan kumru hemen kaçmış. Oradan uzaklaşmış. Karınca da otların arasına saklanmış.</p>
			<p class="govde-metin">Adam, eli boş bir şekilde oradan uzaklaşmış. Bir süre sonra kumru, tekrar pınarın bulunduğu yere gelmiş:</p>
			<p class="govde-metin">– Karınca kardeş, karınca kardeş! Buralarda mısın, diye seslenmiş. </p>
			<p class="govde-metin">Karınca:</p>
			<p class="govde-metin">– Merhaba kumru kardeş, buradayım! Bir isteğiniz mi var, demiş.</p>
			<p class="govde-metin">Kumru:</p>
			<p class="govde-metin">– Sana çok teşekkür ederim. Sen olmasaydın avcının tuzağına düşecektim. Demek ki yapılan hiçbir iyilik karşılıksız kalmıyormuş, demiş.</p>
			<p class="govde-metin">Karınca:</p>
			<p class="govde-metin">– Suya düştüğüm zamanı çok iyi hatırlıyorum. Beni, suda boğulmaktan kurtarmıştın. Bana da sana yardım etme fırsatı doğdu, bu fırsatı kaçırmak istemedim. Senin kurtulmana sebep olduysam kendimi mutlu sayarım, demiş.</p>
			<p class="govde-metin">Kumru ile karıncanın dostluğu yıllarca sürmüş. Onların yaşadıkları bu olay dilden dile dolaşıp bize kadar ulaşmış.</p>
			<div class="Object-Style-1-copy frame-4">
				<img alt="kar%c4%b1nca%20ve%20kumru%204.tif" class="frame-3" src="image/kar%c4%b1nca%20ve%20kumru%204_fmt.jpeg"/>
			</div>
			<p class="govde-metin"> </p>
		</div>
	</body>
</html>