<html xmlns="http://www.w3.org/1999/xhtml">
	<head>
		<title>13_Altin_Yumurtlayan_Kaz-3</title>
		<link href="css/13_Altin_Yumurtlayan_Kaz.css" rel="stylesheet" type="text/css"/>
	</head>
	<body id="x13_Altin_Yumurtlayan_Kaz" xml:lang="tr-TR">
		<div>
			<p class="BASLIK01" id="toc_marker-3">TİLKİ İLE AKILLI KARGA</p>
			<p class="govde-metin"> </p>
			<p class="govde-metin">Evvel zaman içinde, kalbur saman içinde bir karga varmış. Karga, bir gün büyükçe bir peynir parçası bulmuş. Onu yemek için bir ağacın dalına konmuş. Peyniri yemeye başlamış. Bu sırada oradan geçen bir tilki, peynirin kokusunu almış. Bu kokunun nereden geldiğini araştırmaya başlamış. Çevrede bir süre dolaşmış, sonunda ağacın dalındaki kargayı görmüş. Tabi, peyniri fark etmekte gecikmemiş:</p>
			<p class="govde-metin">– Karnım da öyle aç ki şu kargayı kandırıp ağzındaki peyniri alayım, demiş.</p>
			<div class="Object-Style-1-copy frame-4">
				<img alt="karga%20ve%20tilki%201.tif" class="frame-3" src="image/karga%20ve%20tilki%201_fmt.jpeg"/>
			</div>
			<p class="govde-metin"> </p>
			<p class="govde-metin">Tilki, yavaş yavaş ağaca doğru yaklaşmaya başlamış. Karga da merakla tilkiyi seyrediyormuş. Kendi kendine:</p>
			<p class="govde-metin">– Eğer bu gelen tilkiyse aklından geçen bir hile vardır. Uyanık olmalıyım, demiş.</p>
			<p class="govde-metin">Tilki, ağacın altına gelince kargaya iltifat etmeye başlamış. Son derece nazik bir sesle:</p>
			<p class="govde-metin">– Günaydın karga kardeş, ben senin kadar kibar ve asil bir kuş görmedim. Bugün çok güzelsin, senin güzelliğin ancak yerden bakınca fark ediliyor.</p>
			<div class="Object-Style-1-copy frame-4">
				<img alt="karga%20ve%20tilki%202.tif" class="frame-3" src="image/karga%20ve%20tilki%202_fmt.jpeg"/>
			</div>
			<p class="govde-metin"> </p>
			<p class="govde-metin"> Hele tüylerin öyle parlak ki sana bakınca gözlerim kamaşıyor. Senin güzelliğin ile boy ölçüşebilecek başka bir kuş bilmiyorum. Fakat biliyor musun, en güzel özelliğin nedir? Tabi ki o dinlemeye doyamadığım sesin! Senin sesinin güzelliğine erişebilecek başka bir kuşun bulunduğunu sanmıyorum. Haydi, beni kırma! O güzel sesinle bir şarkı söyle de keyfim yerine gelsin, demiş.</p>
			<p class="govde-metin">Bu iltifatlar, karganın hoşuna gitmiş. Gururlanmış, kuyruğunu sallamış, kanatlarını çırpmış. Fakat bir süre sonra bu sözlerin çok abartılı olduğunu fark etmiş. Karga, kendi kendine:</p>
			<p class="govde-metin">– Allah, Allah! Tilkinin söylediklerinde bazı gariplikler var. Şimdiye kadar bana sesimin güzel olduğunu söyleyen olmadı. Üstelik benim sesimle ve rengimle alay edenler çok oldu. Madem tilki şarkı söylememi çok istiyor, sesimden mahrum kalmasın, demiş.</p>
			<div class="Object-Style-1-copy frame-4">
				<img alt="karga%20ve%20tilki%203.tif" class="frame-3" src="image/karga%20ve%20tilki%203_fmt.jpeg"/>
			</div>
			<p class="govde-metin"> </p>
			<p class="govde-metin">Karga, peyniri ayaklarının arasına almış ve tilkiye şöyle seslenmiş:</p>
			<p class="govde-metin">– Tilki kardeş, eğer bu iltifatları peyniri kapmak için söylediysen boşuna dil döktün. Peyniri yere atmayacağım ama senin hatırın için şarkı söylemeye çalışayım, demiş.</p>
			<p class="govde-metin">Tilki, peyniri alamadığı için çok üzülmüş, açlık midesine vurmuş. Bu sırada karga, şarkı söylemeye başlamış. </p>
			<p class="govde-metin">Karganın sesi çok kötüymüş, tilkinin bu sesi dinlemeye tahammülü yokmuş. Bir süre kargayı dinlemiş. Sonra:</p>
			<p class="govde-metin">– Karga kardeş, şimdi zamanım doldu, daha sonra seni tekrar dinlerim. Artık gitmek zorundayım, şarkı için teşekkür ederim, demiş. Sonra, kendi kendine:</p>
			<p class="govde-metin">– Kargalar da akıllandı ise vay hâlimize! Bundan sonra aç kaldık demektir. Artık horozları da kandıramıyorum. Ben bundan sonra ne yapacağım, diye konuşa konuşa gitmiş.</p>
			<p class="govde-metin">Karga, hem şarkı söylemeye devam etmiş hem de:</p>
			<p class="govde-metin">– Tilki kardeş, sen o numaraları, bilmeyen kargalara uygulayabilirsin. Bir daha peyniri kapmak için benim yanıma gelme. Ama şarkı dinlemek istersen her zaman kapım sana açık, demiş.</p>
			<div class="Object-Style-1-copy frame-4">
				<img alt="karga%20ve%20tilki%204.tif" class="frame-3" src="image/karga%20ve%20tilki%204_fmt.jpeg"/>
			</div>
			<p class="govde-metin"> </p>
		</div>
	</body>
</html>