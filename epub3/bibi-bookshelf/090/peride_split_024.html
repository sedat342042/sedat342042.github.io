<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>peride</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="kitapickapak3" id="calibre_toc_25"><br class="calibre3"/>8</h2><br class="chapter"/><br class="chapter"/><br class="chapter"/><p class="normal1">Nevtan’la Beril anlayışsızlık ve acılarla geçen günler yaşamışlardı. En zor anlarında birbirlerine sırt çeviriyor, kıskanmanın en adi, en düzeysiz yerlerinde geziniyorlardı. İlişkileri gittikçe bozuluyor, geçmişteki hataları yeniden yaşıyorlardı. Tartışmaya bile değmeyecek olaylardan ateşli kavgalara sıçrıyor, görüşmelerine günlerce engel olacak cümleler kullanıyorlardı. Sıkıntı değildi yaşadıkları, görünmeyen ama hissedilen bir şey vardı. Adını koyamadıkları bir duygu içlerini kemiriyordu. Aralarında bir duvar vardı, saydam, incecik, ama kırılamayan. Beril, Necati’ye acıyor muydu yoksa onu seviyor muydu ? Belki de her ikisi birden. Oysa “sevmek” ve “acımak” birbirlerine çok uzak iki duygudur. Kim acıdığı bir insana âşık olabilir ki ? Nevtan bunları düşünerek gittikçe yoğunlaşan sıkıntıların içine yuvarlanıyordu farkında olmadan. Beril’in Necati’den her gelişinde daha da içine kapanması, Nevtan’ın yaşadığı ikilemi daha da içinden çıkılmaz yapıyordu. Gerçi Beril bu sakat adama acıdığını ve onun kendisine duyduğu aşkın çok aptalca olduğunu sık sık yineliyordu, ama Nevtan her seferinde kıskançlığın derin uçurumuna biraz daha yuvarlanıyordu. Birlikte yaşadığı kadının belirli aralıklarla bu çocukluk arkadaşını ziyarete gitmesine izin vermemeliydi. Beril, Necati’den öylesine rahat söz ediyordu ki, sanki Nevtan’ın kuşkulanması çocukça kıskançlıktan öte bir şey değildi. Hatta bir keresinde Necati’nin kendisine sarkıntılık ettiğini bile hiç çekinmeden anlatmıştı. Nevtan sıkıntısını gizlemeye çalışıyor, kendisini başka işlere veriyordu. Uzun süre Osmanlı’da yaşamış bir gayrimüslimin, Ermeni Ante’nin yaşamına ilişkin bilgiler toplamakla uğraştı. Bir ara bu işe kendisini öyle kaptırdı ki, neredeyse tüm sıkıntılarını unuttu.</p>
  <p class="normal1">Beril’in yine Necati’ye gitmek için hazırlık yaptığı bir gün Nevtan’ın içinde biriken bütün kıskançlık ateşi kendini dışa verdi. Ağır ve dönüşü olanaksız sözler edildikten sonra bu gidişinin son olduğunu söyleyen Beril evden çıktı.</p>
  <p class="normal1">Nevtan saatlerce aynı yerde oturdu. Beril ile Necati’nin neler yaptığını düşünmeye çalıştı. O sakat adam belki de Beril’e sarkıntılık ediyordu. Hazırladığı o saçma sapan hediyesini veriyordu belki de. Beril, gece yarısı geldiğinde tek kelime etmeden yatak odasına gitti. Üzerindekileri çıkardığında Nevtan ansızın odaya girdi. Bu güzel bedeni ne zamandır görmemiş, özlemişti. Ama yumuşamamalıydı. Hemen giyinip salona gelmesini söyledi. Salonda karşı karşıya oturdular. “Bu saatte kadar ne yaptınız ?” diye sordu. “Sen ne söylemeye çalışıyorsun, deli misin ? Sınırı aşmaya başladın artık. Zaten son zamanlarda iyice kafayı bozdun. Rüyanda bile Abid, Ante sayıklıyorsun. Bir psikiyatriste görünsen iyi olur” diye yanıtladı onu Beril. Nevtan ısrarla ne yaptıklarını öğrenmeye çalışıyordu. “Hediyesini verdi” dedi Beril dişlerini sıkarak. “Yatakta mı ?” dedi Nevtan küstahça. “Hayır, mahzeninde.” “Ne garip fantezileri varmış bu topal herifin. Mahzende aşk. Mükemmel. O porno dergilere de yazıyordur bu fantezilerini, eminim.” “Hayal kırıklığına uğrayacaksın, ama aramızda hiçbir şey geçmedi. Bana hazırladığı hediyeyi verdi. Hediye bir öyküydü ve saatlerce onu anlattı” dedi Beril gözleri nemlenerek. “Anlat bakalım, ben de duyayım şu saatler süren öyküyü. Gerçi sen hatırlamazsın ama” dedi Nevtan, Beril’in yalan söyleyeceğine eminmiş gibi görünerek. Beril inada binen bu tartışmayı bitirmek için öyküyü anlatmaya başladı. Ressam Halil’in yaşamöyküsüydü bu. Peride’ye duyduğu aşk ve onu çıplak resmetme tutkusuna dairdi. Nevtan susmuştu. Hiç olmazsa bu ilginç öykünün tadını almak için karışmadan dinliyordu. Halil’in Ermeni Ante adındaki bir adamla dostluğunu duyduğunda şaşkınlığını gizleyemedi. Yıllardır araştırdığı Ermeni Ante’nin yaşamıyla ilgili bilgiler tıkanmıştı ve bu rastlantı, araştırmasının akışını sağlayabilirdi. Öykü bittiğinde Nevtan yakalayabildiği ayrıntıları değerlendiriyordu. Beril’i ise çoktan unutmuştu.</p>
  <p class="normal1">Sabah uyandığında Beril yanında değildi. Önemli eşyalarını da yanında götürmüştü. Günlerce uğramadı. Nevtan aralarındaki bu isimsiz bitişin nedenini düşündü durdu. Acı çekiyordu, bunu dindirmeliydi. Beril’i Necati’nin evinde bulabileceğini umdu. Adresi bulabilmek için çok uğraştı. Bu adam Beril’in çocukluk arkadaşı olduğuna göre Beril’in başka bir çocukluk arkadaşından bağlantıyı kurabilirdi. Öyle de oldu. Adresi bulduğunda gitmeye karar verene kadar iki gün düşündü. Eski bir semtte, oldukça eski bir yapıydı Necati’nin evi. Kapıyı çaldığında bu ölü evin içinde kimsenin olmadığını sandı. Tam gitmek üzereyken kapı gıcırdayarak açıldı. Tekerlekli sandalyede oturan Necati soğuk bir bakışla süzdü Nevtan’ı. Nevtan ne yapacağını şaşırmıştı. Hata işleyen bir çocuğun öğretmeni karşısındaki çaresizliğini yaşıyordu. Ellerini ceplerine sokuyor, başını öne eğiyordu. Necati onu uzun zamandır tanıyormuşçasına, “Nevtan” dedi. Nevtan rahatladı. Üzerindeki baskı kalkmıştı. Başını sallayarak çoktan içeri yönelmiş tekerlekli sandalyenin peşine takıldı. Aşağıya doğru giden merdiveni yardım gerekmeksizin inen bu adama bir hayranlık bile duydu. Mahzene indiklerinde Lavirentos’u ilk gördüğü an içini kaplayan gizemi hissetti.</p>
  <p class="normal1">– Burası mıydı gerçekten ? Yani Halil’in Peride’yi alıkoyduğu mahzen ?</p>
  <p class="normal1">– Evet.</p>
  <p class="normal1">– Peki, nasıl bir araya getirebildin bunca şeyi ?</p>
  <p class="normal1">– Sen Ermeni Ante’nin yaşamını nasıl öğrendin ?</p>
  <p class="normal1">– Demek Beril anlattı.</p>
  <p class="normal1">– Evet, söz etti, ama ben zaten biliyordum. Şu köşedeki dolabı görüyor musun ? Şu anahtarı al ve dolabı aç !</p>
  <p class="normal1">Nevtan anahtarı aldıktan sonra dolaba yöneldi. Hayretler içindeydi. Bu tuhaf adam Ante’nin yaşamını bildiğini iddia ediyordu. Öyleyse, belki de öyküyü Beril’e bilerek anlatmıştı. Beril, Nevtan’a anlatacak, o da Necati’ye gelip bu adamın böbürlenmelerini görecekti. Sinirli hareketlerle dolabı açtı. Karşısında asılı duran tabloya hayretle baktı.</p>
  <p class="normal1">– Peride mi yoksa ?</p>
  <p class="normal1">– Kesinlikle o.</p>
  <p class="normal1">– Ten rengini tutturmuş.</p>
  <p class="normal1">– Evet. Halil’in kurtulduğunu biliyorsun herhalde. Ermeni Ante’nin onu kurtarıp Lavirentos’a götürdüğünü.</p>
  <p class="normal1">– Biliyorum, dedi Nevtan biraz rahatlayarak. Bu adamın bildiklerinin kendisininkilerden çok da fazla olmadığını düşündü.</p>
  <p class="normal1">– Kazdıkları dehlizi de biliyorsundur.</p>
  <p class="normal1">– Biliyorum, ama sen nereden biliyorsun ? Beril mi anlattı ?</p>
  <p class="normal1">– Hayır. Günlük tutan tek kişinin Ermeni Ante olduğunu mu sanıyorsun ?</p>
  <p class="normal1">– Başka kim olabilir ? Abid Efendi mi ?</p>
  <p class="normal1">– Hayır, Mihriban Hanım’ın evindeki hizmetçi kız. Onun her şeyden haberi vardı. Eski hizmetçi bir süre sonra değişti. Yeni bir kız aldılar. Bu kız Ermeni’ydi. Kısa sürede Mihriban Hanım’ın sırdaşı oldu. Hem Osmanlıca, hem de Ermenice bilen bu kız, Ante ile Mihriban’ın haberleşmesini sağlıyordu.</p>
  <p class="normal1">– Ama görüşmeleri olanaksızdı. Hem haberleşmeleri için kızın Ermenice bilmesine gerek yoktu, Ante zaten Osmanlıca’yı kendi dilinden iyi biliyordu.</p>
  <p class="normal1">– Haklısın. Görüşmeleri olanaksızdı. Görüşmüyorlardı da. Ressam Halil’in araç gerecini aldığı nakışçı dükkânı sayesinde haberleşiyorlardı. Ermeni Ante’nin yazdığı notları Halil, buraya bırakıyordu. Hizmetçi kız, bunları Mihriban Hanım’a götürüyor, ona okuyor, yanıtını yine nakışçı dükkânına bırakıyordu. Halil de aynı işlemi Ante için tekrarlıyordu. Tabiî ki, bütün bu notlar ve mektuplar her ihtimale karşı Ermenice yazılıyordu. İşte hizmetçinin Ermenice bilmesi de bu işe yarıyordu.</p>
  <p class="normal1">– Peki, Halil yandıktan sonra ne oldu ?</p>
  <p class="normal1">– Halil, yandıktan sonra Ante gibi mahzene kapandı. Kuryelik işi tümüyle hizmetçi kıza kaldı.</p>
  <p class="normal1">– Lavirentos’a mı gelip gidiyordu ?</p>
  <p class="normal1">– Hayır. Halil dehlizin haritasını çıkarmıştı. Ante’nin isteği üzerine bunun bir kopyasını hizmetçi kıza vermişti. Halil, yandıktan sonra haftalarca nakışçıya uğramadığından Mihriban Hanım haritada belirtilen mezarlık çıkışına gönderdiği hizmetçisiyle ulaştı Ante’ye. Buraya bıraktığı mektubun yanıtını iki gün sonra aynı yerde aldı. Haberleşme bu şekilde devam etti. İşte ben Mihriban Hanım’ın mektuplarına yazılan yanıtları ele geçirdim. Hem de hizmetçi kızın günlüğüyle birlikte. Böylelikle iki taraftan da haberdar oldum.</p>
  <p class="normal1">– İnanılmaz !</p>
  <p class="normal1">– Acele etme ! Şaşırtıcı kısmı daha bilmiyorsun. Ya da yanlış biliyorsun. Sen dehlizi buldun değil mi ?</p>
  <p class="normal1">– Evet. Dehlizin ağzı tuğla örülerek kapatılmıştı. Mezarlık çıkışında da kayalar yığılıydı. Kapatılan bu iki çıkışın arasında da iki iskelet vardı. Ante ve Halil içerde bırakılmış.</p>
  <p class="normal1">– Yarısı doğru.</p>
  <p class="normal1">– Nasıl yani ?</p>
  <p class="normal1">– İsketelerden birisinin sahibini bildin. Ante’nin iskeleti oradaydı.</p>
  <p class="normal1">– Diğeri ?</p>
  <p class="normal1">– Mihriban.</p>
  <p class="normal1">– Mümkün değil. Ona ulaşamadılar !</p>
  <p class="normal1">– Evet ulaşamadılar. Mihriban’ın evinin altında aşılamayacak taş bloklar vardı. Ante mektubunda bu durumu Mihriban’a anlatarak evden kaçması gerektiğini yazmıştı. Ertesi gün, mezarlık çıkışını kullanarak dehlize giren Mihriban içeride kendisini bekleyen Ante’ye sarılır sarılmaz yukarıdan gelen seslerle korkuya kapıldı. Mezarlık çıkışından dehlize doğru kayalar atılıyordu. Kızının hareketlerinden kuşkulanan babası Şemsî Ahmed Paşa hizmetçiye yüklü bir para vererek tüm sırrı öğrendiğinde Mihriban konaktan yeni çıkmıştı. Hemen topladığı adamlarla mezarlıkta bir deliğe girip kaybolan kızının ardından gitmiş, tövbeler edip çıkışın çevresine yığılmış kaya parçalarını attırmıştı. Bu arada iki sevgili emekleyerek Lavirentos’a doğru kaçıyorlardı.</p>
  <p class="normal1">– Lavirentos’a geldiklerinde buranın da kapatılmış olduğunu gördüler. Abid Efendi de arkalarından taş yığıp duvarı örmüştü. Ama bu büyük bir rastlantı değil mi ? Yani hem mezarlık çıkışının, hem de Lavirentos girişinin aynı anda kapatılması.</p>
  <p class="normal1">– Rastlantı değil. Dehlizi Abid Efendi değil, Halil kapattı.</p>
  <p class="normal1">– Mümkün değil. Bunu kader arkadaşına yapmış olamaz.</p>
  <p class="normal1">– Yanıtını kendin verdin. “Kader arkadaşı” dedin. Halil’in Ante’den başka dostu var mıydı ? Ante, Mihriban’a kavuşunca Halil’e gitmek düşecekti. Hem mahzeni terk etmek zorunda kalacaktı, hem de Ante’yi kaybedecekti. O korkunç görünümüyle başka nerede kalabilir ve kiminle dostluk kurabilirdi ? Daha Ante, Mihriban Hanım’ı almak için dehlize girer girmez kaya parçalarını yığmış, ardından da duvarı örmüştü.</p>
  <p class="normal1">– Tamam da mezarlık çıkışını kullanabileceklerini düşünmedi mi ? Halil, Şemsî Ahmed Paşa’nın mezarlık çıkışını kapattıracağını bilmiyordu ki.</p>
  <p class="normal1">– Güzel soru. Halil, Mihriban’ın geleceğini bir gece önceden öğrenmişti. Ante mutluluktan uçuyordu. Halil gecenin karanlığından yararlanarak mezarlığa gitmişti. Bulduğu tüm taş ve kaya parçalarını dehliz çıkışının yakınına toplamıştı. Amacı, Ante, Mihriban’ı almak için Lavirentos’tan dehlize girdiğinde arkasından duvarı örüp mezarlığa koşmaktı. Bunun için bir çarşaf ve peçe bile ayarlamıştı. Mezarlıktaki çıkışı da Mihriban dehlize girdikten sonra kapatacaktı. Mezarlığa kadar her şey planladığı gibi oldu. Kan ter içinde oraya vardığında gördüğü kalabalığın kayaları dehlize attığını görünce bir köşeye sindi. Küfürler ve tövbeler arasında Halil’in biriktirdiği tüm kayaları dehlize dolduran sinirli kalabalık, yaşlı bir adamın emirlerine uyuyordu. Bu adam Şemsî Ahmed Paşa’ydı.</p>
  <p class="normal1">– Tüylerim ürperdi. Peki Halil ?</p>
  <p class="normal1">– Halil günlerce dehlizden gelen inlemeleri dinleyerek ıstırap çekmek zorunda kaldı. Mahzende günler geceler boyu dehlizden gelen inlemeler, yakarmalar, ağlamalar arasında ne yapacağını şaşırdı. İçerideki iki insanın hayatı onun ellerindeydi. Onları kurtarsa içi rahat edecekti, ama kendisi için yaşayacak başka bir yer kalmayacaktı. En iyi dostunu göz göre göre bir kadına bırakacaktı. Ante ile Mihriban dehlizde can çekişirken Halil yandığı gün Ante’ye bırakmış olduğu tabloyu karşısına koydu. Nü Peride’ydi bu. Dehlizdeki inlemeler kesilene kadar fıçılarca şarap içti. Dehlizdekiler öldüğünde Halil de alkol komasına girmişti. Abid Efendi bir gece dükkânı kapatmadan önce indiği mahzenden çıkmak üzereyken duvarın karşısında cansız yatan Halil’i buldu.</p>
  <p class="normal1">– Bu tablo sana nasıl ulaştı ? Hem bunca zaman böyle sağlam kalabilmesi çok şaşırtıcı.</p>
  <p class="normal1">– Haklısın. Halil elinde kalan tek değerli şeyi olan bu tabloyu çok iyi korumuştu. Özenle verniklemiş ve verniklerin çatlamaması için alkolle ıslattığı bir keçe tabakasının bir karış altına koyarak büyük bir şarap fıçısının içine yerleştirmişti. Böylelikle tablo uzun yıllar korundu.</p>
  <p class="normal1">– Bu zamana dek o fıçının içinde kalması imkânsız.</p>
  <p class="normal1">– Sabret, anlatıyorum. Abid Efendi, Halil’i bulduktan sonra gece gizlice gömdü. Yıllarca Ante’yi göremedi. Öldüğünü ya da gittiğini tahmin etti ve Lavirentos’a tamamen sahip olmanın mutluluğunu yaşadı. Ama bu mutluluğu uzun sürmedi. Padişah fermanıyla kapatılan meyhaneler zincirine Lavirentos da katıldı. Bütün fıçılar imha edilmek üzere toplandı. Meydanlarda toplanan fıçılar yakılıyordu. Evsiz barksız bir çocuk, tablonun olduğu büyük fıçıyı çalarak soğukta yatacak bir yere kavuşmak niyetindeydi. Fıçıyı açtığında içinden çıkan tabloyu görünce ne yapacağını şaşırdı. Önce resmi kendisine saklamayı düşündü, ama çok tehlikeli bir işti bu. Daha sonra bu resmi bir gayrimüslime satabileceğini akıl etti. Ve sonunda resim sanatına meraklı bir Yahudi tüccara iyi sayılabilecek bir para karşılığında sattı. Nü Peride ölene kadar bu Yahudi’nin elindeydi. O da ölümünden sonra bu değerli olduğunu bildiği tabloyu kendisi gibi iyi koruyabilecek birine bıraktı. En yakın arkadaşı olan bu adam, her şeyini paylaştığı, dostu olan büyükbabamdı. Böylece tablo bana kadar ulaştı.</p>
  <p class="normal1">– İnanılmaz bir öykü bu. Ben sadece küçük bir kısmını öğrenebilmiştim. Onun da yarısı yanlışmış. Ne de çok şey bildiğimi sanıyordum oysa. Senin Lavirentos’u bulmuş olman lazım.</p>
  <p class="normal1">– Evet. Senden birkaç yıl önce. Beril’in senin hakkında anlattıklarıyla bulduklarını izledim. Beril’e anlattığım öykünün sana ulaşacağını biliyordum. İletmek istediğim mesajı anladın ve öykünün tamamını öğrenmek için geldin.</p>
  <p class="normal1">– Aslında ben bunun için gelmemiştim. Gerçi, içimde garip bir dürtü duyuyordum buraya gelmek için, ama asıl neden Beril’i sormaktı. Uzun zamandır kayıp. Sana hiç uğradı mı ?</p>
  <p class="normal1">– Hayır. Daha fazla soru sorma. Sabırlı ol. Gelecektir. Bu kadar yeter. Öğrenmen gerekenleri öğrendin. Git ! Gördüğün gibi Beril burada değil ve nerede olduğunu bilmiyorum.</p>
  <p class="normal1">Necati, sandalyesinin tekerleklerini çevirerek Nevtan’ın oturduğu koltuğa yaklaştı. Nevtan’ın elindeki tabloyu aldı. Kucağına yerleştirdi. Sandalyesini geriye doğru kıvrak bir hareketle çevirip köşedeki dolaba doğru ilerledi. Nü Peride’yi dolaba özenle yerleştirirken mahzenden yukarı uzanan merdivenin gıcırtısını duydu.</p>
  </body>
</html>