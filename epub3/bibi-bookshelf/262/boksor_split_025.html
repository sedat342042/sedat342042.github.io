<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>boksor</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_19">19</h1>
				<p class="normal">Back Church Geçidi, birbirinden çirkin kahverengi tuğla ofisler ve depolarla dolu, eğri büğrü bir caddeydi. "Bence bir manası yok" dedim Galli'ye, caddeye girip adresi aranmaya başladığımız sırada. Günbatımı parıltılı uçak izleriyle ilmik ilmikti. Batı tarafındaki gökdelenler, göğün kesin bir renk fikrinden en çok kaçındığı –üstteki maviyle altındaki altın sarısı– hattın büyük kısmını kapatıyordu. "Yetmiş yıl olmuş" dedim, süslemeli mermer sütunlarla çevrili, kocaman, biçimsiz ahşap bir kapıyı ve tepesinde duran, BROWN &amp; EAGLE LIM.D yazısını (bildiğim kadarıyla eski bir yün fabrikası) geçtiğimiz sırada. "Orada hâlâ bir çöp yığını duruyor olamaz. Ya evler vardır, ya da otopark falan. Olan her neyse, gidip yıkamayacağımıza göre..."</p>
				<p class="normal">Fakat oraya vardığımızda karşımıza ev ya da otopark çıkmadı. Eski çöplüğü de göremedik. İnşaat sahası olmuştu. Sahanın çevresindeki tahta çite, o bilindik uyarıların yanı sıra –kask giyilsin, çocuklar yakında oynamasın– tanıdık bir levha asılmıştı:</p>
				<p class="ortayazi">GRUBLOCK KONUTLARI<br class="chapter"/>Bugünümüze yarınımız yön verir</p>
				<p class="normal">Slogan Nietzsche'nin <span class="ideitalik">İnsan, Fazlasıyla İnsan</span>'ının önsözünden, isimsiz bir alıntıydı. Grublock'ın pazarlama departmanı bayılmıştı bu lafa. Projenin bilgisayar maketlerinden birini Grublock'ın masasında gördüğümü hatırlamıştım şimdi: lüks daireli bir apartman binası olacaktı burası. Dış cephesi dalgalı turkuvaz renginde, çatısında da bir sebze bahçesi olacaktı. Whitechapel'ın boktan bir yerinde yaşamaya aldırmayan genç bankacılarla dolup taşacaktı; yeter ki ofislerinden en fazla on beş dakikalık mesafede olsunlar.</p>
				<p class="normal">"Cuk otursaymış" dedi Galli. Cebinden cep telefonumu çıkardı.</p>
				<p class="normal">"Hep yanında mıydı bu?"</p>
				<p class="normal">"Evet, senin evden aldım. Grublock'ın şirketinde çalışan birine telefon edeceksin; inşaat sahasındaki alarmları kapatabilecek biri olsun. Herhalde bunu yapabilirsin?"</p>
				<p class="normal">Başımla onayladım, o da telefonu uzattı bana.</p>
				<p class="normal">Bunun son şansım olduğunu biliyordum. Günahkâr'ın cesedini bulsak da, bulamasak da, Galli'nin benimle artık hiçbir işi kalmayacaktı. Neyse ki Tara'ya dokunmamıştı; Roachmorton'daki evden kibarca ayrılmıştık. Ama ben çok şey görmüştüm. Beni kesin öldürürdü. Doğrusu, bu noktada artık kaybedecek hiçbir şeyim yoktu. Ben de Grublock'ın güvenlik sistemlerinin şefini aramak yerine, Stuart'ı aradım.</p>
				<p class="normal">"Kevin?" dedi.</p>
				<p class="normal">"Merhaba, Teymur'la mı görüşüyorum?"</p>
				<p class="normal">"Hâlâ başın belada mı?"</p>
				<p class="normal">"Evet, ben Kevin Broom. Back Church Geçidi'nde, Grublock Konutları sahasındayım ve sizden ricam –alo?" Gizlice görüşmeyi kapama düğmesine basmıştım. Sahte bir şaşkınlıkla telefonuma baktım ve tekrar telefonu çevirdim; ama bu kez gerçek numarayı aradım.</p>
				<p class="normal">"Ben Teymur."</p>
				<p class="normal">"Merhaba, tamam, Kevin Broom yine. Hat kesildi sanırım."</p>
				<p class="normal">"Pardon?"</p>
				<p class="normal">"Dediğim gibi, Grublock Konut sahasında, Back Church Geçidi'ndeyim ve içeri girmem lazım. Lütfen alarmları kapatabilir misiniz? Bu kadar geç aradığım için özür dilerim."</p>
				<p class="normal">"Ne demek oluyor bu?"</p>
				<p class="normal">"Horace için halletmem gereken bir iş var."</p>
				<p class="normal">"Ah, Bay Grublock'la temas kurabildiniz mi? Biz bir türlü ulaşamadık da ona. Şahsen birini göndermeyi düşünüyordum ben de ama, bunu son kez yaptığımda olanlar..."</p>
				<p class="normal">"Hayır, hayır, buna hiç gerek yok. Şu alarm işini halledebilirseniz çok sevinirim.</p>
				<p class="normal">"Ama sahaya girmek için anahtarlara ihtiyacınız olacak."</p>
				<p class="normal">"Bizde var."</p>
				<p class="normal">"Sizde var mı? Nereden aldınız?"</p>
				<p class="normal">"Biraz acelem var Teymur."</p>
				<p class="normal">"Haklısınız, affedersiniz. Beş dakika verin bana, halledeyim."</p>
				<p class="normal">Söylenenleri Galli'ye aktardım. Emin olmak için on beş dakika bekleyip, sonra arabadan indik. Galli, sahanın kapısındaki kilidi anahtar kullanmadan açtı.</p>
				<p class="normal">İçeride, daha önce burada duran binanın kalıntılarını temizlediklerini, temelleri atmaya daha yeni başladıklarını gördük. "Şunu kullanacağız" dedi Galli, büyük, sarı bir greyderi göstererek. Greyderin kepçesi ikiye ayrılmış bir tabut gibi duruyordu. "Çöpler zamanla ezilmiştir; o yüzden on-on beş metre kadar kazsak yeter."</p>
				<p class="normal">"Greyderi çalıştırmak için anahtar lazım olacak."</p>
				<p class="normal">"Hayır, lazım değil. Yaşlı kadın bize mezarı çöpün ucunda, ortalarda bir yere açtıklarını söyledi. Haklıysa, o sözünü ettiği gangster boksörü gömdükleri sırada burayı çok sık kullanmıyordu; o yüzden bulacağımız ilk iskelet o olacak, ya da en azından ilklerden biri. Yaklaştığımızı düşündüğümüzde, sen kürekle işe koyulursun."</p>
				<p class="normal">"Oho, sonsuza dek sürer öyle."</p>
				<p class="normal">"Hayır, sadece bütün gece sürer. Gece bizim zaten. Eğer kaçmaya kalkarsan kafanı greyderle ezeceğimi söylememe gerek yok. Unutma, dört parmaklı bir ayak arıyoruz."</p>
				<p class="normal">Böylece işe koyulduk. İki saat sonra Galli, aydakiler kadar büyük bir krater açmıştı. Sinüslerimize saldıran amonyak kokusu, eski çöp tepesinin üst katmanına ulaştığımızı belli ediyordu. Deliğin kıyısından, kemik kalıntıları görmek için dikkatle bakıyordum. Bir saat sonra, greyderin gümbürtüsünden kulaklarım ağrımaya başlamışken, bir tane kemik gördüm. Bir kedi ya da köpeğin kalçasından bir parçaymış meğer; sünger gibi olmuştu. Bir süre sonra, bir insan ayağının kemikleri düştü makinenin kıskacından. Galli'ye bağırdım; o da bakmak için çıktı. Fakat bu beş ayaklı bir sağ ayaktı: ürkünç, ama Günahkâr'ınki değil. Günahkâr'ın iskeletini bulmaya, dedim kendi kendime, altın sikke dolu bir define ya da Arşimet'in <span class="ideitalik">Küre Yapmak</span> adlı kayıp elyazmasını bulmaya ne kadar yakınsak, ancak o kadar yakınız... Ama devam ettik; sonra, sonunda, gece yarısı yaklaşırken, konsantrasyonumu neredeyse kaybetmek üzereyken, greyder yamru yumru eski bir bisiklet çıkardı ve altından, çatlamış ve kahverengi, ama yine de insana ait olduğu besbelli olan bir göğüs kafesi belirdi. Galli'ye tekrar durması için bağırdım ve sonra, dikkatle, küreği kullanarak molozu biraz daha dağıttım. İskeletten kalana bakınca, benimkinden çok daha kısa olduğunu görebiliyordum. Bir kadın ya da çocuk iskeleti de olabilirdi ama; fakat birkaç dakika sonra kopmuş sağ ayağı buldum. Dört parmak; tıpkı bir karikatür karakteri gibi. Seth Roach.</p>
				<p class="normal">Galli beni iskeletin yanında yere oturttu, sonra da çarçabuk ellerimi arkadan kelepçeledi.</p>
				<p class="normal">"Hâlâ anlamıyorum ne aradığını" dedim. "Hitler'in mektupta bahsettiği şey bu muydu?"</p>
				<p class="normal">"Hayır."</p>
				<p class="normal">"Neydi öyleyse?"</p>
				<p class="normal">"Böcek."</p>
				<p class="normal">Yani Grublock gerçeği söylemişti! "Ne böceği?"</p>
				<p class="normal">"<span class="ideitalik">Anophthalmus hitleri</span>."</p>
				<p class="normal">Dediği şeyin ne olduğu hakkında en ufak fikrim yoktu. "Neden burada olduğunu düşünüyorsun?" diye sordum.</p>
				<p class="normal">"Sessiz ol lütfen."</p>
				<p class="normal">"Tamam; ama beni büyük olasılıkla bunun ardından öldüreceğini biliyorum. Bulsan da, bulamasan da."</p>
				<p class="normal">"Doğru."</p>
				<p class="normal">"Bütün bunların ne demek olduğunu öğrenmek istiyorum."</p>
				<p class="normal">Galli bana baktı, sonra da iç çekerek anlatmaya başladı. "İki hafta önce, şimdi patronum olan kişi, özel bir dedektifin <span class="ideitalik">Anophthalmus hitleri</span>'yle ilgili sorular sorduğunu öğrendi. Uzun zamandır bu organizmanın canlı ya da ölü tek bir örneğinin bile yeryüzünün hiçbir yerinde bulunmadığı konusunda bir uzlaşma vardı –fakat Horace Grublock gibi ciddi bir koleksiyoncu bazı örneklerin gerçekten, bir şekilde, bir yerlerde korunmuş olabileceğine inanıyorsa, o zaman bu da, böyle bir olasılığı takip etmek için başlı başına neden sayılırdı. O yüzden bahsi geçen kişi Grublock'tan önce böceği bulmam için benimle anlaştı. Ne yazık ki, Zroszak bu arada epeyce yol almıştı."</p>
				<p class="normal">"Sen de onu öldürüp evini aradın."</p>
				<p class="normal">"Evet. En baştan başlamaktansa, bıraktığı yerden devam etmek daha kolay olacaktı."</p>
				<p class="normal">"Ama bir şey bulamadın. Sonra benim içeri girdiğimi gördün. Senin kaçırdığın bir şeyi bulabileceğimi düşündün. Fakat Hitler'in mektubu sana bilmediğin bir şeyi söylemiyordu zaten."</p>
				<p class="normal">"Öyle."</p>
				<p class="normal">"Benim de pek bir yararım olmadı yani."</p>
				<p class="normal">"Hayır. Sadece Claramore'da, bir de kocakarının yanında işime yaradın."</p>
				<p class="normal">"Peki neden Seth Roach'un cesedini arıyordun?"</p>
				<p class="normal">"Zroszak böceklerin iki tanesinin boksörle birlikte gömüldüğünü düşünüyordu. Notlarında yazmış. Neden böyle düşündüğünü açıklamamış aslında. Herhalde benim bulamadığım bir şeylere, Philip Erskine'in bazı defterlerine, ya da Evelyn Erskine'in mektuplarına falan ulaşmış olmalı."</p>
				<p class="normal">"Sen de Seth Roach'un Claramore'da ölmüş olabileceğini düşündün."</p>
				<p class="normal">"Makul olanı buydu. Yanılmışım."</p>
				<p class="normal">"Böceklerin hâlâ burada olduğuna inanıyor musun? Seth Roach'un yanında? Bu kadar zaman sonra?"</p>
				<p class="normal">"Göreceğiz" dedi Galli. "Böyle bir yerdeki kimyasal ve mikrobiyolojik koşulları öngörmek zor. Böcekler dayanıklı olacak şekilde yetiştirilmiş. Hiç çürümemiş olmaları muhtemel. Bir şekilde fosilleşmiş bile olabilirler." Açıklamasını bitirdikten sonra, iskeletin yanına diz çöktü. Kafatasının üzerinden pislikleri süpürdü. O zaman Seth Roach onun üzerine kustu.</p>
				<p class="normal">Kara kara, kımıl kımıl kusmuk Galli'nin koluna tırmandı, göğsüne yayıldı ve çenesine doğru yükseldi. Çığlık atmaya çabaladığı anda hemen ağzından içeri doldu. Galli arka üstü düşünce beceriksizce kendini yumrukladı; ama akıntıda bir yarık açmakta zorlanıyordu ve çok geçmeden her yeri katrana bulanmıştı. Sessiz bir hoşnutsuzlukla şakırdayan binlerce dil gibi bir ses duydum; kanları gördüm. Sonra, daha da kötüsü, kaynaşan kara balçığın altından beyaz bir şeyler geliyordu. Önce bütün bedeni ileri geri sallandı, sonra sadece elleri ve ayakları titremeye başladı, kısa sürede onlar da durdu. Saniyeler sonra Galli'den geriye kemikler, saç, giysiler ve ayakkabılar dışında hiçbir şey kalmamıştı. Sonra böcekler bana doğru yöneldiler.</p>
				<p class="normal">Yerde hızla ilerlediler; ayaklarıma sıçrayıp bacaklarımdan yukarı tırmandılar. Hareket ediş tarzlarında doğru olmayan bir şey vardı; sanki ucuz bir çizgi film kahramanı gibiydiler. Gırtlağıma girmesinler diye ağzımı kapalı tuttum. Galli keşke beni vurup öldürseydi de, böyle ölmek zorunda kalmasaydım, diye düşündüm.</p>
				<p class="normal">Ama sonra böcekler durdular.</p>
				<p class="normal">Bir kısmı kasıklarıma varmıştı ve orası, elbette, sidik içindeydi. Diğerleri koltuk altıma kadar gelmişti; orası da aynı şekilde ıslaktı. Bedenimin kokuşmuş tepelerinde gergin gergin dolanıyor, küçük iğneli bacaklarıyla elbiselerimin üzerinden derimi yokluyorlardı. Bir iki tanesi topluluktan ayrıldı, svastika kanatlarını açtı, suratımın önünde kanat çırptı, bana gözsüz bir bakış attı ve yeniden arkadaşlarına katılmak üzere yere indi. Sonra, hep birden, bir anda, bir masanın üzerinden çekilen kara bir masa örtüsü gibi, çekildiler. Son birkaç tanesinin Günahkâr'ın göz boşluklarından içeri sıçradığını gördüm. Sessizlik oldu. Galli'nin boş leşinden, Back Church Geçidi'nin sokak lambalarından gelen soluk ışık altında zar zor görünür olan bir buhar yükseliyordu. Bayıldım.</p>
				<p class="normal">Sabahın beşinde suratımı bir şey yalayınca uyandım. Gözlerimi açtım. Bir tilkiydi bu. Başımı çektim; ürkerek birkaç adım geri attı. Uyuz ve sıskaydı; tendonları bükülmüş telefon telleri gibiydi. Petrol istasyonları gibi kokuyordu ve kürkü, yağmur suyu dolu bir bidonda bırakılmış trafik konisi rengindeydi. Yani –yeterince açık anlatamadıysam– akıl almaz güzeldi. Hayvan, çocuklarınki gibi kuşkulu gözlerle bana belki bir dakika kadar baktı. Sonra fırlayıp çitin üzerinden gitti. Nefesimi serbest bıraktım; şafak da öyle yaptı.</p>
				<p class="normal">Birkaç saat sonra Grublock Konutları'nın ilk işçileri esneye esneye geldiler. İskeletleri görünce polis çağırmak istediler; neyse ki onları önce Teymur'u çağırmaya ikna edebildim. Cep telefonumu kulağıma tuttular; ben de her şeyi açıkladım. Grublock'ın öldüğünü söylediğim zaman Teymur'un bana inandığını sanmıyorum; ama yine de işçilere beni bırakmalarını emretti. (İnşaat sahalarının pek üzerinde durulmayan bir üstünlüğü de, bir çift kelepçeyi kırmak için fantastik sayıda seçenek olması.) Gitmeden önce bir eldiven ödünç alıp, Galli'nin kalıntılarına hâlâ gevşek bir şekilde tutunan elbiselerini araştırdım. Hitler'in mektubu sol ceket cebindeydi.</p>
				<p class="normal">Çok daha sonradan –bu hikâyeyi yazmak için yapılan araştırma, soruşturma ve spekülasyonların ardından– neler olmuş olabileceğini anladım. Günahkâr'ın gırtlağının derinliklerinde, neredeyse ölmek üzere olan o son iki <span class="ideitalik">Anophthalmus hitleri</span> örneği boyun eğmemek için üremişlerdi; umutsuz, sakat, biçimsiz bir şekilde son kez sikişmeyi başarmışlardı –ve neyse ki Millicent Bruiseland onlara müdahale etmek üzere orada değildi. Çöp tepesinin yüzeyinden on metre kadar aşağıya gömülünce, ortaya çıkan larvalar boksörün etinden beslenmişti. Ve o ateşli çocuklar, Günahkâr'ı bir iskelete dönüştürüp uyluk kemiklerinden iliğini de emdikten sonra, her bir deliğe giren zehirli bir çorbayla –kızartma yağları, lapalaşmış sebzeler, artık et parçaları– idare etmişlerdi. Belki arada, ölü bir köpek, kedi ya da güvercinle ziyafet çekmişlerdi. Hatta, şansları süper yaver gitmişse, Albert Kölmel'in daha genç ve hırslı rakiplerinden biri başka bir ceset gömmeye karar vermiş de olabilirdi. Daha sonraları, Whitechapel'ın zenginleştiği yıllarda, eski çöp sahasının üzerine bir depo inşa edilince, zeminde tüneller açıp fasulye konservelerini delmişlerdi. Yiyeceksiz haftalar ya da aylar geçebilirdi; ama –yine Erskine sayesinde– hayatta kalmaya yetecek kadar dirençliydiler. En kötüsü birbirlerini yiyeceklerdi. Seksen yıl sonra, Fluek'in bu torunları çöpün her yerine ve komşu binaların temellerine yayılmış, minyatür bir Londra Metrosu oluşturmuş oldukları halde, Seth Roach'un kafatası hâlâ koloninin merkeziydi; o yüzden Galli kafatasını definden bu yana ilk kez ortaya çıkarınca, onu yemişlerdi. Eğer trimethylaminuria hastalığım olmasaydı, aynı şey benim de başıma gelecekti. Böceklerin bile standartları var.</p>
				<p class="normal">Eve varır varmaz bilgisayarımı açtım. Stuart çevrimiçiydi; hemen sohbet programıma girdi.</p>
				<p class="normal">STUART: Oh be, iyi misin?</p>
				<p class="normal">KEVIN: evet</p>
				<p class="normal">STUART: polis geldi mi?</p>
				<p class="normal">KEVIN: hayır</p>
				<p class="normal">STUART: ne? niye? Ne oldu peki?</p>
				<p class="normal">Ona her şeyi en başından anlattım. Birkaç kez ara verdim; çünkü Nazi hatıra koleksiyoncularının forumlarında bakmak istediğim bir-iki ayrıntı vardı. Bitirince şöyle dedi:</p>
				<p class="normal">STUART: manyakçaymış</p>
				<p class="normal">KEVIN: biliyorum</p>
				<p class="normal">STUART: peki onu kimin kiraladığını bulabildin mi?</p>
				<p class="normal">KEVIN: hayır</p>
				<p class="normal">başta grublock japonlar deyince inanmıştım</p>
				<p class="normal">sonra aslında bendim, kimliğimi gizledim deyince yine inandım</p>
				<p class="normal">sonra belki yaşlı erskine olabilir dedim</p>
				<p class="normal">bir an için tara southall'ı bile düşündüm</p>
				<p class="normal">ama sonra bu teorilerin hepsi çürüdü</p>
				<p class="normal">zaten asıl sır herifin thule derneği dövmesiydi</p>
				<p class="normal">bak şimdi aklıma gelene dek unutmuştum aslında o meseleyi, ama sanırım, sona doğru dövmesi biraz kaymıştı</p>
				<p class="normal">STUART: yani gerçek dövme değil miydi?</p>
				<p class="normal">KEVIN: hayır</p>
				<p class="normal">ama sürpriz sayılmaz bu –onun cidden thule derneğinden olmadığı belliydi</p>
				<p class="normal">STUART: niye?</p>
				<p class="normal">KEVIN: yapma stuart</p>
				<p class="normal">gerçek olamaz</p>
				<p class="normal">o internet sitelerinde söylenenlere bakma, 1920'lerde dağıldı onlar</p>
				<p class="normal">STUART: senin böyle düşünmeni istiyorlar</p>
				<p class="normal">KEVIN: hayır stuart, dağıldılar</p>
				<p class="normal">acayip olan şu, ne diye thule derneğindenmiş gibi davransın? ne yararı var? kimi etkileyecek? londrada o simgeyi tanıyacak sade bir avuç insan vardır</p>
				<p class="normal">belki grublock bile tanımazdı</p>
				<p class="normal">ben tanırdım elbette</p>
				<p class="normal">ama niye biri çıkıp da beni kandırmak için bu kadar çaba harcasın, özellikle de ariosofistler işin içindeymiş sanmamı istesin?</p>
				<p class="normal">STUART: evet ne demek istediğini anlıyorum</p>
				<p class="normal">KEVIN: ama işin o tarafı artık sır oldu</p>
				<p class="normal">herife soramayız</p>
				<p class="normal">böcekler tarafından yendi</p>
				<p class="normal">STUART: bu da acayip muhteşem bir şey bu arada</p>
				<p class="normal">bir noktada bana bunu daha detaylı anlatman lazım</p>
				<p class="normal">KEVIN: tamam yaparım</p>
				<p class="normal">neyse, anlayamadığım bir şey daha var, onu düşünüyordum</p>
				<p class="normal">foruma philip erskine konusunu yazmıştım ben, biri de yanıt olarak seth roachu sormuştu</p>
				<p class="normal">‘nbeauman'</p>
				<p class="normal">kimdi o?</p>
				<p class="normal">bir daha yanıt vermediler</p>
				<p class="normal">şimdi düşünüyorum da, sanki bana yardım etmek için değil de, benim ne bildiğimi görmek için yazdılar</p>
				<p class="normal">biraz asap bozucu</p>
				<p class="normal">STUART: o hesabı hacklememiz lazım</p>
				<p class="normal">KEVIN: evet, yapılabilir</p>
				<p class="normal">ama çok da gerekmiyor</p>
				<p class="normal">eski mesajlarına baktım</p>
				<p class="normal">bence sahte bir hesap</p>
				<p class="normal">STUART: kimin?</p>
				<p class="normal">Forumdaki herkesin, benim bile, en az bir tane "sahte hesabımız" vardı; bazılarının belki beş-altı tane. Bir tartışmayı kötü bir şekilde kaybediyorsanız, desteğe ihtiyacınız varsa, gerçek hesabınızdan çıkıp yalaka hesabınıza girer, "evet kevin haklı, kafası olan bunu anlar" gibi bir şeyler yazardınız. Gerçekten işe yaramazdı; ama bazen yapacak başka bir şey de olmazdı.</p>
				<p class="normal">KEVIN: stuart, polis neden hiç gelmedi?</p>
				<p class="normal">STUART: ne?</p>
				<p class="normal">KEVIN: ben benzin istasyonundayken, onları arayacağını söyledin</p>
				<p class="normal">sonra inşaat sahasındayken de</p>
				<p class="normal">ama hiç gelmediler</p>
				<p class="normal">STUART: herhalde sahte arama yaptığımı sandılar</p>
				<p class="normal">KEVIN: onları aramadın sen</p>
				<p class="normal">STUART: aradım!</p>
				<p class="normal">KEVIN: sen nbeauman kimin sahte hesabı biliyorsun</p>
				<p class="normal">STUART: hayır</p>
				<p class="normal">KEVIN: dediğim gibi, onun yazdıklarına baktım stuart, nbeauman foruma sadece sen bir tartışmayı kaybetmeye başladığın zaman yazıyor</p>
				<p class="normal">Bir süre yanıt gelmedi, sonra:</p>
				<p class="normal">STUART: gerçekten mi?</p>
				<p class="normal">KEVIN: evet</p>
				<p class="normal">STUART: bak bu tuhaf</p>
				<p class="normal">KEVIN: tuhaf değil</p>
				<p class="normal">seth roachu benden önce biliyordun</p>
				<p class="normal">anophthalmus hitleriyi sen de kesin arıyordun</p>
				<p class="normal">grublockın onun gerçek olduğuna emin olduğunu öğrendin</p>
				<p class="normal">o yüzden bu galliyi tuttun</p>
				<p class="normal">ve benim de bu işe bulaşacağımı, çünkü grublock için çalıştığımı tahmin ettin</p>
				<p class="normal">o yüzden ona thule derneği simgesini kullanmasını söyledin çünkü bunun anlamını bileceğimi biliyordun, benim onun ariosofist olduğunu, sadece kiralık silah olmadığını düşüneceğimi, sonra da senden hiç şüphelenmeyeceğimi biliyordun</p>
				<p class="normal">STUART: kevin, saçmalama</p>
				<p class="normal">hayalgücün uçuyor</p>
				<p class="normal">haydi ama, sen benim en iyi dostumsun</p>
				<p class="normal">KEVIN: biz hiç yüz yüze gelmedik</p>
				<p class="normal">STUART: ne fark eder?</p>
				<p class="normal">KEVIN: biliyorum</p>
				<p class="normal">ama bu yeryüzünün tek anophthalmus hitlerisi. svastika kanatlar, isim, hitlerden gelen şahsi övgü yazısı, her şeyin ötesinde nadirlik –insan eti yiyiyor oluşu! sadece paha biçilmez değil, resmen mitsel bir şey. ben bile bütün bunlar başlamadan önce varlığını hiç duymamıştım</p>
				<p class="normal">en iyi arkadaşına ihanet etmeyeceğini falan mı söylüyorsun?</p>
				<p class="normal">ederdin</p>
				<p class="normal">ben ederdim</p>
				<p class="normal">hepimiz ederdik</p>
				<p class="normal">bizim hobimiz bu, hayatımız</p>
				<p class="normal">tek fark şu, çoğumuz o galli herif gibi ciddi bir adam tutmaya para bulamayız</p>
				<p class="normal">ama sen bulabilirsin</p>
				<p class="normal">artı, bu tür hikâyeleri seviyorsun</p>
				<p class="normal">katiller, kiralık askerler, özel ajanlar</p>
				<p class="normal">buna karşı koyamazdın</p>
				<p class="normal">Stuart bu arada hiç yanıt vermiyordu, o yüzden şöyle yazdım:</p>
				<p class="normal">KEVIN: peki ne diye "nbeauman"? o kim?</p>
				<p class="normal">STUART: ha</p>
				<p class="normal">bütün sahte hesaplarım rastgele yaratılmış isimler.</p>
				<p class="normal">yoksa dayanamayıp cins bir referans yerleştirirdim, böylece senin de ben olduğumu tahmin etmen çok kolay olurdu</p>
				<p class="normal">gerçekten üzgünüm, kevin.</p>
				<p class="normal">Sonra çevrimdışı oldu.</p>
				<p class="normal">Birkaç gün sonra Günahkâr'ı Edmonton'daki Yahudi mezarlığına gömdürdüm. Şahsen tören meraklısı değilimdir; ama ona yattığı yerde verilen rahatsızlığa bizzat katkıda bulunduğumdan, bir şeyler yapmam gerektiğini hissettim. Back Church Geçidi'ndeki çöp tepesini düşününce, aklıma onun dev ötesi büyük yeğeni geldi; Stuart'ın komplo teorilerine sık sık sahne olan New Mexico'daki Çöp Yalıtma Pilot Tesisi. Amerikan hükümeti (iddialara göre), Carlsbad kentinin yakınındaki bir tuz madenine binlerce varil radyoaktif plutonyum gömüyor: kesinlikle, en kötülerin kötüsü bu; yüksek güvenlikli bir hapishanedeki tek kişilik hücrelerdeki seri katillerin nükleer dengi. Atık, yüz binlerce yıl tehlikeli olmayı sürdürecek. Bu projenin en büyük sıkıntısı basit mühendislik meseleleri değil. Sorun şu; bu sahayı nasıl işaretlemek gerekir ki, –ister siborg, ister mağara adamı olsunlar– uzak geleceğin meraklı Kuzey Amerikalıları burada ne olduğunu anlayabilsin. O torunların uyarılması gerekiyor. Mısırlılar da aynı şeyi piramitlerle denedi; ama sonucuna baksanıza. O yüzden bazı antropologlar sahayı hiç işaretlemeyelim diyor. Büyük olasılıkla Günahkâr gibi yanılıyorlar. Zaten planlarının istedikleri gibi işleyip işlememesi de pek önemli değil: eğer bir şeyin sizi mutasyona uğratmasından korkuyorsanız, o zaman çoktan uğratmış demektir.</p>
				<p class="normal">Tara Southall'a telefon edip gelmek isteyip istemeyeceğini sordum. Çiçek göndereceğini, ama Londra'nın çok uzak olduğunu söyledi. Böylece o sıcak Salı günü, mezarın başında yas tutan bir tek ben vardım. Yani başlangıçta öyle sandım. Haham töreni bitirince ona teşekkür ettim, o da beni mezarın başında yalnız bıraktı. İşte o sırada, biraz uzakta, bir tekerlekli sandalyede oturmuş, bana doğru gözlerini kısarak bakan soluk, tombul bir adam olduğunu gördüm. Resmini hiç görmediğim için yüzünü tanıyamadım; ama kim olduğunu hemen anladım. Cenazeyi nereden haber aldığını merak ettim.</p>
				<p class="normal">Ama konuşmak için yanına gitmedim. Onun yerine, hahama yetişmek üzere arkasından koştum.</p>
				<p class="normal">"Haham" dedim. "Bir itirafta bulunmak istiyorum."</p>
				<p class="normal">Durdu. Hoş bir esinti vardı ve rüzgâra doğru durabilmek için içgüdüsel olarak yana çekildim. Haham, "Siz inançları karıştırıyorsunuz" dedi, gülümseyerek.</p>
				<p class="normal">"Biliyorum, biliyorum, ama bakın benim bir hobim var; korkunç bir hobi bu. Nazi eşyaları topluyorum. Bir sürü. Bir Nazi değilim, yemin ederim; ama büyük de bir koleksiyonum var. Daha önce hiç gerçek bir Yahudi mekânına gelmemiştim ve aniden öyle hissettim ki..."</p>
				<p class="normal">"Üçüncü Reich döneminden hatıralık eşyalar mı?"</p>
				<p class="normal">"Evet."</p>
				<p class="normal">Kolumu sıvazladı. "Korkmana gerek yok. Ben de koleksiyon yapıyorum."</p>
				<p class="normal">"Ne?"</p>
				<p class="normal">"Yani tam bir koleksiyoncu sayılmam. Ama evde bir kutu küçük biblom var. Bir sürü Avrupa Yahudisi yapıyor bunu. Bana da babamdan miras kaldı. Ölü bir düşmandan ganimet almak gibi bir şey bu. Kafa derisi de diyebilirsiniz."</p>
				<p class="normal">"Hadi ya?"</p>
				<p class="normal">"Eminim sizin de nedenleriniz vardır. Ama tabii, sizi rahatsız etmeye başlamışsa eğer, bu alışkanlıktan kurtulmanız gerekir."</p>
				<p class="normal">Günün geri kalan kısmında, hahamın önerdiği gibi yapsam mı diye düşündüm. Çok dert ettiğimden değildi aslında; günlük hayatımda o kadar çok Yahudiyle karşılaşmıyordum, o yüzden sık sık kendimi garip hissetmek zorunda kalmıyordum. Fakat bir şekilde bu objelerin bende yarattığı heyecan, Perşembeden beri olup bitenler kadar elektrikli değildi. Yine de, ertesi sabah her şeyi saklamaya karar verdim. Yoksa nasıl vakit geçirecektim? (Ayrıca Stuart'la forumlarda arkadaş olmuştum. Artık onunla konuşmadığımdan, konuşacak başka kimsem de yoktu; o yüzden aynı yoldan bir arkadaş daha bulmaya çalışmanın fena fikir olmayacağını düşündüm. Hatta iki. Ama bunun için ölsem trimethylaminuria forumlarına dönmeyecektim.)</p>
				<p class="normal">Sonra Teymur aradı. O öğleden sonra <span class="ideitalik">Ahenk Algısı: Philip Erskine'in Hayatı</span> adlı kitabı okuyordum; ikinci el bir kitapçıdan postayla yeni gelmişti. (Başlığın Le Corbusier'nin bir denemesinden alındığı anlaşıldı: "Mimarlık tüm diğer sanatların üstünde bir sanattır; çünkü platonik bir görkeme, matematiksel düzene, spekülasyona, duygusal ilişkilerde yatan ahenk algısına ulaşır.") Erskine'in 1981 yılında California'daki bir kaplıcada öldüğünü öğrendim. Karısından boşanmıştı. Yaşamöyküsü yazarının görüştüğü arkadaşları, onun bir özyaşamöyküsü üzerinde çalıştığına inanıyorlardı; ama elyazması bulunamamıştı. Kitap Seth Roach'tan hiç bahsetmiyordu.</p>
				<p class="normal">"Görünüşe göre şirket Japonya'dan bazı yatırımcılar tarafından satın alınıyor" dedi Teymur bana. "Korkarım artık size iş paslayacak biri olmayacak."</p>
				<p class="normal">"Sorun değil."</p>
				<p class="normal">"Fakat sizi bunun için aramadım. Bay Grublock ölümü durumunda sizin için bazı talimatlar bırakmış."</p>
				<p class="normal">"Gerçekten mi?" Grublock'ın cenazesine davet edilmemiştim.</p>
				<p class="normal">"Evet. Bu arada, o kadar çok şey için talimat bırakmış ki, sersemledik resmen. Hâlâ üstünden geçiyoruz. Siz, onun ‘koleksiyonuna' sahip olacaksınız. Anlaşılan, tamamına. Hangi koleksiyon kastediliyor, onu bile bilmiyorum. Birkaç tane vardı. Herhalde şarap falan gibi bir şey. Her koşulda, oturduğu binanın baş kapıcısı koleksiyonun kutulanıp size gönderildiğini söyledi."</p>
				<p class="normal">"Ha. Sağ ol Teymur."</p>
				<p class="normal">Telefonu kapattım. Bu habere heyecanlanmam gerekirdi. Ama, doğrusu, Grublock'ın bu hiç beklenmedik cömertliği karşısında etkilenmiş ve şaşırmış olsam da, kendimi biraz mahzun hissettim. Hobimden geriye ne kalıyordu ki bu durumda? (Aklıma, John Carpenter'ın <span class="ideitalik">Yaratık</span>'ının ön bölümü niteliğinde yazdığım 78 bin kelimelik metin geldi; o da bittiğinde tuhaf bir şekilde sevinememiştim.) Ansızın, yeryüzünün en büyük Nazi hatıra koleksiyonlarından birine sahip oluyordum –ne diye önemsiz açık artırmalara katılıp vaktimi harcayacaktım ki? Bundan forumlarda bahsedemezdim bile; kimse inanmazdı bana. (Grublock hayattayken her şey hakkında böyle mi hissediyordu? Bu yüzden mi o kadar açgözlüydü?)</p>
				<p class="normal">Yeni bir uğraş bulmanın vaktinin geldiğine karar verdim. Boks malzemeleri; belki. Seth Roach'un boks eldivenlerini hayal ettim uzun süre. Grublock'ın koleksiyonundan sadece Goebbels Gottafchen Goethe'yi ve kendi koleksiyonumdan da Hitler'in Philip Erskine'e yazdığı mektubu saklayacaktım. Gerisi gidebilirdi. Hepsini mezarlıktaki hahama bağışlamayı düşündüm; ama beni yanlış anlayabilirdi. Ayrıca, daha iyi bir evim olsun istiyordum.</p>
				<p class="normal">Ama koleksiyonu satmak beni aylarca uğraştıracaktı. Hepsini birden satmazsam tabii. Parası olan birine. Zaten temasta olduğum birine. Çok iyi tanıdığım, hatta beni yüzde kaç aldatmaya çalışacağını kesin olarak tahmin edebileceğim birine.</p>
				<p class="normal">İtiraf etmekten utanıyorum ama, sohbet programımı açıp Stuart'a koyduğum engellemeyi kaldırmak için bir bahanem olunca, inanılmaz rahatladım. Ben daha ona neler olduğunu anlatmaya fırsat bulamadan önce o yazdı:</p>
				<p class="normal">STUART: haberleri gördün mü? trimethylaminuria için bir tedavi bulmuşlar</p>
				<p class="normal">gen terapisiyle düzeltebiliyorlarmış</p>
				<p class="normal">KEVIN: ne?</p>
				<p class="normal">ciddi misin?</p>
				<p class="normal">STUART: :)</p>
				<p class="normal">hayır</p>
				<p class="normal">ne diye haberlere çıksın bu? kime ne</p>
				<p class="normal">kandırdım seni ha?</p>
				<p class="normal">KEVIN: evet</p>
				<p class="normal">ha ha</p>
				<p class="normal">hey, sana anlatacak çok kıyak bir şeyim var</p>
				<p class="normal">ama önce böceklerin yediği adamı biraz daha anlatmamı ister misin?</p>
		<div class="calibre1" id="calibre_pb_26"/></body>
</html>