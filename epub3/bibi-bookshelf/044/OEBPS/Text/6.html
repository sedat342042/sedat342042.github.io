<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x6.html" xml:lang="tr-TR">
    <div class="Basic-Text-Frame">
      <p class="arabaslik-sol para-style-override-12"><span>1</span></p>

      <p class="paragraf-4">“Çok güzeldi ama sadece atlarla ve dansla ilgileniyordu.”</p>

      <p class="paragraf-4">Bu nakarat, annemin kendi çocukluğuyla ilgili olarak anlattığı hikâyelerin içinde çınlayıp duruyordu ve benim olayı anlayıp, “Bir dakika, kendi annesinden bahsediyor,” demem yıllar aldı. Bunlardan başka hiçbir kelime kullanmıyordu ve bunlar, onun sözcükleri olamazdı çünkü annesini hatırlamıyordu. Hayır, bu yorumu hizmetkârlardan duymuştu, zira farkında olmadan, yüzünde mutfak ifadesi belirmişti ve ağzının etrafında kınayan bir görüntü vardı. Ayrıca, dudaklarını hep onaylamayan bir tavırla bükerdi. O dudak bükme bana, içindeki insanlar kadar egzotik olan ve yamyamlarla barbarlar hakkında masallar anlatılan bir alt-dünyayı hatırlatıyordu. Fingirdek Emily McVeagh, ilk çocuğu yani annem daha üç yaşındayken, üçüncü çocuğunu doğurduktan sonra, loğusa yatağında peritonitten ölünce çocukları hizmetçiler ve dadılar büyütmüştü. Emily’nin tek bir fotoğrafı bile yok. Emily bir Hiç. Hiçbir şey değil. John William McVeagh ilk karısından bahsetmiyordu. Ne yapmış olabilir? - diye sordum kendi kendime. Ne de olsa, uçarı olmak suç değildi. Sonunda anladım. Emily Flower bayağı biriydi, sorun bu olmalıydı.</p>

      <p class="paragraf-4">Sonra, o uzak yerlere ışık tutmak amacıyla bir araştırmacı davet edildi ve kadın, yalnızca Trollope’un yazabileceği türden Viktoryen bir romana temel olabilecek kadar çok malzemeyle çıkageldi. Fakat Emily Flower Hakkında yazılabilecek “Ne Kusur İşledi” adlı bölüm ancak çok kısa ve acıklı olabilirdi.</p>

      <p class="paragraf-4">Araştırmacı, “Flower ailesi hakkında bulunan bilgiler, doğum, evlilik ve ölüm belgelerinden, kilise-nüfus sayımı kayıtlarından, çıraklık bilgilerinden, mavna sahipleri kayıtlarından, mavnacı ve tekneci belgelerinden, yerel tarih ve vasiyetlerden elde edildi,” diyerek, bir cümlede Dickens İngilteresi’ni hatırlatıyor.</p>

      <p class="paragraf-4">1827 yılında denizci ve 1851 yılındaki nüfus sayımında erzakçı olarak tanımlanan bir Henry Flower vardı. Bu Henry Flower Somerset’te, karısı Eleanor da Limehouse’ta doğmuştu. Oğulları George James Flower –suçlu Emily’nin babası– tahminen akrabaları olan John Flower’ın yanına çırak verilmişti. Flower ailesi mavna sahibiydi ve Emily’nin doğum sertifikasında babasının mavnacı olduğu belirtilmişti.</p>

      <p class="paragraf-4">Flower ailesi, artık yıkılmış olan Flower Terrace’ta ve civarında yaşıyordu. Goerge James’le karısı Eliza Miller, Flower Terrace, 3 numarada oturuyorlardı. Burası, Poplar’da, şimdi Canary Wharf denilen bölgenin yakınındaydı. Dört çocukları oldu. Eliza 35 yaşında dul kaldı. Klanın birbirine ne kadar yakın olduğu ve karşılıklı yardımseverliği, mavnacılarla teknecilerin, kadınlar bunu o zaman yapmasalar da, Eliza’nın mavna sahibi olmasına ve çırak almasına izin vermelerinden anlaşılabiliyordu. Eliza oğlu Edward’ı çırak yaptı ve Edward daha sonra onun yerine tekneci ve mavna sahibi oldu. Eliza’nın çocukları başarılı oldu ve Eliza, aldığı yıllık kâr payıyla mutlu bir evde yaşadı. Emily, Eliza’nın en küçük çocuğuydu ve 1883 yılında John William McVeagh’le evlendi.</p>

      <p class="paragraf-4">Annem büyüdüğü evi, yüksek, dar, soğuk, karanlık ve sinir bozucu; babasını da disiplinli, katı, korkutucu ve her zaman ahlaki uyarılara hazır biri olarak tarif ederdi.</p>

      <p class="paragraf-4"><span>Hali vakti yerinde olan çalışan sınıf, Viktorya döneminin sonlarında güzel bir yaşam sürüyor, gezmeye, yarışlara, her türlü partiye ve kutlamalara gidiyordu. İştahla yiyip içiyorlardı. Akrabalarla ve arkadaşlarla dolu olan Flower Terrace’ta hiçbir şey kasvetli veya soğuk değildi. Emily bu sıcak klan hayatından, John William McVeagh’in hiç kuşkusuz ateşli kollarına geldi –John Emily’yle evlendiğine göre, ona sırılsıklam âşık olmalıydı– ancak Emily’nin onun emellerine, çalışan sınıfı geride bırakmak isteyen bir erkeğin korkutucu züppeliklerine uyum sağlaması gerekiyordu. Onun fırsat buldukça, danslar, güzel günler ve yarışlara gitmek için, sıradan ailesinin yanına koşup geldiğini hayal ediyorum. Emily kocasının evinde, soğuk bir hoşnutsuzluk yağmuru altında yaşamış ve 32 yaşında bu nedenle ölmüş olmalı - en azından ben öyle düşünüyorum.</span></p>

      <p class="paragraf-4">Annem, büyükbabasından, John William’ın babasından hiç bahsetmezdi ve bu, John William’ın, Emily’den ne kadar bahsetmiyorsa, babasından da o kadar bahsetmediği anlamına geliyordu.</p>

      <p class="paragraf-4">“Bu aile hakkındaki bilgiler, doğumlardan, ölümlerden ve evliliklerden, kilise kayıtlarından, Devlet Arşivleri Kurumu’ndan, ordu kayıtlarından, Hafif Süvari Birliği hakkındaki kitaplardan, nüfus sayımı raporlarından, vasiyetnamelerden ve lokal rehberlerden alındı,” diyor araştırmacı. “John McVeagh’in doğum tarihi ve doğum yeri bu kayıtlarda çelişmektedir. Doğum ve meslekle ilgili ordu kayıtları çoğu zaman hatalıydı çünkü askere yazılan erkekler, kendilerine ait nedenlerle, yanlış bilgiler veriyordu ve 1837 öncesi kayıt döneminde bu bilgileri araştırıp teyit etmek çok zordu. Her durumda, 19. yüzyıl ordusunda askere alım büroları pek dikkatli değildi.”</p>

      <p class="paragraf-4">John McVeagh Portekiz’de doğmuştu ve babası askerdi. 4. Hafif Süvari Alayı’ndaydı ve 1861 yılında ordudan ayrıldığında, Hastane Başçavuşuydu. Kırım’da, Doğu Türkiye’de ve Hafif Süvari Birliği’nde bulunmuştu - gerçekten bulunmuştu, zira askerler hakları olmadığı halde böyle iddialarda bulunabiliyorlardı. Peki ama, neden böyle bir katliamın parçası olmak istiyorlardı? John McVeagh askerken örnek davranışlar sergilemişti. Birlikte görevliyken, altındaki at vurulduğunda, kendi de yaralı olmasına rağmen, yaralılarla ilgilenmeye devam etmişti. Çeşitli madalyalar kazandı. <span class="char-style-override-14">United Service Gazette</span>’de 1 Mart 1862’de şöyle bir haber çıkmıştı:</p>

      <p class="paragraf-4 para-style-override-22">(Kraliçenin) 4. Hafif Süvari Birliği - Kahire. Ayın 21’inde, Cuma günü, eskiden bu birlikte olan ve halen Londra Kulesi tören muhafızı olarak görev yapan Başçavuş J. McVeagh’e eski birliğindeki subaylar tarafından içinde 20 gine bulunan bir cüzdan, harika işlemeleri olan ve eski hizmetlerini gösteren gümüş bir enfiye kutusu hediye edildi. Başka hiç kimse alayından ayrıldıktan sonra, yaptığı hizmetler karşılığında, o dönemde, 24 yıl görev yaptıktan sonra yeni kadrosuna atanmak üzere birkaç aydır Curragh’de bulunan Başçavuş McVeagh kadar onurlandırılmamıştır. Resmi görevli olmayan subaylar ve erler ona, üzerinde, “Hastane Başçavuşu John McVeagh’e, genelde sergilediği insanlığa karşılık saygı göstergesi olarak” yazılı şahane bir çay takımı sundular. Kırım Savaşı sırasında, McVeagh birliğiyle her an cephedeydi; hastalara, yaralılara bakıyordu ve bu başarılı hizmeti nedeniyle bir madalya ve yılda 20 sterlin maaşın yanı sıra Türk Kırım Harbi Madalyası ile dört tokalı Kırım Madalyası kazandı.</p>

      <p class="paragraf-4"><span>Karısının adı Martha Snewin’di ve karısının babası çizme imalatçısıydı. Martha Kent’te doğmuştu. Kocası orduya asker alma görevlisiyken, onunla birlikte bütün ülkeyi dolaşmıştı. Onun hakkında bütün bildiğimiz bu. John McVeagh çocuklarının iyi eğitim almasını sağladı. Karısı öldüğü zaman ona bakan kızı Martha’nın tüm ihtiyaçları karşılandı ama Martha tarihin görünmeyen kadınlarından biri.</span></p>

      <p class="paragraf-4">Büyükbabam John William onların en küçük oğluydu. Önce Meteoroloji Bürosu’nda memur olarak çalıştı ve 1881 yılına gelindiğinde banka memuru oldu. Sonra Barking Road’da, banka müdürü oldu ama Blackheath’te öldü. Bir evden diğerine taşınırken, kendini hep geliştirdi ve bu sıradan askerin oğlu, ikinci karısıyla, Emily’nin halefiyle, St. George’da, Hanover <span>Square</span>’da evlendi. Bu üvey anne, zarif sivri yüzü nedeniyle Yahudi olduğunu sanmama rağmen, Yahudi değildi. Sonradan Anglikan Kilisesi’nin rahibi olan muhalif bir vaizin kızıydı. Annem onu, hoşnutsuzlukla, tipik bir üvey anne olarak tanımlar, soğuk, görevini bilen ve dürüst, fakat üç çocuğa sevgi, hatta şefkat bile göstermeyi bilemeyen biri olduğunu söylerdi. Çocuklar izin verildiği sürece aşağıda, hizmetkârlarla olan hayatı tercih ediyorlardı, ancak annemle kardeşi John, saplantılı demesek de, züppe bir şekilde orta sınıfa dönüşürken, üçüncü çocuk Muriel, yine işçi sınıfından biriyle evlendi. Annem onunla seyrek olarak görüşse de, babaları Muriel’le ilişkisini kesti. Hizmetkârlar, Muriel’in, giderek annesine benzediğini söylüyorlardı.</p>

      <p class="paragraf-4">Yani babaları, iki kızında da hayal kırıklığına uğramıştı. Annem, üniversiteye gitmek yerine, hemşire olmaya karar verdiği zaman –John William’ın onun için idealleri vardı– o da aynı şekilde babasının onayından mahrum kaldı. Tabii, başarılı oluncaya kadar. Ancak artık çok geç olmuştu, bağlar kopmuştu. Annem asla, hiçbir zaman babasından sevgiyle bahsetmedi. Evet, saygı duyuyordu, hakkını verdiği için minnettardı, çünkü babası onlara orta sınıf çocuklarına uygun her şeyin verilmesini sağlamıştı. Annem iyi bir okula gitmiş, müzik eğitimi almış, hatta o kadar başarılı olmuştu ki, sınav yapan öğretmen ona konser piyanistliğini meslek olarak seçebileceğini söylemişti.</p>

      <p class="paragraf-4">Bu destanda anneme yönelen bölüm, hüzünlü bir bölüm olurdu ve ben büyüdükçe, onun hayatı daha da acıklı görünüyordu. Annesiyle babasını sevmiyordu. Babam da kendi annesiyle babasını sevmiyordu. Belki de ilk fırsatta evden ayrıldığını ve onlardan mümkün olduğunca uzağa giderek Luton’da banka memuru olduğunu söylemesi hep bir espri konusu olduğundan, bu gerçeği kabullenmem yıllar aldı.</p>

      <p class="paragraf-4">1851 nüfus sayımında, babamın dedesi, James Tayler adında biri görünüyor ve Doğu Bergholt’ta 526 dönümlük bir arazisi olan, beş kişi çalıştıran bir çiftçi olduğu belirtiliyor. Melankoli ve felsefi şiirle ilgilenmeye başlamış ve belki de bu yüzden başarılı olamamıştı. Matilda Cornish adında biriyle evlenmişti. Tayler ailesi, bankalarda çeşitli görevlerde çalışmışlar, Suffolk ve Norfolk’un her tarafında devlet memuru, önemsiz edebi şahsiyetler, çoğunlukla çiftçi olmuşlardı. 19. yüzyılda yaşanan göçler sırasında Avustralya’ya ve Kanada’ya gitmişlerdi. Ailenin birçok ferdi hâlâ orada yaşıyor. Ancak büyükbabam Alfred çiftçi olmamaya karar verdi. Colchester’de banka memuru oldu. Karısı, Caroline May Batley’di.</p>

      <p class="paragraf-4">İşte babamın bu denli nefret ettiği kadın buydu - annesi. Babası Alfred Tayler hakkında çizdiği resim, hayal kuran, hiçbir hırsı olmayan, boş zamanını köy kilisesinde org çalarak geçiren, hırslı karısını hayal kırıklığıyla deliye döndüren bir adamın portresiydi. Ancak benim bunu duyduğum sıralarda benim babam da hırssız, hayalci bir adam olarak zavallı karısını hüsranla çılgına çevirmekteydi. Aslında, büyükbabam Alfred sonunda Huntingdon’daki Londra County Westminster Bankası’nın müdürü olmuştu ama yerel kilisede org çalmaya devam edip etmediğini bilmiyorum. Caroline May ölünce, hemen, aynı yıl, kendinden çok daha genç biriyle tekrar evlenmişti. Kendi 74 yaşında olmasına rağmen, evlendiği Marian Wolfe sadece 37 yaşındaydı ve o da bir din görevlisinin kızıydı.</p>

      <p class="paragraf-4">İşte bakın, ailenin iki tarafının kayıtlarında da din görevlileri ve banka yöneticileri mevcuttu.</p>

      <p class="paragraf-4">Babamın annesi, Caroline May Batley de, en az zavallı Emily kadar silik biriydi. Babamın onun hakkında hatırladığı tek güzel şey, Bayan Beeton’ın tariflerine göre yaptığı, sert olsa da lezzetli yemeklerdi. Anlattığı, tekrar anlattığı ve keyifle annemle paylaştığı hikâyeye göre, annesi yeni nişanlanan ve ikisi de oldukça hasta olan çiftle yüzleşmek ve eğer o geçimsiz Hemşire McVeagh’le evlenirse hayatı boyunca pişmanlık duyacağını söylemek amacıyla Royal Free Hastanesi’ne gelmişti. Ancak, sorulsaydı, Caroline May’in de kendi adına söyleyecek bir şeyleri olduğunu tahmin ediyorum. Muhtemelen ressam Constable’la akrabaydı. Böyle düşünmek istiyorum.</p>

      <p class="paragraf-4">Annemin çocukluğu ve genç kızlığı, her şeyde başarılı olarak geçmişti, çünkü sert babasını memnun etmesi gerekiyordu. Okulda çok başarılıydı, hokey, tenis ve lakrosu iyi oynuyordu. Olağanüstü bir enerjisi vardı. Ayrıca her türlü ileri düzeyde kitabı okuyordu ve çocuklarının kendisi gibi soğuk ve yavan şekilde büyümemesi için elinden geleni yapmaya kararlıydı. Montessori’yi, Ruskin’i ve H. G. Wells’i, özellikle çocukların yetiştirilme sırasında nasıl deforme olduğuyla dalga geçen <span class="char-style-override-14">Joan ve Peter</span>’ı inceledi. Bana, bütün yaşıtlarının <span class="char-style-override-14">Joan ve Peter</span>’ı okuduğunu ve daha iyisini yapmaya kararlı olduklarını söylemişti. Bir zamanlar etkili olan kitapların ortadan kaybolması ne tuhaf. Kendi çocukluğu yüzünden, Kipling’in “Baa, Baa, Black Sheep” şarkısı onu ağlatıyordu.</p>

      <p class="paragraf-4">Annem sonra hemşire oldu ve maaşla yaşamaya başladı. Maaşı o kadar azdı ki, çoğu zaman aç geziyordu ve kendine eldiven, mendil ya da güzel bir bluz alamıyordu. Birinci Dünya Savaşı başladı ve ağır yaralanan babam, annemin Hemşire McVeagh olarak görev yaptığı koğuşa geldi. Babam bir yılı aşkın süreyle orada kaldı ve o dönemde annemin kalbi gerçekten kırıktı çünkü âşık olduğu genç doktor, bir torpidonun batırdığı gemide boğulmuştu.</p>

      <p class="paragraf-4">Annem Viktorya döneminin örnek bir temsilcisi ve sonra da, modern genç kadınları gibi Kral Edward yanlısıyken, babam taşra çocukluğunun tadını çıkarıyordu, zira –çok başarılı olduğu okulu seven annemin aksine okuldan nefret ediyordu– okul dışındaki her saniyesini, Colchester civarındaki çiftçilerin çocuklarıyla geçiriyordu. Annesiyle babası onu dövüyordu –kızını dövmeyen dizini döver– ve ölünceye kadar dehşetle, iki kilise ayinine ve pazar okuluna gitmek zorunda olduğu pazar günlerinin korkunçluğundan bahsederdi. Bütün hafta boyunca pazar günlerini korkuyla beklerdi ve yıllarca kilisenin yanına bile gitmedi. Butler’ın <span class="char-style-override-14">The Way of All Flesh</span> eseri - çocukluğunun böyle olduğunu söylüyordu ama neyse ki, her zaman tarlalara kaçabilmişti. Hep çiftçi olmak istemişti, ancak okuldan ayrıldığı anda, ailesiyle arasına mesafe koymuş, bankaya girmiş –nefret etmiş– ama orada çok çalışmıştı, çünkü o zamanlar insanlar şimdikinden daha çok çalışıyor ve hepsinden önemlisi epeyce spor yapıyorlardı. Babam her türlü sporu seviyordu, kriket ve bilardoda milli olmuştu; ata biniyor ve dans ediyordu. Başka bir köydeki veya kasabadaki dansa kilometrelerce yol yürüyerek gidip geliyordu. Annem gençliğinden bahsederken <span class="char-style-override-14">Ann Veronica</span>’ya veya Shaw’un Yeni Kadınlarına benziyorsa, babamın hatıraları D. H. Lawrence’in <span class="char-style-override-14">Sons and Lovers</span><span class="dipp"><a class="footnote-link" href="#footnote-225-1" id="footnote-225-1-backlink">1</a></span> veya <span class="char-style-override-14">The White Peacock</span><span class="dipp"><a class="footnote-link" href="#footnote-225-2" id="footnote-225-2-backlink">2</a></span> kitapları gibiydi. Duygusal ve bilinçli edebi dostluklar içindeki genç insanlar konuşarak ve kitap paylaşarak kendilerini geliştiriyorlardı. Babam, annesiyle babasının yanından ayrıldığı ve bağımsızlığını kazandığı andan itibaren, harika vakit geçirdiğini, her dakikasının tadını çıkardığını, on yıl süreyle hiç kimsenin ondan daha güzel bir hayat yaşamış olamayacağını anlatırdı. Savaş başladığında 28 yaşındaydı. Dediğine göre şans iki defa yüzüne gülmüştü, biri apandisit sorunu nedeniyle siperlerden gönderildiğinden, bütün bölük arkadaşlarının öldürüldüğü Somme Savaşı’nı kaçırdığında; diğeri de, yine bölüğünden hiç kimsenin sağ kalmadığı Passchendaele’den birkaç hafta önce bacağına şarapnel saplandığında.</p>

      <p class="paragraf-4">Babam, sadece kesilen bacağı yüzünden değil, o zaman bomba şoku<span class="dipp"><a class="footnote-link" href="#footnote-225-3" id="footnote-225-3-backlink">3</a></span> denilen bir hastalık nedeniyle çok hastaydı. Aslında bunalımdaydı, kendi ifadesiyle, hiçbir çıkışı olmayan ve hiç kimsenin içeri girip ona yardım edemediği soğuk, karanlık bir odada bulunmaya benzeyen gerçek depresyon. Gönderildiği “iyi doktor” dayanması gerektiğini, tıbbın onun için yapabileceği hiçbir şey olmadığını, ıstırabın zamanla geçeceğini söylemişti. Babamın aklını karıştıran “korkunç şeyler” onun düşündüğü kadar olağanüstü değildi; herkesin aklında korkunç şeyler vardı, fakat savaş bunları daha da kötüleştirmişti, o kadar. Ancak babam, “şarapnel şoku” yaşadıkları veya çamurlu deliklerinden çıkamayıp, düşmanlarıyla yüzleşemedikleri için korkaklıkları nedeniyle vurulabilecek askerleri hatırlıyor ve sık sık onlardan bahsediyordu. Bütün hayatı boyunca, “Ben de olabilirdim,” demişti. “Sadece şans eseri orada değildim.”</p>

      <p class="paragraf-4">Böylece, Doğu Londra’daki Royal Free Hastanesi’nde, annemin koğuşundaydı. Annemin, büyük aşkı boğulduğu zaman yaşadığı mutsuzluğu görmüştü, ona ünlü bir eğitim hastanesi olan St. George Hastanesi’nin başhemşireliğinin teklif edildiğini biliyordu. Bu büyük bir onurdu, zira genellikle bu görev daha yaşlı kadınlara teklif ediliyordu. Fakat evlenmeye karar vermişlerdi ve babam açısından çelişkili bir durum yoktu, oysa annem için vardı, çünkü annem sonradan öyle demişti. Babam sık sık, anneme akıl sağlığını, her şeyini borçlu olduğunu, onun özverili tedavisi olmasaydı, o hastalık yılını atlatamayacağını söylerdi. Şefkat evliliklerinin en iyisi olduğunu da ekleyebilirdi. Anneme gelince, yeteneğinin ve başarısının tadını çıkarıyordu ve büyük bir eğitim hastanesinde harika bir başhemşire olacağını biliyordu. Ancak çocuk istiyordu, kendi çocukluğunda çektiği sıkıntıları onlarda telafi etmek istiyordu. Bu nedenle teklifi reddetmişti.</p>

      <p class="paragraf-4">Vaat olarak gördüğü ancak ihanete uğradığını düşündüğü şeyler yüzünden ülkesini asla affetmeyen tek asker babam değildi, çünkü Britanya’da, Fransa’da ve Almanya’da böyle düşünen, ölünceye kadar kırgınlıklarını sürdüren birçok yaşlı asker vardı. Bunlar idealist ve masum bir gruptu: Bunun tüm savaşları sona erdirmek için yapılan bir savaş olduğuna gerçekten inanıyorlardı. Babama da Londra’da, korkunç cadalozlar diye tanımladığı kadınlar tarafından beyaz bir tüy<span class="dipp"><a class="footnote-link" href="#footnote-225-4" id="footnote-225-4-backlink">4</a></span> verilmişti ve bu olay, pantolon paçasının altına tahta bacağını taktıktan sonra ve “bomba şoku” ona, hayatta kalmaya değip değmediğini merak ettirirken olmuştu. Babam o beyaz tüyü hiç unutmadı ve ondan, dünyanın köklü, kaçınılmaz ve umutsuz çılgınlığının bir başka göstergesi olarak bahsetti.</p>

      <p class="paragraf-4">İngiltere’den ayrılması gerekiyordu, çünkü artık İngiltere’ye tahammül edemiyordu. Bu nedenle bankasının onu İran’ın Kirmanşah şehrindeki İran Kraliyet Bankası’na göndermesini sağladı. Şimdilerde Kraliyet Bankası deyimini reaksiyonu görmek amacıyla kullanıyorum, önce inanmaz bir ifadeyle bakılıyor, sonra kahkaha atılıyor. Çünkü artık o devirler, tıpkı bugünlerde bize çok doğal gelenlerin çocuklarımıza bir gün garip geleceği gibi, insanlara bir acayip geliyor.</p>

      <p class="paragraf-4"><span>Annem, sanırım bu seçimin - evlilik veya son derece başarılı olduğu mesleği arasında yapmak zorunda kaldığı seçimin zorlukları nedeniyle kriz geçiriyordu. Bir de, hiç unutamadığı kaybettiği aşkı yüzünden. Savaş sırasında çok fazla çalıştığı için ve ölümünü izlediği çok sayıdaki asker yüzünden ve... 1919 yılıydı, 29 milyon insanın, bir nedenle o dönemin tarihinin dışında tutulan grip salgını nedeniyle öldüğü yıldı. Büyük Savaş’ta, çoğu siperlerde olmak üzere 10 milyon insan öldü ve bu istatistiği artık her 11 Kasım’da hatırlarız, ancak İspanyol Kadını da denilen gripten 29 milyon kişinin öldüğünüyse nadiren...</span></p>

      <p class="paragraf-4">Babamın sinirleri hâlâ bozuktu, gerçi geçirdiği depresyonun en ağır kısmını atlatmıştı. Doktorlar henüz çocuk sahibi olmamalarını tavsiye etmişti. Annemin ilk gece hamile kaldığı konusunda aralarında şakalaşırlardı. O günlerde insanlar gerçekten çoğu zaman evliliklerinin ilk gecesine kadar bekliyordu. Ama bir şey daha var. 1919 yılında annem 35 yaşındaydı ve o günlerde bu yaşın, ilk çocuğu doğurmak için geç olduğu düşünülüyordu. Ve bir hemşire olarak, beklemenin tehlikelerini biliyor olmalıydı. Belki de annemin aklının bilmediği bir köşesi, o zaman hamile kalmasını sağlamıştı.</p>

      <p class="paragraf-4">Böylece, ikisi de hasta olan annemle babam, eski bir ticaret kenti olan ve 1980’lerde Irak’la İran arasındaki savaş sırasında hasar gören, bazı kesimleri bombalanarak toz haline gelen Kirmanşah’ta, tepeleri karlı dağlarla çevrili bir platonun üstündeki büyük taş eve geldiler.</p>

      <p class="paragraf-4">Ve ben 22 Ekim 1919’da orada doğdum. Annem çok zor anlar geçirmiş. Doğum forsepsle olmuştu. Yüzümde günlerce mosmor bir iz kalmış. Bu zor doğumun bende –yani yapımda iz bıraktığına inanıyor muyum? Kim bilir? Avrupa’nın yarısının mezarlığa dönüştüğü ve dünyanın her yerinde milyonlarca insanın öldüğü 1919 yılında doğmak– bu önemli bir şeydi. Nasıl önemli olmasın? Her küçük insanın aklının diğerlerinden oldukça ayrı olduğuna, sıradan insan aklından ayrı olduğuna inanmadığınız sürece tabii, ama bu kesinlikle olmayacak bir şey.</p>

      <p class="paragraf-4"><span>O savaş, zaman geçtikçe benim için daha az önemli hale gelmiyor, aksine. Bu kitabı yazmaya başladığım 1990 yılında, Fransa’nın güneyinde, Riviera’nın arkasındaki o dağlık bölgedeydim ve asırlar önce iyi korunan yüksek hisarlar olarak kurulan küçük güzel kasabaları ve köyleri ziyaret ediyordum. Her kasabada ya da köyde bir savaş anıtı vardı. Bu anıtların bir yüzünde Birinci Dünya Savaşı’nda hayatını kaybeden 15-20 gencin adı yazılıydı ve bu, şimdi bile yalnızca 50 sakini olan minicik köylerde oluyordu. Genelde, bir köydeki genç erkeklerin her biri savaşta ölmüştü. Bütün Avrupa’nın her yerinde, her şehirde, kasabada ve köyde, üzerinde Birinci Dünya Savaşı’nda ölenlerin adı yazılı olan bir savaş anıtı bulunuyor. Sütunun veya dikilitaşın arka yüzündeyse, İkinci Dünya Savaşı’nda ölen iki-üç kişinin adı yazılıdır. 1918 yılına gelindiğinde, Avrupa’nın bütün sağlıklı genç erkekleri ölmüştü. 1990 yılında Edinburgh’a, 1914 ila 1918 yılları arasında ölen İskoçyalı genç erkeklerin isimlerinin kaydedildiği bir dizi defterin saklandığı soğuk, kasvetli bir şatoya gittim. Sonra Glasgow - aynı şey. Yüz binlerce isim. Sonra, Liverpool. O kıyımın, Birinci Dünya Savaşı’nın kayıtları. Yaşanmamış yaşamlar. Doğmamış çocuklar. Savaşın Avrupa’da yarattığı hasarı ne güzel unuttuk, ancak hâlâ onunla yaşıyoruz. Belki eğer “Avrupa’nın Çiçekleri” (eskiden böyle denirdi) ölmeseydi, o çocuklar ve torunlar doğsaydı, biz şimdi Avrupa’da bu kadar ikinci sınıflık, bu kadar karışıklık ve âcizlik içinde yaşamazdık.</span></p>

      <p class="paragraf-4">Kısa bir süre önce, Kilburn’de bir sinemada, Birinci Dünya Savaşı’nın saçmalığını hicveden <span class="char-style-override-14">Oh What a Lovely War!</span><span class="dipp"><a class="footnote-link" href="#footnote-225-5" id="footnote-225-5-backlink">5</a></span> filmini gösterdiler. Karanlık sinemadan sokağa çıkarken, yaşlı bir kadın çıkışta dimdik ve dikkatli bir şekilde duruyor ve herkesin yüzüne dik dik bakarak, hepimizi etkilemeye çalışıyordu. O film, iki kadının, hiçbir zaman evlenecek ve çocuk sahibi olacak erkek bulamayan kadınların dönümlerce, kilometrelerce uzayan mezar taşlarının, savaş mezarlarının arasında tökezlemesiyle, dolanmasıyla bitiyordu. Bu yaşlı kadın, hiç kuşkusuz, bu kadınlardan biriydi ve bizim bunu anlamamızı istemişti. O film, bu kadını simgeliyordu: Kadın bize bunu söylüyordu.</p>

      <p class="paragraf-4">Bir de, savaşta yaralananlar –babam da bunlardan biriydi– ve savaş yüzünden hayatları rayından çıkarıldığı için potansiyelleri asla kullanılmayan insanlar vardı - annem de bunlardan biriydi.</p>

      <p class="paragraf-4">Fransa’nın köylerine, sonra da İskoçya’ya ve İngiltere’deki kentlere yaptığım yolculuk sırasında, içimde yine çocukluğumun öfkeli duyguları, bir isyan, bir keder canlandı: Annemle babamın isyanı ve kederi. Aynı zamanda kuşku da hissettim; ancak bu duygu sonradan gelişti: <span class="char-style-override-14">Bu nasıl olabilir</span>? Yarım asırdan az bir süre önceki Amerikan İç Savaşı, yeni icat edilen silahların katliam açısından neler yapabileceğini göstermişti ama biz o savaştan hiç ders almamıştık. Birinci Dünya Savaşı’nın en kötü miraslarından biri buydu: Eğer biz ders alamayan bir ırksak, bize ne olacak? Bizim kadar aptal insanlarla, gelecekten ne bekleyebiliriz? Fakat, o yolculuktaki en güçlü duygu, eski karanlık korku ve kederdi - babamın duygusu, çok etkili bir akım, tam doz bir yetişkin acısından başka hiçbir homeopatik tedavisi yok. Acaba savaşın sakat bıraktığı ailelerde yetişen kaç çocuğun damarlarında, bu çocuklar daha konuşmayı sökmeden önce aynı zehir akmaya başlamıştı?</p>

      <p class="paragraf-4">Hepimizi savaş yarattı, savaş büktü ve çarpıttı ama bunu unutmuş gibi görünüyoruz.</p>

      <p class="paragraf-4">Bir savaş, ateşkesle sona ermez. 1919 yılında, Avrupa’nın her tarafı mezarlarla, mikroplu havayla ve sefaletle doluydu. Grip ve yaklaşık 30 milyon ölüyle, dünyanın her tarafı da öyleydi.</p>

      <p class="paragraf-4">Eskiden, hiç bitmeden devam eden savaş hakkındaki konuşmalardan sıkıldığım zaman, savunma mekanizması olarak, beni savaş doğurdu, diye espri yapardım. Ancak bu hiç komik değildi. Çocukluğumun ilk günlerinin üstünde, zehirli gaz gibi, kara buluta benzeyen bir şey olduğunu düşünürdüm. Sonradan, aynı deneyimi yaşayan insanlar buldum. Belki de o savaş yüzünden, ilk kez, sanki bir şey patlayacakmış veya beni topuğumdan yere sürükleyecekmiş gibi sinirli bir nefret ve isteksizlikle, biraz önce durduğum yere panik halinde kaçma ihtiyacı duydum.</p>

      <p class="arabaslik-sol para-style-override-17"><span>2</span></p>

      <p class="paragraf-4">İlgilenilmesi gereken en bezdirici retorik sorular olmadan, oturup kendinizle ilgili bir şey yazmanız mümkün değil. Bunların ilki, eski dostumuz Gerçeklik. Gerçeklik... Gerçeğin ne kadarını anlatmalı, gerçeği ne kadar kısıtlı kullanmalı? Öyle görünüyor ki bunun, kendi tarihini anlatanların karşılaştığı ilk problem olduğu konusunda herkes hemfikir ve iki şekilde de, rezalet pusuda bekliyor.</p>

      <p class="paragraf-4"><span>Yapabilirseniz, kendinizle ilgili gerçekleri anlatmak iyi de, başka insanlar ne olacak? Güney Rodezya’dan</span><span class="dipp"><a class="footnote-link" href="#footnote-225-6" id="footnote-225-6-backlink">6</a></span> <span>ayrıldığım 1949 yılına kadarki hayatımı kolaylıkla yazabilirim, çünkü yazacaklarımın üzebileceği fazla insan kalmadı. Çok az şeyi –yalnızca bir iki ismi– dışarıda bırakmak veya değiştirmek zorunda kaldım. Bu nedenle Birinci Cilt, tökezlemeden ve bilinç engelleriyle karşılaşılmadan yazılıyor. Ama İkinci Cilt, yani Londra’ya geldiğim andan itibaren yaşadıklarımı anlatmak, bazı konularda gerçeği anlatmaya hiç niyeti olmadığını söyleyen Simone de Beauvoir’ı örnek alsam bile, büyük bir sorun. (Burada okuyucunun, “O halde neden zahmet ediyorsun?” diye sorması beklenebilir.) Az denilemeyecek sayıda ünlüyle, hatta bir iki büyük insanla tanıştım ancak her şeyi anlatma görevinin dostlara, sevgililere, yoldaşlara düştüğüne inanmıyorum. Yaşlandıkça, asla açıklanmayacak sırlarımın sayısı artıyor. Biliyorum, bu, benim yaşımdaki insanlar arasında yaygın bir durum. Ayrıca ilişkilerin açıklanması konusundaki bu vurgu neden? İlişkiler bu işin en basit tarafı.</span></p>

      <p class="paragraf-4">Tarihi koşullu saygıyla okurum. Küçük çapta büyük olaylara karıştım ve bunlara ilişkin hikâyelerin nasıl hemen çatlak aynalar gibi dağıldığını biliyorum. Bazı biyografileri okurken, çenelerini tutmayı tercih eden insanlara hayran oldum. Bazı olayların veya hayatların kenarında kalan insanların, birinci sırayı kapmak için öne fırlamalarının bir kural olduğunu gözlemledim. Bir şeyler bilen insanlar genellikle hiçbir şey söylemiyor veya çok az konuşuyor. Zamanımızın, yıllarca gündemde tutulan, zararlı demesek de, en patırtılı skandalları veya ilişkileri, halka yanlış yansıtılmaktadır çünkü olayların gerçek kahramanları ketum davranmakta ve ironik bir şekilde, gölgede kalıp izlemektedirler. Sonra, görünmesi çok daha zor olan başka bir şey daha var. Olaylara gerçekten eylem ve ivme kazandıran insanlar tarihlerin dışında bırakılmıştır ve bunun nedeni, belleğin kendi başına onları dışlamaya karar vermesidir. Bu kışkırtıcılar gösterişli, ahlaki değerleri hiçe sayan, isterik, hatta deli ve kesinlikle yıpratıcı insanlardır; ama asıl önemli nokta, bunların aslında galiba, esin kaynağı oldukları ve kapıldıkları geçici çılgınlıkları hatırlamak istemeyen düzgün, mantıklı ve aklı başında insanlardan farklı olmaları. Çoğu zaman, tarih okurken, göze batan, yeterince anlamlı olmayan ve insanın, coşkulu bir ilham kaynağıyla donatılmış, ancak geçmiş her zaman ve daima düzeltilip daha güvenli hale getirildiği için kısa sürede unutulmuş, kadın veya erkek, bir çılgının var olduğunu anladığı olaylar vardır. Olaylara asıl neden olan kişi genellikle “kaba bir hayvan”dır. Örneğin böyle ilham verici bir karakter olmasaydı, Güney Rodezya’da “komünist parti” olmazdı.</p>

      <p class="paragraf-4">Kadınlar çoğu zaman hafızalardan, sonra da tarihten silinir giderler.</p>

      <p class="paragraf-4"><span>Gerçeği söylemek, söylememek ya da ne kadarını söyleyeceğine karar vermek bakış açısının değişmesinden daha önemsiz bir sorundur, çünkü farklı dönemlerde hayatınızı başka türlü görürsünüz; tıpkı, bir dağa tırmanırken her dönemeçte değişik bir manzarayla karşılaşmak gibi. Bu kitabı 30 yaşımdayken yazmış olsaydım, epey kavgacı bir belge olurdu. Kırklı yaşlarımda, umutsuzluk ve suçluluk feryatları olabilirdi: Aman Tanrım, şunu ya da bunu nasıl yapabildim? Şimdi dönüp o çocuğa, o kıza, o genç kadına giderek daha da mesafeli bir merakla bakıyorum. Yaşlıları geçmişlerine bakarken gözlemleyebilirsiniz.</span> <span class="char-style-override-14">Neden</span><span>? - diye soruyorlar kendi kendilerine.</span> <span class="char-style-override-14">Bu nasıl oldu</span><span>? Geçmişteki hallerime başkalarının gözünden bakmaya çalışıyorum, sonra da kendimi bunlardan birinin içine geri sokuyorum ve bir anda, şimdi yanlış olduğunu düşündüğüm düşünceler ve fikirlerin gerektirdiği coşkulu bir duygu mücadelesine batıyorum.</span></p>

      <p class="paragraf-4">Ayrıca, manzara da ustalık isteyen bir meseledir. Yazmaya başladığınız anda, soru ısrar etmeye başlar: Neden bunu hatırlıyorsun da, şunu hatırlamıyorsun? Neden uzun zaman önceki bir yılın bir bütün haftasını, ayını bütün detaylarıyla hatırlıyorsun da, sonrası kapkaranlık, simsiyah? <span class="char-style-override-14">Hatırladığın şeylerin, hatırlamadıklarından daha önemli olduğunu nereden biliyorsun?</span></p>

      <p class="paragraf-4">Hiçbir manzara olmadığını varsayın. Bu olabilir. Akşam yemeğinde, asla otobiyografi yazamayacağını çünkü hiçbir şey hatırlamadığını söyleyen bir adamla yan yana oturdum. Ne, hiçbir şey mi? Sadece oradan buradan kısa sahneler. Söylediğine göre hatıratı bir katedraldeki taş zeminin karanlığına lekeli pencerelerden yansıyan o küçük izler ve damlalar gibiydi. Geçmişin bu kadar kararmasını hayal etmekte zorlanıyorum. Bir kere denemek bile, belleğim sanki benliğim, kimliğimmiş gibi –ki, öyle olmadığına eminim– korkunç bir güvensizliğe kapılmama neden olabilirdi. Şimdi, geçmişi aklımdan tamamen silinmiş bir ülkeye geldiğimi hayal edebiliyorum: İdare edebilirdim. Ne de olsa bu, doğduğumuzda yaptığımız şey. Doğduğumuzda anılarımız olmuyor ya da yetişkinler öyle sanıyor. Sonra hayatımızı, belleğimizi oluşturmamız gerekiyor.</p>

      <p class="paragraf-4">“Ayrıca,” dedi geçmişine yeterince sarılamasa da, kesinlikle bütünleşmiş ve var görünen bu yemek arkadaşım, “küçük renk damlaları devamlı hareket ediyor, çünkü dışarıda güneş hareket halinde.”</p>

      <p class="paragraf-4">Doğru. Hareket ediyorlar. Unutuyorsunuz. Hatırlıyorsunuz. Bu kitap için gereken materyalleri incelerken, karanlıktan yüzler ve yerler belirdi. “Ulu Tanrım! Demek buradasın! Yıllardır seni düşünmemiştim!” Sadece perspektif değil, baktığınız şey de değişiyor.</p>

      <p class="paragraf-4">Herhangi bir şey hakkında yazı yazdığınız zaman –bir romanda, makalede– daha önce bilmediğiniz birçok şey öğrenirsiniz. Bu kitabı yazarken çok şey öğrendim. Tekrar tekrar, “Demek sebebi buydu? Neden bunu daha önce düşünmedim?” demek zorunda kaldım. Hatta, “Bir dakika... Öyle olmamıştı,” bile dedim. Bellek sadece kendini pohpohlayan değil, dikkatsiz ve tembel bir organ. Ayrıca, her zaman kendini pohpohlamıyor da. Birden çok kere, “Hayır, düşündüğüm kadar kötü değildim,” derken, bazen çok daha beter olduğumu keşfediyordum.</p>

      <p class="paragraf-4">Sonra –belki de en kötü kandırmaca buydu– geçmişlerimizi kendimiz yaratırız. Aklınızın gerçekten bunu yaptığını, küçük bir gerçek parçasını alıp, bundan bir masal yarattığını seyredebilirsiniz. Hayır, bunun yalnızca hikâyeyi anlatanların suçu olduğunu düşünmüyorum. Anne-babalar, “Seni deniz kenarına götürdük ve sen kumdan kale yaptın, <span class="char-style-override-14">hatırlamıyor musun</span>? - bak, burada fotoğrafı var,” der. Bunun üzerine çocuk bu sözcüklerden ve fotoğraftan bir anı oluşturur ve bu anı onun olur. Ancak güvendiğim bazı anlar, olaylar ve gerçek anılar var. Bunun nedeni, bir ölçüde, çocukluğumun büyük bir bölümünü aklımda olayları “düzenleyerek” geçirmem. Açıkçası, onların gerçeğini kabullenmemde ısrar eden yetişkinlere karşı kendi gerçeğimi oluşturmak için mücadele etmem gerekti. Doğru bildiklerimin öyle olmadığını itiraf etmem için bana baskı uygulanmıştı. Bu sonuca varıyorum. Yoksa yıllarca neden kafamı meşgul edeyim: Gerçek <span class="char-style-override-14">bu</span>, böyle oldu, buna sıkı sarıl, insanların seni ikna etmelerine, seni vazgeçirmelerine izin verme.</p>

      <p class="paragraf-4">Peki, neden bir otobiyografi? Savunma: Çünkü biyografiler yazılıyor. Bu zor bir iş, sanki yarı-karanlıkta düz ve çoğu zaman yorucu bir yolda yürüyorsunuz ama her an bir projektörün yakılabileceğini biliyorsunuz. Evet, gerçekten de iyi biyografi yazarları var, artık Britanya’dakilerin hemen hepsi öyle, zira biyografinin altın çağını yaşıyoruz. Gerçekten güzel yazılmış bir biyografiden daha iyi ne olabilir? Birçok roman, iyi bir biyografiyi geçemez.</p>

      <p class="paragraf-4"><span>Yeni bitirdiğimiz yılda, 1992 yılında, beş Amerikalı biyografi yazarının benim hakkımda kitap yazdığını duydum. Birinin adını hiç duymadım ve hiç tanışmadım. Zimbabve’de bir arkadaşım bana, birisinin biyografimi yazmak için “materyal topladığını” söyledi. Kimden? Uzun zaman önce ölen insanlardan mı? İki kere buluştuğum ve bu buluşmaların birinde şahsıma dikkatle gelişigüzel sorular soran bir kadın bana geçenlerde benim hakkımda bir kitap yazdığını ve kitabın yayımlanmak üzere olduğunu söyledi. Bir başkası ancak, romanlardaki sözde otobiyografi malzemesinden ve annemle-babam hakkındaki iki kısa monograftan bir kitap derliyor olabilir. Belki röportajlardan da yararlanıyordur. Bunlar hep yanlış bilgilerle dolu oluyor. Söylediğiniz her sözü kaydeden bir muhabirle birkaç saat geçirdikten sonra, makalenin veya röportajın birçok önemli hata içermesi ne kadar şaşırtıcı. Ancak gerçekler giderek daha az önem taşıyor ve bunun nedeni, bir ölçüde, yazarların, insanların fantezilerini üstüne asabileceğiniz çivilere benzemesi. Yazarların kendileri hakkında yazılan şeylerin bir yerden gerçekle bağlantılı olmalarına önem vermesi, bizlerin çocuksu olduğu anlamına mı geliyor? Belki geliyordur ve ben kesinlikle, her yıl tarihleri daha çok karıştırdığımı hissediyorum. Bir yıl aradan sonra Paris’e döndüğümde, daha önce de görüştüğüm bir kadın, benimle röportaj yaptı. Ona ilk makalesinin bir sürü uydurmadan oluştuğunu söyledim ve bana şöyle cevap verdi: “Fakat eğer bir makaleyi yetiştirmek için bir son teslim tarihiniz varsa ve elinizde yeterli materyal yoksa, siz de uydurmaz mıydınız?” Hayır desem inanmayacağı o kadar belliydi ki. Ve bu durum beni doğrudan sorunun özüne getiriyor. Bugünün edebi ortamında yetişen gençler, eskiden bazı şeylerin nasıl olduğuna inanamıyor. Şöyle bir cümle kurarsanız, kuşkulu bakışlarla karşılaşırsınız: “Bir zamanlar ciddi yayınevleri, ciddi yazarları için ciddi biyografi yazarları bulmaya çalışırdı.” Şimdi herkes, yayıncıların, ne kadar ikinci sınıf olursa olsun, sadece mümkün olduğunca çok sayıda biyografi yayınlamakla ilgilendiğine güveniyor ve bunu doğal karşılıyor, çünkü biyografiler çok satıyor. Yazarlar istedikleri kadar itiraz edebilirler; ama ne yazık ki, hayatlarımız bize ait değil.</span></p>

      <p class="paragraf-4">Eğer bir otobiyografi yazarak kendi hayatınıza sahip çıkmaya çalışırsanız, o anda, “Ama gerçek bu mu?” diye sormanız gerekir. Hayatımın bazı yönlerini daha iyi anlamaya çalışıyorum. Birincisi –başka ne olabilir?– annemle ilişkim, ancak şimdi ilgimi çeken şey o dar kişisel açı değil. Kendimi bildim bileli annemden hep endişeli bir kaçış içindeydim ve 14 yaşımdan itibaren, içten içe onun simgelediği her şeyden bir anlamda göç edercesine, inatla anneme hep karşı çıktım. Kızların büyümesi gerekiyor ama bu savaş hep bu kadar acımasız mıydı? Şimdi annemi, hayal kırıklığı yaratan yıllarını cesaretle ve onurla yaşayan trajik bir kişilik olarak görüyorum. Tabii, o zaman da onu trajik biri olarak görüyordum ama ona iyi davranamıyordum. Her gün, genç birinin, genellikle bir kızın, annesiyle babasına, ama daha çok annesine, zalimlik denebilecek düzeyde sıkıntı verdiğini görebilirsiniz, duyabilirsiniz. Sonradan, “Korkarım, ergenlik çağımda çok zor biriydim,” diyecekler. Bu savaşa oldukça olağanüstü derecede kötülük ve kincilik karışmaktadır. Tarihe ve geçmişteki romanlara bakıldığında, işlerin her zaman böyle olmadığı görülmektedir. Peki, ne oldu, neden şimdi? Antipatik olmak neden hak haline geldi?</p>

      <p class="paragraf-4">İkinci Dünya Savaşı’nda, kendi ülkesinde, Britanya’da hiçbir desteği olmadığı için, küçük çocuğuyla New York’a giden bir kadın arkadaşım var. Hayatını ressamlara modellik, bazen de mankenlik yaparak geçici işlerle kazanıyordu. New York dışında küçük bir kasabada yaşıyordu. Yoksuldu, yalnızdı ve 20 yaşında olduğundan, biraz eğlenmek istemişti. Bir kere, yalnızca bir kere, tam olarak bir kere, küçük oğlunu bir arkadaşına bırakıp, geceyi New York’ta geçirdi ve şafak sökene kadar eve dönmedi. Artık ergenlik çağına gelen bu çocuğun annesini son derece acı bir ifadeyle, “Beni geceler boyunca tek başıma bırakıp, eğlenmeye gittin,” diye suçlamasını dinlerdim. Dayağı onaylamayan bir ailenin küçük oğlu, ellerini reçel kavanozlarının üstündeki kâğıtların içinden geçirmekte ısrar edince, annesi parmaklarına vurmuştu. Sonradan bu olay, “Ben küçükken sen bana hep vururdun,” haline dönüştü. Bu önemsiz anılar durumu açıklıyor.</p>

      <p class="paragraf-4">Yıllarca, annemi, önceleri ateşli, sonradan soğuk ve katı bir şekilde suçlayarak yaşadım. Yaşanan acı ve ıstırap derin ve gerçekti. Ama şimdi kendi kendime, aslında olanları hangi beklentilerle, hangi vaatlerle karşılaştırıyordum diye soruyorum. Bu da endişelendiğim ikinci alan ve birincisiyle bağdaştırılması gerekiyor.</p>

      <p class="paragraf-4">Neden bütün hayatımı, otomatik olarak otoriteye karşı olan, “hükümete karşı olan”, her türlü otoritenin kötü olduğunu düşünen, kuşkulu veya parayla elde edilebilen güdüleri hükümete, düzene, yöneten sınıfa, yerel kasaba meclisine, müdüre veya müdire hanıma mal eden insanlarla geçirdim? Bu düşünce tarzı o kadar kökleşmiş ki, ancak tırmanarak dışarı çıkmaya çalıştığınız zaman, hayatınızın ne kadarının onun tarafından belirlendiğini anlıyorsunuz. Bu hafta çeşitli yaştaki insanlardan oluşan ve hepsi solcu olan (veya bir zamanlar solcu olan) bir grupla beraberdim. Birisi hükümetin bir şey yaptığını söyledi –oldukça iyi bir şey, fakat mesele bu değil– ve bir anda bütün yüzlerde hor gören bir ifade belirdi. Otomatik olarak. Düğmeye basılmış gibi. Bu bakışta, küçümsemeye veya alay etmeye benzeyen, <span class="char-style-override-14">Eh, insan başka ne bekleyebilir?</span> diyen bir tavır var. Bu, çok derinlerde olduğu için görünmez hale gelmiş bir inançtan, sanki bir söz verilmiş de buna ihanet edilmiş gibi düşünülmesinden kaynaklanıyor. Acaba Fransız Devrimi yüzünden miydi? Yoksa mutluluk peşinde koşmayı hak haline getiren, böylece mutluluğun, süper market tezgâhından kek almak kadar kolaylıkla elde edilebileceğini ima eden Amerikan Devrimi miydi? Bizim zamanımızda milyonlarca insan, kendilerine, hayatın daha özgür, daha dürüst, daha rahat, hep daha iyi olacağına dair bir söz verilmiş gibi davranıyordu - Kimin tarafından? Ne zaman? Reklamlar yalnızca aklımızda bu beklenti konumunu daha da mı sağlamlaştırıyor? Ancak tarihte her şey, savaştan, tiranlardan, hastalıktan, kötü zamanlardan, felaketlerden başka bir şey bekleyemeyeceğimizi gösteriyor, zaten güzel zamanlar da hep geçici oluyor. Hepsinin ötesinde, tarih bize, hiçbir şeyin uzun süre aynı şekilde kalmadığını söylemektedir. Her zaman yenilenen gökkuşağının ayakucunda altın bulmayı bekliyoruz. Bir toplu hayalin veya çılgınlığın parçası olduğumu hissediyorum. Kâfirleri öldürmek için Ortadoğu’yu yüzlerce yıl boyunca katleden Tanrı-severlerin var olduğu gerçeği gibi, bu da kesinlikle bugün çılgınca görünen kitlesel inançlar ve saplantıların bir parçasıdır.</p>

      <p class="paragraf-4">Bir süre önce okuduğum bir tarihçi, hükümete ve otoriteye duyulan güvensizliğin, hatta küçümsemenin kesinlikle Birinci Dünya Savaşı’ndan, generallerinin aptallığından ve yetersizliğinden ve Avrupa’nın genç erkeklerinin katledilmesinden kaynaklandığını iddia etmektedir.</p>

      <p class="paragraf-4">Gazeteciler veya tarihçiler geçmişle ilgili bir şey sormaya geldikleri zaman en zor an, onların yüzünde, “Buna nasıl inanabildiniz, ya da bunu nasıl yapabildiniz?” anlamına gelen ifadeyi gördüğüm an oluyor. Gerçekler kolaydır. Anlaşılması zor olan, bu gerçekleri mümkün kılan atmosferdir. “Bakın, biz buna inanmıştık...” (O zaman epeyce şapşalmışsınız!) “Hayır, anlamıyorsunuz, çok ateşli bir dönemdi...” (Demek ateşli diyorsunuz!) “O dönemin zehirli havasını solumadan bunu anlamanın zor olduğunu biliyorum.”</p>

      <p class="paragraf-4">Genel anlamda konuyla ilintili olan bir başka soru da şu: Ben bütün hayatım boyunca kral çıplak diyen çocukken, erkek kardeşimin hiçbir zaman, bir kere bile, otoriteyi kuşkuyla karşılamadığını veya eleştirmediğini nasıl açıklayabilirim?</p>

      <p class="paragraf-4">Lütfen unutmayın, kralın çıplak olduğunu görebilme yeteneği, diğer niteliklerinin fark edilmediği anlamına gelebilir.</p>

      <p class="paragraf-4">Bu kitabı dürüstçe yazmaya çalışıyorum. Ama 85 yaşında yazmış olsaydım, ne kadar farklı olurdu?<span class="dipp"><a class="footnote-link" href="#footnote-225-7" id="footnote-225-7-backlink">7</a></span></p>

      <p class="arabaslik-sol para-style-override-17"><span>3</span></p>

      <p class="paragraf-4">Ayaklar altında çiğnenen, büyük çirkin kıllı yüzleriyle, büyük pis dişlerini göstererek üzerinize eğilen ve koku alabilen dikkatsiz devleri ezen küçük bir şey. Diğer bütün tehlikelere karşı dikkatli olmaya çalışırken, göz kulak olduğunuz bir ayak, neredeyse sizin kadar büyüktür. Sizi yakalamak için kullandıkları eller nefesinizi kesebilir. İçinde koşuşturduğunuz odalar, arasında gezindiğiniz mobilyalar, pencereler, kapılar çok geniş, hiçbir şey sizin boyutunuzda değil, ama bir gün, kapının koluna veya dolabın kulpuna yetişecek kadar büyüyeceksiniz. Bunlar gerçek çocukluk anıları ve yetişkinlerle aynı hizada olduğunuz anılar, daha sonra icat edilmiş olanlardır. Yoğun fiziksellik, çocukluğun gerçeği budur.</p>

      <p class="paragraf-4">İlk anımı, iki yaşıma gelmeden yaşadım. Bu anıda devasa ve tehlikeli bir at giderek yükseliyor ve üstünde babam daha da yükseklere çıkıyor, başıyla omuzları gökyüzünde bir yerlere giriyor. Tahta bacağı, o gizli, büyük, sert, kaygan şey her zamanki gibi pantolonunun altında. Beni sıkıca kavrayan ellerin arasında yukarı kaldırılıp, babamın vücudunun önüne yerleştirilirken ve eyerin ön kısmını tutmam söylenirken –tutabilmek için parmaklarımı sert çıkıntıya uzatmam gerekiyor– ağlamamaya çalışıyorum. Atın ısısının, atın kokusunun, babamın kokusunun, bütün bu sıcak keskin kokuların içindeyim. At hareket ettiği zaman, ani bir sarsıntı oluyor ve başımla omuzlarımı babamın karnına yaslıyorum ve orada, babamın tahta bacağının sert kayışlarını hissediyorum. Çok fazla aşağıda olmayan yerden hızla kaldırıldığım için midem bulanıyor. İşte bu gerçek bir anı, şiddetli, kokulu - fiziksel.</p>

      <p class="paragraf-4">“Baban, bankaya giderken atın üstünde seni önüne oturturdu ve Marta bahçe kapısında bekler, seni alıp getirirdi. Buna bayılıyordun.” Belki de bayılıyordum, belki de yalnızca ilk seferinde hoşuma gitmemiş ve bu yüzden aklıma kazınmıştı. Bahçe kapısı bir fotoğrafta yer alıyor, zarif bir kemer ve onu da gerçek anıya ekledim. Hiç sevmediğim Marta’nın kollarına indirilme konusunda zihnimde hiçbir şey yok. O at gezintileri Kirmanşah’ta olmuş olmalı ve oradan ayrıldığımızda iki buçuk yaşındaydım.</p>

      <p class="paragraf-4">Dağ yamacındaki iri kaya parçalarına benzeyen keskin, dik taş basamaklar; onlar da bir fotoğrafta, fakat bunlara ilişkin anı, keskin kenarların tehdidi altında tehlikeli iniş hakkında.</p>

      <p class="paragraf-4"><span>Bir başka anı, gerçek, bana anlatılan veya fotoğraf albümünde bulunan bir şey değil. Bağrışan, gülüşen, bana sert bir şekilde soğuk su çarpan büyük çıplak solgun insanlarla dolu bir yüzme havuzu, büyük bir hazne. Çıplak bedenler, gürültücü ve şamatalı bir şekilde eğlenen annemle, zavallı bir şekilde büzüşmüş, suyun içinde sallanan veya sıçrayan şarapnel izli yarım bacak yüzünden yüzmekte zorlandığı için havuzun kenarına tutunmuş olan babamdı. Ve başkaları, zira havuz insan doluydu. Diğerleri çıplak değil, üstlerinde o dönemin ciddi yüzme kıyafetleri var, ama yetişkinler her zaman gündüzleri giyinip, sonra yatakta uzun kollu giysilerle yattıklarından, mayolarla soluk tenlerini sergileyerek, hoş olmayan bir görüntü oluşturuyorlar. Gevşek, sarkık göğüsler. Kollarının altında tüyler, keçeleşiyor veya suda dalgalanıyor. Bazen sırıtan ve zevkten bağıran bir yüzde sümük beliriyor. Sümük, zaten içinde kuruyan veya çürüyen yaprakların yanı sıra, bulutların kırık yansıması –gökyüzünde değil, burada– da bulunan suyun içine akıyor. Küçük çocuklar hep her şeylerini yerli yerinde tutmaya çalışıyorlar, dünyaları hep paramparça oluyor, içindeki her şey dolanıp duruyor, aldatıyor, yalan söylüyor. “Yazın her gün öğleden sonra yüzerdik. Hafta sonlarında da yüzme partilerimiz olurdu. Ah, ne kadar eğlenceliydi. Parti vermemizi hep çok severdin.” Annem, İran’daki hayatının, en güzel yıllarının yasını tutarken böyle söylerdi. “Seni de havuza, yanımıza alırdık ama çığlık atardın ve seni kenara bırakmak zorunda kalırdık. Su o kadar soğuktu ki! Dağ suyuydu. Dağlardan, taş kanallardan akarak gelirdi. Suya atlarken kesinlikle bağırmak zorundaydın! Havuzun her tarafında yıldız çiçeği yatakları vardı. İranlı bahçıvanlar harikaydı, her şeyi yetiştiriyorlardı.” Böylece neşeyle ve gülerek suya atladığınızı, sonra havuzdan dışarı çıkarıldığınızı hayal ediyorsunuz, rengârenk yıldız çiçeklerini görüyorsunuz ve yıldız çiçeklerini koparmanıza izin vermeyip sizi azarlayan İranlı bahçıvanları duyuyorsunuz, çünkü anneniz öyle dedi. Ancak gerçek, otantik olan anı, sütlü pudinge benzeyen, soğuk kokan kontrolden çıkmış suyun içinde çalkalanan devasa soluk bedenler, sağa sola savrulan solgun kollar, yüzünüze aniden çarpan sert, nefes kesen su. “Haydi, mızıkçılık yapma, cesur kızlar böyle saçma şeylere ağlamaz.”</span></p>

      <p class="paragraf-4"><span>Ya sonradan düzenlenmiş ya da ikna edildiğim ama büyük olasılıkla epeyce gerçek iki anı: 1960’larda, uyuşturucu denemeleri yaparken, kesinlikle tavsiye edilmeyen birini denedim. Önceden sıcak suya batırılmış ve ekşi jöle kıvamına gelmiş gündüzsefası tohumları yiyorsunuz, ama çok yemeniz gerekiyor. Ben altmıştan fazla tohum yedim. Midem bulandı ve ilham konusuna gelince, o kafayla keşfettiklerim de yazarlığımın normal hayal gücünü kullandığım zamandakilerden hallice değildi. O büyük, yüksek taş odalı büyük evden içimde neden bu kadar az şey kalmıştı, diye düşünüyordum. Orada doğmuştum. Yürümeyi orada öğrendim. Yine de, orada bir karyola, parmaklıklar arasında, bedenime uygun bir hücrede yattığımı hayal ettim ve taşın üstünde büyük ayakların yankısını duydum. Yerlerin taş, halıların seyrek, pencerelerin kocaman olduğunu ve dağlara baktığını, evin kışın soğuk olduğunu biliyordum. Karyola bağlanarak bu hale getirilmişti ve küçük bir çocuk her sesi yeni kulaklarla dinler, yetişkinler sesi kapatsa da, o hiçbir şeyi kaçırmaz.</span></p>

      <p class="paragraf-4">Diğer özel anı yararlıydı ve o zamandan beri de yararlı olmayı sürdürüyor. Meskalin aldım - yalnızca bir kere. İki arkadaşım dozu ayarlayıp yanıma oturdular. Pencereden dışarı atlayacağımdan veya benzer bir şey yapacağımdan korkuyorlardı, çünkü kısa bir süre önce, tanıdıkları biri öyle yapmıştı. O zaman öğrendiğim şey, içimde bulunan ve onlara deneyimimi sunduğum, kontrolüm altında olan, ama yalnızca içimde olanlara karşı bir koruma duygusuyla, artan bir çılgınlıkla gevezelik ettiğim için hostes (ev sahibesi) dediğim kişiliğin ne kadar güçlü olduğuydu. Bu zeki, yardımsever, dikkatli, beklentilere karşı anlayışlı hostes kişiliğim gerçekten çok kuvvetli. Bu, özbenlik için bir koruma, bir kalkan. Benimle röportaj yapılırken, fotoğrafım çekilirken ne kadar yararlı oldu, hâlâ da öyle - halk yararına kullanılan bir halk insanı. Fakat bütün o dostane yardımseverliğin ardında başka bir şey, bir gözlemci vardı. Hayatımın kamu malı olacağını ve bu konuda hiçbir şey yapamayacağımı düşündüğüm anlarda buraya çekiliyorum, buraya sığınıyorum. <span class="char-style-override-14">Buraya asla erişemeyeceksiniz, giremezsiniz, burası en son ve ihlal edilemeyecek özel yaşamım</span>. Buna yalnızlık diyorlar, burasının hiç kimseyle paylaşılmayan bir yer olduğunu söylüyorlar, ama son çare olarak gidebileceğimiz bir tek burası var. Ben, ben duygusu. Bu gözlemciye başka hiç kimse asla dokunamayacak, tadamayacak, hissedemeyecek, göremeyecek.</p>

      <p class="paragraf-4">O gün, gevezelik ederken, şöyle oluyor, böyle oluyor derken, yaşadığım bir deneyimi koruyordum. Yeniden doğuyordum. 1960’larda, bu tür “dini” deneyimler çok yaygındı. O dönemin jargonuyla - kendime “güzel bir doğum” yaptırıyordum. Gerçek doğum kötü bir şey olmakla kalmıyor, bana anlatılanlarla, daha da kötü bir hale getiriliyordu. Bu nedenle, hikâyeyi anlatan, güneşin ışıkla doğuşuna benzeyen ve sıcaklığın hızla, ışıkla aydınlatılmış devasa odaya girdiği bir doğum icat etti. Neden olmasın? Sabanın erken saatlerinde doğdum. Sonra bir kız çocuğu doğduğu için sevinenler grubu yarattım. Bu “oyunda” kız olarak adım, doktor tarafından konulmak yerine, aylar öncesinden planlanmıştı. Babam - şey, gerçekte nerelerdeydi? Beni kendisi doğuruyormuşçasına hasta olduğundan sağ salim doğduğumu öğrendikten sonra uyumuştu.</p>

      <p class="paragraf-4"><span>Bu “güzel” doğumun muhtemelen tedavi edici bir yanı vardı, ancak o zaman da, şimdi de değer verdiğim farklı kişiliklerin faaliyette olduğunu gösteriyordu. Bir tanesi keşfedilmiş değil, otantik olmalıydı, çünkü beklenmeyen bir kişilikti. Gözlerimin önünden, yani bütün deneyim boyunca, saatlerce, film şeridi gibi şahane, şık ve moda kıyafetler geçti. Sanki içimdeki moda tasarımcısı dışarı çıkıyordu. Bu kıyafetler benim değil, mankenlerin üzerindeydi. Ben hiçbir zaman böyle şeyler giymedim. Diğer kişi veya kişilik ağlayan bir çocuktu. Ağladım, ağladım, yanımda kalanlar çok endişelendi ama ağlamamın önemli olmadığını biliyordum. Yeterince ağlamıyorum; bu hep böyle oldu. Bu şekilde serbestçe ağlamak bir ödül ve mutluluktu. Şahane kıyafetlerden oluşan paralel resim galerisi ve hostesin zarif koruyucu sohbeti beni o kadar büyülemeseydi, o zavallı bebeği rahatlıkla kucağıma alıp sakinleştirebilirdim.</span></p>

      <p class="paragraf-4">Şu ağlayan çocuk... İşte o gerçek bir düşman. Kendine acıyan binlerce sahtekâr kılığına girerek yapışıyor, emiyor ve ben, uzun kollarından birini kessem ummadığım bir yerde hemen bir başkası peydahlanıyor.</p>

      <p class="paragraf-4">Uyuşturucuyu alınca küçük çocukların tatları, dokuları ve kokuları ne denli güçlü yaşadıklarını hatırlatan büyük bir duyu yoğunlaşması yaşıyorum. Uyuşturucunun etkisi kaybolurken, arkadaşlarım beni akşam yemeğine götürdüler ve çocukluğumda yediğim yemeklerin tadını hatırladım. Omlet dilimin üstünde patlayarak, yüzlerce tereyağı, yumurta ve baharat nüansına ayrıldı. Zaten hayatımın yarısına ulaşmışken –kırklı yaşlarımdaydım– tat alma yeteneğimin büyük bir kısmını kaybetmiştim. Hepimiz yaşlanmaktan korkarız çünkü zevkimizi kaybedeceğiz, tatsızlaşacağız. Ancak bunların hepsini yaşarken, yavaş yavaş ve fark etmeden kaybedersiniz. Küçük bir çocuk aynı omletten bir yetişkinden çok farklı bir tat alır. Isı, deriyi deşerek havasız bırakır ve yakar, küçük uzantıları sallandırır ve büzüştürür. Soğuk, donuk su gibi çarpar. Kokular burnu zevkle şişirir, tiksintiyle kırıştırır. Gürültüler, sesler, <span class="char-style-override-14">beni dinle</span> diye haykırarak, ısrar ederek, tehdit ederek içkulağı doldurur. Çocuklar ve yetişkinler aynı duyu dünyasında yaşamazlar.</p>

      <p class="paragraf-4"><span>Kirmanşah’ta çok uçlarda havalar yaşadığımızı hatırlamıyorum, sadece bana öyle anlatıldı. Çok sıcaktı. Çok soğuktu. Hemen her zaman çok kuruydu. “Hava o kadar kuruydu ki, hizmetçiler, evin arkasındaki toprağın üstüne evde kalan sulu yemekleri atıyorlardı ve öğlen olduğunda sadece toz kalıyordu.” “Kirmanşah’ta çamaşırlar sabahın erken saatlerinde dışarı asılır ve saat ona kadar kupkuru olurdu.”</span></p>

      <p class="paragraf-4">O evde, İranlı hizmetçileri saymazsak, üç yetişkin vardı. Biri Amerikalı bir arkadaştı ve petrol işinde çalışıyordu. Yıllarca, Amerikalı bir erkeğin sesinin neden ayartıcı, aldatıcı, sakinleştirici, aklı başında bir kadının inanacağından daha da fazlasını vaat eder gibi geldiğini merak ettim hep. Sonunda, bariz açıklamayı görüverdim ve bir kez daha, istemeye istemeye, hayatımızı, hatırlamadığımız seslerin, dokunuşların ve tehditlerin yönettiğine inandım.</p>

      <p class="paragraf-4"><span>Geçerliliği kesinlikle onaylanmış dördüncü anım, Kirmanşah’tan Tahran’a arabayla yaptığımız yolculuk. O dönemde İran’da çok fazla araba yoktu. Kervanlar, atlar, katırlar ve eşekler için yapılmış yollarda dağları aştık. Açık bir arabaydı. Yan taraftan dışarıyı seyretmiş, sert brandaya yapışarak aşağıya, uçurumlardan aşağıya, tamamen kayalık olan vadilere ve özellikle, hemen yanında oyuncaklarımdan birine benzeyen bir köy bulunan kayalık bir çukura bakmıştım. İçimde yarattığı korku nedeniyle, o vadiyi şimdi görsem hatırlardım. Araba dağın etrafını dolanan yolun kenarından ilerliyordu ve tekerlekler boşluğun ucundaydı. Sonra kayalık bir köşe arabanın önünü kesti. Yetişkinler zorlukla arabadan indiler, çünkü annem karnı burnunda hamileydi ve babamın biçimsiz tahta bacağıyla manevra yapması gerekmişti. Beni arabanın arkasındaki branda örtünün üstünden indirdiler ve babamın bacaklarının arkasına gizlenerek, bir kolumu gerçek sıcak insan bacağına, diğerini de ölü bacağın sert tahtasına doladım. Sonra da bacakların arasından baktım. Bu arada sürücü (kim?) arabayı öne sürerken, bir tekerleği, yolun çöken dış kenarındaydı. Mavi gökyüzüne doğru sürüyormuş gibiydi... Bunun korkusu, arabayı seyretmek, devrilecek mi, dağdan aşağı yuvarlanacak mı, diye merak etmek... Hemen üstümüzde, bir çocuğu kapıp kaçabilecek büyüklükte bir kartal duruyordu ve bana bakıyordu. “Baba, baba, şu büyük kuşa bak,” ama kuş beni kapıp uçmadı ve araba uçuruma yuvarlanmadı. Göz açıp kapayıncaya kadar Tahran’daki Edward dönemine ait kreşe geldik ve kısa bir süre sonra erkek kardeşim doğdu.</span></p>

      <p class="paragraf-4">Annem bizi yetiştirirken, Montessori’nin sevecen baskısını kullanmayı planlamıştı ama o dönemde hem Kirmanşah’taki, hem de Tahran’daki kreşlerde, Doktor Truby King’in katı disiplini egemendi. Kitabı çok sayıda anne-baba için yasa olan ve etkisi yaşlı hemşirelerin ve bakıcıların söylemlerinde hâlâ duyulabilen Doktor King Yeni Zelandalıydı. “Disiplin sağlamalısınız - önemli olan bu.” Truby King, annemin ve babamın çocukluğunun soğuk ve katı disiplininin devamıydı. Eminim annem bunu hiç görmedi, sadece bütün iyi anne-babaların yaptığını yapıyordu. Aile ilişkilerinde mükemmellik adına o kılavuzu okumak bile acı verici.</p>

      <p class="paragraf-4">Beslenmeyi ele alın. Bebeğin, gece gündüz iki saatte bir, sonra da üç saatte bir emzirilmesi gerekiyordu. Bu zamanlamaya uymanın amacı ve hedefi, bebeğin üç veya dört saatlik aralıklarla günde dört veya altı kere beslenmesini sağlamaktı. Aradaki süreçte bebek ağlamaya ve haykırmaya terk edilecekti. Aksi takdirde, bebeğin borusu ötecek, bebeğin sözü geçecek, bebeğin karakteri hayatı boyu bozulacak, şımaracak, yumuşak, rahatına düşkün biri olacak ve hepsinden önemlisi, bebek annesinin “üstüne” çıkacaktı. Bebek, emzirmeler arasında asla kucağa alınmamalıydı. Bebek başından itibaren, neyin ne olduğunu ve kimin borusunun öttüğünü öğrenmeli ve bu önemli talimat, bebek, kesinlikle anne-babasının yatak odasında değil, kendi odasındaki beşikte tek başına yatarken uygulanmalıydı. Kız veya erkek, bebek yerini öğrenmeli, evrendeki konumunu –yalnız olduğunu– anlamalıydı.</p>

      <p class="paragraf-4">Benim durumumda, annemin bana neşeyle, tekrar tekrar anlattığı üzere, hayatımın ilk on ayında aç kalmıştım çünkü annem, savaştan sonra çok bitkin durumda olduğu için, beni emzirememiş, onun yerine İngiliz standartlarına göre sulandırılmış inek sütüyle beslemişti. Fakat İran’daki inek sütü, İngiltere’deki inek sütünün ancak yarısı kadar yararlıydı. “Bütün gün, bütün gece bağırıp çağırıyordun.”</p>

      <p class="paragraf-4">Belki de, ama fotoğraflarda bir deri bir kemik kalmış bir çocuk olarak görünmüyorum. Oldukça tombik ve neşeli görünüyorum. Annem neden küçük kızına, bu kadar sık ve neşeli bir şekilde, bütün bebekliği boyunca annesi tarafından aç bırakıldığını anlatmak ihtiyacı duymuştu? Sanırım burada, dramatik olma duygusu ağır basmış olmalı. Her şeyin, her zaman dünyaya bir drama olarak sunulması beni –ve babamı– sinirden deli ediyordu. Annemin sürekli rol yapmasına değil, böyle yaptığının farkında değilmiş gibi davranmasına bozuluyordum. Fakat onun dediği olsun: Ben daima aç bir bebek idiysem de, bana pek zararı olmamış gibiydi.</p>

      <p class="paragraf-4">Gelelim, tuvalet eğitimine, karakter oluşumunun anahtarına. İster inanın, ister inanmayın, bebeğin doğduğu andan itibaren, her gün belirli saatlerle oturağa tutulması tavsiye ediliyordu. “Bir aylık olduğunda, tertemizdin!” Buna inanabiliyor musunuz? Ben inanmıyorum, fakat sesindeki zafer tonu, bir bebeğin bağırsaklarından çok daha fazlasına karşı kazanılmış zaferleri yansıtıyordu. Temizlik, imandan gelir. (Kuran’da da buna benzer ifadeler vardır.) Küçük bir bebeğin, fonksiyonları üzerinde hiçbir kontrolü yoktur. Ama eğer bir bebeği, teşvik edici sözlerle sabırlı bir şekilde, oturağın soğuk kenarını hatırlatıcı olarak kullanarak “tutarsanız”, bir yandan da, tasta tıngırtı sesi çıkarmaya yetecek yükseklikten sürahiyle su dökerken, karnını yavaşça ovarsanız, bebek mecbur kalacaktır. Düşünün, Britanya İmparatorluğu’nun bir ucundan diğerine, haritanın pembeye boyalı olduğu her yerde, İngiliz kadınlar veya hemşireleri minicik bebekleri “tutuyorlardı.”</p>

      <p class="paragraf-4">Bütün bunların beni takıntılı derecede temiz, titiz ve düzen hastası yaptığını düşünebilirsiniz. Hayır. Dağınığım, düzensizliği hoşgörüyle karşılarım, ama bazı küçük ve yararlı konularda takıntılıyım, mesela günlük tutma konusunda.</p>

      <p class="paragraf-4">Hatırladığım ilk canlı anım –erkek kardeşimin doğumu değil– benim bebekle tanıştırılmam. İki buçuk yaşındaydım. Lambalarla aydınlatılmış, tavanı gölgeli ve çok yukarıda olan kocaman odada, başımla aynı hizada kocaman bir yatağın üstünde babam yatıyordu, çünkü yine hastaydı. Bu günlerde, erkek loğusalığı hakkında espriler yapacaklardı. Kadınların, doğumdan sonra en az bir ay, tercihen altı hafta süreyle yatakta kalması ve bu süre içinde devamlı olarak belden dize kadar sert bir bezle sıkıca bağlanması gerekiyordu. Enerjik annemin bunu kabul ettiğine inanmak çok zordu ve annem, kabarık beyaz noktalı beyaz muslin farbalalarla kaplı büyük bir beşiğin yanında duruyordu. Beşik benim boyumu epeyce aşıyordu ve annem beşiğin üzerinden bana eğilip, inandırıcı bir şekilde, “Bu senin bebeğin, Doris, onu sevmek zorundasın,” diyordu. Farbalaların derinliklerinden kundaklanmış bir bebek çıkarıp bana yaklaştırdı. Aptal olsaydım, bebeği tuttuğuma inanabilirdim. Bebeği hatırlamıyorum. Öfke ve kırgınlık içindeydim. Bu benim bebeğim değildi. Onların bebeğiydi. Fakat o inandırıcı yalancı sesin hiç susmadan devam ettiğini şimdi bile duyabiliyorum ve ben pes edinceye kadar da sürecekti. Hâlâ son derece kuvvetli olan bu isyankâr öfkenin gücü bana, yalan söylenerek ne hissetmem gerektiğinin kesinlikle ilk defa söylenmediğini gösteriyordu. Çünkü bu benim bebeğim değildi. Belli ki değildi. Muhtemelen Truby King, hatta Montessori, pabucu dama atılan büyük çocuğun kandırılarak sevmeye zorlanmasını, böylece kıskançlığın akıllıca atlatılmasını tavsiye ediyordu. Bu yüzden annemden nefret ettim. Kesinlikle nefret ettim. Ama çaresizdim. İster istemez bebeği sevdim. O bebeği sevdim, sonra çocuğu, sonra o küçük oğlanı en tutkulu koruyucu sevgiyle sevdim. Bu sadece otantik bir anı değil, bunca zamandan sonra bile her detay mevcut, aynı zamanda çıkarsama. Bu olayla ve benzer olaylarla, duygusal hayatım sonsuza dek belirlendi.</p>

      <p class="paragraf-4">İhtiyacınız olan tek şey sevgi. Sevgi ihtiyacınız olan tek şey. Annemin yöntemlerini bize açıklarken sık sık söylediği gibi, çocuklar sevgiyle idare edilmeliydi. Annem çocukken sevgi görmemişti ve bizim de aynı şekilde sevgiden mahrum kalmamamızı sağlamaya çalışıyordu. Sorun şuydu, sevgi, sevgi deneyimiyle doldurulması gereken bir sözcük. Hatırladığım şeyler, sert bir şekilde saran eller, sabırsız kollar ve annemin tekrar tekrar kız istemediğini, erkek istediğini söyleyen sesi. Başından itibaren annemin küçük kardeşimi koşulsuz bir şekilde sevdiğini ve beni sevmediğini biliyordum.</p>

      <p class="paragraf-4">İşin doğrusu, çocukluğumun ilk dönemleri beni yıllar boyunca, yürüyen bir yaralı haline getirmişti. Bu dramatik ve oldukça antipatik bir yorum olabilir ama bugünlerde her olayı “istismar edilmişlik” kanıtı olarak göstermek isteyen saplantılı kişiler için kolay bir kurban olmama neden olsa da sonuna kadar savunabileceğim bir ifade. Aslında onlar genellikle cinsel istismardan bahsediyorlardı. Eğer istismar edilmediğinizi söylerseniz hemen, belirli türde analistler tarafından kullanılan o bilgiç gülümsemeyi takınırlar. Fakat bu histerik kitlesel hareketler aniden belirip kayboluyor, başka bir şeye, hatta belki çocukların cinsel olarak istismarının değil (ki bunun, bazı insanların inanmak istediği kadar yaygın olmadığına inanıyorum), aksine yaygın olarak görülen, insanlık hali olan, herkesin çocukluğunun parçası olan duygusal acıların incelenmesine dönüşüyor. Bazı psikolojik baskıların, hatta iyi niyetli olanların bile, fiziksel acı kadar hasar verebileceğine inanıyorum. Nasıl oluyorsa, bütün hayatım boyunca, kötü bir çocukluk geçiren insanları (neredeyse, geleneksel olarak kötü bir çocukluk geçiren, diye yazacaktım) daha iyi anladım, kendimi onların yanında daha rahat hissettim ve bazen onlarla birlikte yaşadım. Evlat edinilmişler, sonra da ihmal edilmişlerdi, çocuk yurdunda veya yetimhanede kalmışlar, annelerle babalar arasındaki vahşi iktidar oyunlarında pazarlık unsuru olmuşlar, çok küçükken acımasız veya soğuk okullara gönderilmişlerdi - şimdi bir yerlere varıyor olabiliriz, ama bu orijinal değil, gecikmiş bir acıydı. Bütün bu insanlar panik halinde evden kaçtıktan veya bir çöküntüden sonra, kendilerini toparlamışlardı. Yıllar boyunca arkadaşlarım neredeyse tamamen kendi ailelerini oluşturan insanlardı. O zamanlar, bu pek yaygın değildi ama şimdi yaygın. Dünya savaşlarla, iç savaşlarla, kıtlıklarla, salgınlarla o kadar dolu ki, bu evsizler barksızlar milyonlara ulaştı. Bu insanlar kendilerine bir aile kuruyorlar. Her birinde, büyük ya da küçük, duygusal bir boşluk bulunuyor.</p>

      <p class="paragraf-4">Yine de annem, dikkatli ve çalışkandı, hep kendince en iyisini yapmaya çalışırdı. İyi kalpli, metin, soğukkanlı biriydi. Çocuklarına asla vurmadı. Sık sık sevgiden bahsederdi. Kendisinin hiç görmediği şefkat ise endişelenmek, üzerine titremek, kardeşimi “nazik” yaparak hep bakıma gereksinim duyar gale getirmek, beni ise bir dönem gerçekten hasta etmek olarak ortaya çıktı.</p>

      <p class="paragraf-4">Babam sevecendi ama duyarlı değildi. Ne annem ne de babam duygu gösterisinden hoşlanıyordu. Annemin kızı ona benzeseydi, aynı hamurdan yapılmış olsaydı, her şey yolunda gidebilirdi. Fakat aşırı duyarlı, her zaman gözlemleyen ve yargılayan, mücadele eden, aşırı duygusal, sevgiye aç bir çocuk sahibi olması onun talihsizliğiydi. Bir değil, birçok kusuru olan bir çocuk.</p>

      <p class="paragraf-4">Tahran’daki bebek odası İngiliz, Edward tarzındaydı, pekâlâ Londra’da da olabilirdi. Kare şeklinde, yüksek, hurdalık gibi ağır mobilyalarla doldurulmuş devasa bir oda. Şöminede şiddetli ve canlı bir ateş yanıyor, kapı gibi duran pirinç ızgarayla, odadan ve meraklı çocuklardan korunuyor. Pirinç parmaklıkların üzerine ütülenerek katlanmış giysiler ve bebek bezleri asılmış, havalandırılıyor. Tahtadan yapılmış katlanan bir askılık pamuklar, bezler, giysilerle doluydu: biberonlar, başka bezler, fanilalar, kundaklar, yünlüler, elbiseler, çoraplar, başlıklar, ceketler, battaniyeler. Bütün bu giysiler odanın o tarafında bir duvar oluşturmuştu ve bunların arkasında, asıl duvarda, yünlü, patiska, koton, ipek, pazen ceketler, elbiseler, iç çamaşırlarıyla dolu dolaplar vardı. Yüzlerce eşya vardı, her şeyden düzinelerce bulunuyordu. Bu giysiler, geniş koltukların arasında alçakta duran oturaklarda ve yapı iskelesi gibi yüksek mama sandalyelerinde oturan iki küçük çocuk için gerekiyordu. O odadaki havada her türlü koku vardı. Yeni ütülenmiş kumaş kokusu, vazelin, Elliman’s Embrocation kas losyonu, balıkyağı, bademyağı, kâfuryağı, Pears sabunu, lavabodaki bakır sürahi ve leğenden burun deliklerini açan keskin koku, alevlerin havasız kokusu, biberonlarla sütü ısıtan küçük ocaktan gelen parafin kokusu, küçük popoların ancak kısmen kapatabildiği iki oturağın içindekilerin kokusu. Ağır perdeler toz tutuyor, bunların arkasındaki muslin perdeler sabun kokuyor ve mobilya cilasının ahşap kokusu da hissediliyor. Perdelerin üzerinde mavi ve pembe ce-e pencereleri ve lambalar var, fakat bunun dışında her şey, ama her şey bembeyaz. Kokulu beyazlık insanı boğuyor.</p>

      <p class="paragraf-4">Önce minik kız, sonra kızın her yaptığını yapan bebek, popolarını oturaktan kaldırıyor ve odadaki kadınlar haykırarak sevgi gösterisinde bulunuyorlar. Harry <span class="char-style-override-14">iyi</span> bir çocuk, Doris <span class="char-style-override-14">iyi</span> bir çocuk.</p>

      <p class="paragraf-4">Gece gündüz sürekli olarak yapılan bu onaylama o kadar değerliydi ki, Doris resmi bir sefaret yemeğine elinde oturağıyla gelip, “Dodis iyi bir çocuk,” açıklamasını yapmıştı. Aynı ben, yıllar sonra, ertesi gün yayıncıya ulaşması gereken romanı bitirdiğim zaman, gece rüyamda yayıncının, Jonathan Cape’in bürosuna, elimde, içinde romanın elyazması taslağı bulunan oturağımı tutarak girmeseydim, bu rüyaya fazla önem vermezdim. Doris iyi bir çocuktu. Başarılı olmanın, sevgi ve şefkate değer biri olduğunu kanıtlamanın coşkusunu taşıyordu.</p>

      <p class="paragraf-4">Bunu, yayıncılarla yazarlar arasındaki hiç de basit olmayan ilişkiyi anlamama yardımcı olan bir katkı olarak sunuyorum. (Konudan uzak olanlar için tekrar vurgulamakta yarar var, söylediklerine göre bu yorumlanmak için mükemmel bir rüya.)</p>

      <p class="paragraf-4">Bebek odasında iki kadın vardı. Annem iriyarı, sert bir kadındı, etkinlik abidesi gibiydi ve acımasız bir enerji yayıyordu. Dikkatimin bir bölümü hep onun üzerindeydi, çünkü yanlışlıkla beni devirip üstüme basmasından korkardım. Yetişkinlerin ufak tefek olarak değerlendireceği diğer kadından daha uzun ve iriydi. Bu diğer kadın, dadı Marta’ydı. Marta Suriyeliydi, aksi ve yaşlı bir kadındı. Sadece Fransızca konuşurdu. Bu durum, çocuklarına iyi bir eğitim vermekte kararlı olan annemi memnun ediyordu. Okumanın dışında hiçbir şey yapmamış, yalnızca lokantada ya da bir takside, “Ne-gü-zel-bir-gün, nerede oturuyorsunuz?” düzeyi dışında hiç konuşmamış olsam da bu benim Fransızcaya karşı doğal bir yatkınlığa sahip olmamı sağladı mı acaba? Evet, denilebilir, zira öğrenme girişiminde bulunduğum diğer bütün diller, ne kadar uğraşırsam uğraşayım, Fransızca tarafından bastırılıyordu. Aklıma gelen ilk kelime Fransızca oluyor ve beynimden kazınması gerekiyor. Çoğunlukla bebek sözcükleri, bebek odası sohbetleri.</p>

      <p class="paragraf-4"><span>Kendisine bir fotoğrafın bile çok görüldüğü Emily Flower ve oğlunun sevmediği, öldüğü yıl kocasının tekrar evlendiği Caroline May Batley’i merak ettiğim gibi bugün, İngiliz ailesinde dadı olmak zorunda kalmış Marta’yı da daha iyi tanımak istiyorum. “Yaşlı Marta.” Ama fotoğraflarda o kadar yaşlı görünmüyor. Hangi savaş, felaket, kıtlık, kişisel talihsizlik, onu, sıkıntılarının ve yalnızlığının dilini kışkırttığı ve ellerini sertleştirerek zalimleştirdiği sert İngiliz bebek odasında çalışmaya zorlamıştı? En azından benimleyken. “Bebek benim çocuğum, madam. Doris benim çocuğum değil. Doris sizin çocuğunuz. Ama bebek benim.” Marta böyle söylüyordu. Sık sık. Ve bu bana sık sık hatırlatılmıştı, bütün çocukluğum boyunca, hem de bu tür bilgilere her zaman eşlik eden keyifle. Şimdi, yetersizliklerimi kanıtlamaktan zevk almasını sadece duyarsızlık olarak değil –ki, öyleydi– annemin doğal abartılı tavırlarının bir başka örneği olarak görüyorum. Annem aktris olabilirdi ama onun, bunun farkında olmadığından eminim. İyi bir kızın hemşire olması utanç verici bir şeyse, sahneye çıkmak daha ne kadar kötü olabilirdi? John William utancından ölebilirdi. Ancak içinde doğuştan bir yetenek vardı. Annem, Tahran’daki bebek odasından yıllar sonra, Marta’yı, sinirli, azarlayan yaşlı kadını canlandırırdı. “Onun sana vurmasını ve çimdiklemesini engellemek zorunda kalırdım.” Bebeğe hiç vurmazdı. Bebeği, ona vuramayacak kadar çok seviyordu. “Méchante, tu es méchante!”</span><span class="dipp"><a class="footnote-link" href="#footnote-225-8" id="footnote-225-8-backlink">8</a></span> <span>diye terslerdi annem beni Marta’nın sesiyle. Ayrıca annemin, babasıyla neler yaşadığını da biliyordum, sonra ağzı kendini beğenmiş tatsız sözlerle dolu o soğuk öfkeli adam haline gelmiş, korkmuş küçük kız da dimdik karşısında durup, cesurca otoritenin suratına bakıyordu.</span></p>

      <p class="paragraf-4">Annem, babası ona sert davrandığı zaman ağlamamıştı; onun istediği her şeyi ve daha da fazlasını yaparak ona karşı çıkmıştı. Oysa ben Marta’yla, bebek odasındaki haklarım için mücadele etmiştim ve sevilmeyen çocuklar “iyi” veya “kibar” değildir. Çocuğu kim seviyordu? Babası. Erkeklik, tütün, ter kokusu, baba kokusu onu güvenle sarıyordu.</p>

      <p class="paragraf-4"><span class="char-style-override-14">Memoirs of a Survivor</span><span class="dipp"><a class="footnote-link" href="#footnote-225-9" id="footnote-225-9-backlink">9</a></span> kitabını yazdığım zaman bunu, “Bir Otobiyografi Girişimi” olarak nitelendirdim, ama hiç kimse ilgilenmedi. Yabancı yayıncılar, bu yorumu kapak sayfasından çıkardılar ve bir süre sonra hiç kimse İngilizce tekrar-basımlarda koymayı akıl etmedi. İnsanlar utanıyormuş gibiydi. Anlamadıklarını söylediler. Binlerce yıldır bizler –insanlık– kendimize hikâyeler ve masallar anlattık ve bunlar hep analojiler ve metaforlar, kıssalar ve alegoriler içeriyordu; anlaşılmaz ve iki anlamlıydı; ima ediyor ve dokunduruyordu, camın içinde gölge gibi ilerliyordu. Ancak Gerçekçi Roman’dan üç yüzyıl sonra, birçok insanda, beynin bu kısmı körelmiş.</p>

      <p class="paragraf-4">Bana göre, hiçbir şey bu romanın planından daha basit olamaz. Orta yaşlı bir insan –cinsiyeti fark etmiyor– kendi yetişme sürecini gözlemlemektedir. Benim hayatım boyunca olduğu gibi, genel koşullarda sürekli bir kötüleşme yaşanır. Gençlik çeteleri ve anarşik insanların temsil ettiği şiddet ve vahşet dalgaları gelip geçer, akıp gider ve kaybolur. Bunlar Hitler, Mussolini, komünizm, beyaz üstünlüğü, bir süre dil uzatılamaz görünen, ama sonra çöken acımasız fikirler sistemlerin yarattığı savaşlar ve eylemlerdir. Bu arada duvarın arkasında başka şeyler olur. Yıkılan duvar eski bir simgedir, belki de en eski. Bir hikâye oluşturduğunuz ve bir sembole veya analojiye ihtiyaç duyduğunuz zaman, yapabileceğiniz en iyi şey, her zaman en eski ve en tanınmış olanı seçmektir. Bunun nedeni, zaten ortada, insanların aklında olması, prototip olması ve kolaylıkla gündelik yaşamdan oraya yolunu kolayca bulur. Benim duvarımın arkasında, iki farklı türde bellek oynatılıyordu, seri halinde rüyalar gibi. Bir tarafta genel diyebileceğiniz, birçok insan tarafından paylaşılan, iyi bildiğiniz ev gibi toplumsal hayaller vardır, ama sonra içinde boş odalar, tek parça zeminler veya orada olduğunu bilmediğiniz başka evler bile bulursunuz, ya da bahçelerin altında bahçeler olduğuna veya hayatınızda hiç bilmediğiniz yerlere gittiğinize ilişkin rüyalar görürsünüz. Diğer tarafta kişisel anılar, kişisel hayaller vardı. Yıllarca rüyalar aracılığıyla anlatılan bir kitap, kişisel tarih yazıp yazamayacağımı merak ettim, çünkü rüyalarımı gayet iyi hatırlıyorum ve hatta bazen not tutup sakladım. Graham Greene buna benzer bir şey denedi. Böylesi bir rüya otobiyografisi fikri, <span class="char-style-override-14">Memoirs of a Survivor</span>’da duvarın ardındaki dünya oldu. Tahran’daki çocuk odasını ve annemle babamın karakterlerini kullanırken, hem abarttım hem de geliştirdim çünkü bu, rüya dünyasına uygundu. Kitapta annemin, “Kendimi çocuklarıma feda ettim,” diye tanımladığı halini kullandım. Kadınlar o günlerde bunu söylerken hiç çekinmiyorlardı. Çoğu artık psikolojik olarak çok sofistike. Çaresizce şikâyet eden kadını ilk kez annemde tanıdım, sonra sık sık, bazen de arkadaş biçiminde hayatıma girdi. Sürekli çocuklarının ne kadar büyük bir yük olduğunu, bütün gücünü tükettiklerini, hiç tatmin olamadığını ve takdir edilmediğini, bir annenin dışında hiç kimsenin, değerli yeteneklerini ve enerjisini sünger gibi emen nankör çocuklarına kendinden ne kadar çok şey vermek zorunda kaldığını bilemeyeceğini anlatır.</p>

      <p class="paragraf-4">Sorun, bu tür konuşmaların çocukların önünde, sanki yoklarmış gibi, duyamazlarmış gibi, onların nasıl yük olduklarının, yaşamını emdiklerinin dünyaya ilan edilmesidir. “İstismar”, zalimlik ve diğer her şey hakkında anı bulmak gerekmiyor. Annem sosyal sesiyle hiç durmadan bir misafiriyle çocukları hakkında konuşurken, onu nasıl küçük düşürdüklerini ve tükettiklerini, kendi yeteneklerinin tümünün kullanılmadan çürüyüp gittiğini, özellikle küçük kızın (çok zor ve yaramaz bir çocuktu!) hayatını nasıl zehir ettiğini anlatırken, babamın dizine, metal ve tahta dizine değil, gerçek dizine yaslandığımı gayet iyi hatırlıyorum; gerçi kaç yaşında olduğumu bilmiyorum. Tabii ona karşı soğuk bir nefretle yanıp tutuşuyordum. Onu o anda, oracıkta öldürebilirdim. Sonra bu duyguyu bezginlik ve burukluk izledi. Nasıl sanki ben orada yokmuşum gibi, bu şekilde konuşabilirdi? Ve çok sevdiğim küçük kardeşimden nasıl büyük bir yükmüş gibi bahsedebilirdi? Riyakârlık - çünkü oğlunu çok seviyordu ve bunu söylüyordu. Beni nasıl bu şekilde küçümseyebilir, küçültebilir, bana nasıl ihanet edebilir? Hem de yalnızca bir misafire... Babamın, annemin böyle yapmasından hoşlanmadığını biliyor, onun hissettiklerinin benim içime aktığını hissedebiliyordum. Babam bu katı, ağır duyarsızlık yumrusu yüzünden, ne yaptığını bilmiyormuş gibi görünen karısı yüzünden acı çekiyordu.</p>

      <p class="paragraf-4">Yine de, annem ne yapıyordu? Başka kadınların yaptığından fazlasını yapmıyordu. Kadınların sık sık yaptığı şeyi yapıyordu. Her yerde, trenlerde ve otobüslerde, sokaklarda, mağazalarda, çocuklarını ellerini tutarak çekiştirirken veya pusetlerinde kabaca iteklerken bu şekilde konuştuklarını duyabilirsiniz. Yakınırlar, dırdır ederler ve bu arada kulaklarının olmadığı varsayılan çocuklarına, annelerini nasıl mahvettiklerini, annelerinin onları istemediğini ve –bu şekilde konuşurken başka ne demek isteyebilir?– onları doğurarak ne kadar büyük bir hata yaptıklarını anlatırlar.</p>

      <p class="paragraf-4">Dirençli ve duyarsız çocukların bile, varlıklarına yapılan bu saldırıya kayıtsız kalabileceğine inanmıyorum.</p>

      <p class="paragraf-4">Ancak ben aşırı derecede duyarlı bir şekilde doğmuşum. Veya dirençli ve becerikli eller tarafından sindirilmiştim.</p>

      <p class="paragraf-4">Babamsa, karısının gafleti yüzünden her zaman sıkıntıdaydı ve baskı altında büzülüyordu. Yoksa becerikli Caroline May onu da mı sindirmişti? Peki, ailesindeki bütün o diğer melankolik, önsezili, yarı-şair insanlara ne oldu? Yoksa takıntı geni denilen bir şey mi var ve insanlar fazlasıyla ince derili, yani aşırı duyarlı doğabiliyor mu?</p>

      <p class="paragraf-4">Bütün bildiğim, kesin, açık ve doğrudan, hiçbir şekilde uydurulmadan veya türetilmeden, babamın nasıl oturup etrafında yaşanan olayları ve kişileri hafif, keyifli, alaycı bir gülümsemeyle izlediğini hatırladığım. (Romancının dünyaya bakışına eşdeğer olan bir gülümseme.) Asık suratlı yaşlı bakıcı Marta ve annem olan iri, telaşlı kadın içimde sürünerek bir yerlere gidip saklanma isteği yarattığı veya elimde olsaydı öldürmek isteyeceğim kadar kendilerinden nefret etmeme neden oldukları zaman sığındığım kişi babamdı.</p>

      <p class="paragraf-4">Yine de...</p>

      <p class="paragraf-4">Tahran’daki o evde –tıkış tıkış dolu çocuk odasında değil, aşağıda, mobilyalarla aynı derecede sıkışık ve kalabalık olan, ancak beyaz, bembeyaz, ölesiye beyaz olmayan misafir odasında– her gece bir tören yapılıyordu. Biz küçük çocuklar, bakıcı tarafından yatma zamanı oyunu için aşağıya indirilirdik. Yastık kavgası yapardık, kovalanırdık, yakalanırdık, havaya fırlatılırdık - ve gıdıklanırdık. Bu uygulama hâlâ birçok orta sınıf ailede devam etmekte, karakter oluşumunda faydalı görülmektedir. Annemin yastığı, benim veya küçük kardeşimin yastığını döverken, alev alev yanan heyecanlı yüzünü hâlâ görebiliyorum. Havada tüyler uçuşurken ve başım ağrımaya başlarken benim, kardeşimin ve annemin heyecanlı çığlıklarını duyabiliyorum. Sonra babamın küçük kızını yakaladığı ve yüzünü zorla kucağına veya kasıklarına, yıkanmamış kokuya bastırdığı an gelirdi –babam yıkanmaktan pek hoşlanmazdı– ve unutmayın ki bu kolaylıkla kuru temizleme yapılabilen dönemden önceydi. İnsanların giysileri kokardı, iğrenç kokardı. Artık başımın ağrısı çok artmış olurdu, heyecandan başım zonklardı. Babam büyük elleriyle kaburgalarımda oynamaya başlardı. Çaresiz, isterik, ümitsiz bir şekilde çığlık atardım. Sonra gözyaşlarına boğulurdum. Fakat bize mızıkçılık yapmamayı öğretmeye çalışıyorlardı. Çünkü orta sınıf yaşantısında uyumlu olmak, mızıkçılık yapmamak gerekiyordu. “Mıncıklanmaya”, canınızın yanmasına, oyunlarda yenilmeye katlanmak, ağlayıncaya kadar “gıdıklanmak” gerekli olan bir hazırlıktı.</p>

      <p class="paragraf-4">Böyle olması gerekmiyor, zira çok küçük bir çocuğun, gizli bir zorbalık gösterisiyle değil, şefkatle kovalandığını ve gerçek bir oyunda gıdıklandığını görebilirsiniz. Fakat yedi veya sekiz yaşıma kadar, kaburgalarıma işkence yapan o büyük ellerle ilgili kâbuslar görmeye devam ettim. O kâbuslar zihnimde, o günkü kadar berrak olsa da, o duygu çoktan kayboldu. Küçük bir çocukken kâbuslar ve onları atlatma konusunda uzmanlaşmıştım, ama çaresiz kalma ve “gıdıklanma” kâbusu en kötüsüydü.</p>

      <p class="paragraf-4">Buna rağmen, babam benim müttefikimdi, desteğimdi, beni rahatlatan kişiydi. Erkeklerinin ellerinden fiziksel acıya maruz kalan kaç tane kadının “oyunlarla”, “gıdıklamalarla” eğitildiğini merak ediyorum. Hayır, ben o kadınlardan biri değilim. Bütün hayatım boyunca hiç saldırıya uğramadım, tokat yemedim veya bir erkeğin hiçbir şekilde fiziksel şiddetine maruz kalmadım ve bunu söylememin nedeni, şimdilerde popüler bir gazeteyi elinize aldığınızda, erkekler tarafından fiziksel olarak sindirilmiş kadınlar hakkında bir haber görmemenizin mümkün olmaması. Bunlar en kötü sindirilme şekilleri.</p>

      <p class="paragraf-4">Şimdi çıkarımsanan bir anı anlatayım. Yatma zamanı ritüellerinin gerçekleştiği büyük salonda, ağır kırmızı kadife perdeler vardı. Ağır olduklarını, kadifenin tenime, ellerime, bacaklarıma sürtünmesini hatırladığım ve küçük kollarıma sığan kıvrımlarına tutunduğum için biliyorum. Kırmızı olduklarına inanıyorum, çünkü yirmili yaşlarımda çıraklık dönemi yazılarımı yazarken, kırmızı kadife perdelerin tehdit gizlediği çok sayıda Poe-benzeri öykü ortaya çıkmıştı. Üzerinde çok çalıştığım bir tanesinde, tekerlekli sandalyedeki bir adam, bir çocuğu ite ite kırmızı kadife kaplı duvara sıkıştırır ve kız bir adım daha atınca arkasında duvar olmayan perdelerden boşluğa geçer. Bu hikâyenin adı <span class="char-style-override-14">Korku ve Kırmızı Kadife</span>’ydi.</p>

      <p class="paragraf-4">Şu ana kadar bir çocuğun dokunsal ve duyusal sübjektif deneyimini yazdım. Kokulu, gürültülü, size kitap okurken karnı guruldayan bir anne, babanın piposundaki kabarcıklı tütün artığı, kulaklarınızın zonklaması - çocuğun kısa zamanda, altında ezilmemek için algılamamayı öğrendiği bir hayatın bütün patırtısı, kokusu ve baskısı. Ancak bunların hepsi –hayatta kalma savaşı– annemin, ona iyi bir anne-babanın çocuğuna neler sağlaması gerektiğini öğreten John William’ın kızının, zeki ve etkili bir şekilde sağladığı şeylerle yan yana devam ediyordu. Zira, annem babasına karşı çıkmaktan hep korkan –hemşire olmak üzere çekip gidinceye kadar– aşırı derecede disiplin altına alınmış küçük bir çocuk olsa da, aynı zamanda, kaçınılmaz olarak Mafeking gecesine ve Boer Savaşı sonundaki kutlamalara, bütün sergilere, yabancı krallarla kraliçeler resmi ziyaretler için geldiğinde yolun kenarına dizilmeye ve yeni demiryollarında yolculuklara götürülmüştü. Darwin’le Brunel’e hayran olması ve Britanya’nın büyük bir ilerleme simgesi olmasıyla gurur duyması, kendi başına müzelere gitmesi ve kütüphaneleri kullanılması öğretilmişti.</p>

      <p class="paragraf-4">Ve Tahran’da, çocuklarının gereken şeyleri yaşamasını sağlamaya çalışıyordu. Aynı kadife perdelerin arasından yukarıya kaldırılarak, geceleyin gökyüzünü görürdüm. “Ay, ay” - diyordu peltek peltek ve şirin bir şekilde, çünkü annem bu olayı anlatırken, sevimli bir küçük kıza dönüşüyordu. “Yıldızlay, yıldızlay,” dediğimi söylüyordu. Hiçbir oyunculuk yeteneği olmayan babam, çocuk sesiyle “ayy” demeye çalışmış ama başarılı olamamıştı. Kar yağdığında (çünkü Tahran’da gerçekten kar yağar; bugün de, her istediğimde çalıların ve duvarların üstündeki parlak beyaz örtüleri görebiliyorum) annem kömür gözlü, havuç burunlu kardan adamlar ve yeşil, taştan gözleriyle kardan kediler yapardı. Bu işte çok başarılıydı ve güzel yapıyordu. Bize Fransızca olarak burun, göz, pati ve bıyık demeyi öğretirdi. Bizi hafif karlı, eğimli tepelere götürürdü ve ben buraları Everest’in etekleri gibi görüyordum. Biz tepsilere tutunurken bizi kar yığınlarına iter, karın su olduğunu, aynı zamanda buz, yağmur ve dolu olabileceğini anlatırdı. Tatillerde dağlara, adı gül mekânı anlamına gelen Gulahek’e götürülüyorduk. Aklımda hâlâ kırmızı, beyaz, pembe, sarı, zevk kokan güller var. Ayrıca pikniklere ve elçilik çocuklarının şık elbiseli partilerine götürülüyorduk. Bütün bu etkinlikler bize mirasımız, hakkımız ve de sorumluluğumuz olarak sunuluyordu. Bu kardı, şunlar yıldızlardı ve şurada, yolun kenarındaki kayalık yüzey de, binlerce yıl önce Hüsrev’in at sırtında doğrandığı yerdi ve annemin anlatış şekliyle binlerce yıl, mirasımıza uygun bir şekilde, dün haline geliyordu. Elçilikteki partilere gittiğimiz zaman, annemin sesi burasının ait olduğumuz yer olduğunu, buradaki insanların iyi insanlar olduğunu, bizim de iyi insanlar olduğumuzu söylüyordu. Fakat babam, İngiliz topluluğunun kıdemlilerinden Bayan Nelligan’ı sevmiyordu. Annemin sesi nelere hayran olmamız gerektiğini söyleyen bir tonlar orkestrası halinde çıkarken, babamın ona karşı çıkan sesi de aynı şekildeydi, çünkü hiçbir zaman insanları “kibarlık” derecelerine göre sevmezdi. O zamanlar bunu anlamasam da, annemi, insanları, sevilebilir oldukları için değil, toplumdaki konumlarına göre sevdiği için eleştirdiğini biliyordum. Şimdi bunları, o dönemin korkunç züppeliğini yazmak, “Ne olmuş? O zaman öyleydi, o zamanlar...” yorumlarına davetiye çıkarmak demek. Ancak züppeliğin lügati değişmiş olsa bile, yapısı değişmedi ve insanlar, eski günlere gülerken (bana sorarsanız düşüncesizce), aynı mekanizma işlemektedir.</p>

      <p class="paragraf-4">İşin gerçeği, annem hayatının en güzel yıllarını yaşadığı ülkede bizi, kardeşimi ve beni yetiştirmede başarılı oldu, zira büyük bir hastanenin çok becerikli başhemşiresi olmasını sağlayabilecek yanı orada hüsrana uğrayabilirdi. Ancak partilerin ve güzel zamanların, popüler olmanın, ev sahibi olmanın, iyi biri, iki güzel, terbiyeli, iyi yetiştirilmiş, temiz çocuğun annesi olmanın tadını annemden daha fazla çıkaran başka bir kadın olamazdı.</p>

      <p class="paragraf-4">Onun için önemli olduğundan, uzun bir zaman geçtikten sonra, Afrika’da, bize tekrar tekrar, elçilikte çok şık bir kıyafet balosuna nasıl hazırlandığını, Londralı çiçekçi kız kıyafetine büründüğünü (O gece kendi zavallı annesi Emily olduğunu biliyor muydu?) ve elçilikteki genç görevlilerden biriyle dans ederken, adamın aniden dans pistinin ortasında durup, utançtan kıpkırmızı olarak, “Ulu Tanrım, siz Maude Tayler değilsiniz, değil mi? O kadar güzelsiniz ki, sizi tanıyamadım,” dediğini anlatmıştı. Tabii, adam sonra yaptığı gaf yüzünden sıvışıp gitmişti. Zira annemin bütün hayatı boyunca sade olması, sıradan biri olması gerekmişti. Sanırım bu hareket, Emily gibi değersiz, kararsız ve sorumsuz olmak istememesinden kaynaklanıyordu. Çocukken, onun anılarını (tekrar tekrar) dinlerken, onun için yüreğim sızlardı ve hikâyeyi yıllarca –tüm hayatı boyunca– anlatmayı sürdürdükçe ve onun çok güzel olduğunu düşünen genç adamı hatırlayıp gözleri gerçek gözyaşlarıyla parladıkça, içim sızlamaya devam etti.</p>

      <p class="paragraf-4">Bunlar, şahane ve muhteşem yanları olan anılar. Bir adam, bir bahçıvan –İranlı– tuğla duvarın altından bahçeye gelen ve karlı dağlardan su getiren taş su kanallarının üzerinde duruyor ve bana kızmış gibi yapıyor çünkü bu nefis suya atlayıp çıkıyor ve onu da ıslatıyorum. Annemle babam, hizmetçilere akşam yemeği servisine başlayabileceklerini söylemem için beni mutfağa gönderiyorlar. Burası Tahran çünkü, kardeşimin elini tutuyorum ve bu uzun boylu onurlu adamlara bakmak için başımı epeyce kaldırmam gerekiyor. Türbanlarının altında yüzlerinin ciddi olduğunu, ama gözlerinin güldüğünü görüyorum.</p>

      <p class="paragraf-4">Ve en önemlisi, karizması, büyüsü olan hizmetçi, en bulanık olan, belki de ben rüya gördüm. Oyuncak koyunumu, yani üzerine gerçek koyun derisi sarılmış olan tekerlekli tahta parçasını kaybetmiştim ve ağlayarak dolanırken bir koyun sürüsü görmüştüm. Kahverengi urbalı, uzun, esmer çoban, eğilip bana bakıyordu. Tozlar ve koyunlar onun etrafında fırıl fırıl dönüyor ve günbatımı yüzünden tozlar kıpkırmızı görünüyordu. Hepsi bu kadar. <span class="char-style-override-14">Tales from the Bible for Children</span><span class="dipp"><a class="footnote-link" href="#footnote-225-10" id="footnote-225-10-backlink">10</a></span> adlı kitapta İyi Çoban’ın<span class="dipp"><a class="footnote-link" href="#footnote-225-11" id="footnote-225-11-backlink">11</a></span> bir resmi vardı ancak bu resimde toz da olamazdı, koyun kokusu da. Bu anı anlam yüklü, nedenini asla bilmesem de onu tekrar tekrar hatırlıyorum.</p>

      <p class="paragraf-4">Bir süre sonra İran’ın tatları, dokuları, kokuları kayboldu çünkü Afrika’nın renkleri, kokuları ve sesleri çok daha yakındı. Ancak 1980’lerin sonunda Pakistan’a gittiğimde o eski günlerdeki kimliğimi bulabildim. Şakıyan ya da şarkı söyleyen adamın sesi - insanı en çok büyüleyen ses için, ezan için hangi kelimeyi kullanabiliriz?.. Eğimli sıcak güneş, kırmızımsı tozların beyaz taneciklerin içinde yaşadığı badanalı duvara vuruyor... Ve kokular, kokular, güneşin ısıttığı toz, idrar, baharat, benzin, hayvan gübresi karışımı... Pazarın sesleri ve gürültüsü, renkleri, renk patlamaları... İslami görüşe göre, sadece yiyecek ve seks için bağırdıklarından utanç verici oldukları düşünülen eşeklerin hüzünlü anırmaları. Ama ben onların yalnızlıktan bağırdıklarını düşünüyorum ve Chesterson’un eşeklerin kutsanması görüşünü tercih ediyorum.</p>

      <p class="paragraf-4">Bir horoz ötüyor, eşek anırıyor, badanalı duvarda toz - ve karşınızda İran. Şimdi Londra’da yaşadığım yerde, tepenin hemen alt kısmında bazen bir horoz ötüyor ve bir an, nerede olduğumu karıştırıyorum.</p>

      <p class="paragraf-4"><span>İngiltere’den çok uzakta, İran’da, annemle babam ailelerinden, kısa bir süre sonra Afrika’da olacakları kadar kopuk değildi çünkü en az iki akrabaları ziyarete gelmişti. Bunlardan biri, babamın kuzeni Harry Lott’tu. Tuhaftır ki, babamın yıllarca bu adamdan sık sık bahsetmesine rağmen, ben hiçbir şey söyleyemiyorum, çünkü onu hiç hatırlamıyorum. Harry Lott amca ailenin yakın dostuydu: Hediyeler gönderiyor, mektuplar yazıyordu ve bu durum, biz Afrika’dayken de, Harry amca ölünceye kadar devam etti. “Ah, siz çocukları ne kadar severdi, size doyamazdı,” diyen babam, tipik bir şekilde, “Tanrı bilir neden,” diye eklerdi. Şimdi sevecen bir dostun kucağında küçük bir çocuk gördüğüm zaman, bu hareketin çocuğu, gizli bir iyilik deposu veya gecikmeli olarak etki eden o haplardan biri gibi, kan dolaşımına gün boyunca –veya tüm hayatı boyunca– iksir salgılayarak her zaman etkileyeceğini bilirim. Ancak çocuk bunun hakkında hiçbir şey, tek bir şey bile hatırlamayabilir. Bunun, küçük çocukları ve onları şekillendirerek etkileyen şeyleri izlemenin oldukça rahatsız edici bir deneyim olduğunu düşünüyorum. Sonra bu çocuklar ergen olur ve şunu ya da bunu neden yaptıklarını, çoğu zaman kendileri bilmese de, siz kesinlikle bilirsiniz. Sonra genç yetişkinler haline gelirler ve hâlâ kökenlerini sizin bildiğiniz davranış biçimleri sergilerler. Veya, bir süre ayrı kaldıktan sonra bu çocukla, yetişkin veya yarı-yetişkin olduğu zaman tekrar karşılaşırsınız ve ne aradığınızın farkında olmayan gözlerde bir şeyler aradığınızı fark edersiniz. Kolların bir arkadaşa sarılış şeklini, sert mi, yumuşak mı olduğunu, ya da elin bir köpeğin başını nasıl şefkatle okşadığını incelersiniz.</span></p>

      <p class="paragraf-4">Diğer ziyaretçi, o dönemde yaşıtı olan bütün kadınlar gibi, büyük aşkı savaşta ölen Betty Cleverly halaydı. Betty hala babamın kuzeniydi ve iri yapılı, pasaklı, tavşan dişli bir kadındı. O da bizi çok severdi ve yıllarca, yıllarca kardeşimle bana onun bizi ne kadar sevdiği anlatıldı. Ancak benim hatırladığım şey, sabahın erken saatlerinde onun yatağında yatmam ve komodinde sabahın ilk çay tepsisinin durması, Betty halanın uzun kollu, pespembe yünlü geceliğiyle yatması, uzun saçlarının yatağı kaplaması ve sabun kokulu kahverengi ipeksi saç tellerinin boynuma dolanmasıydı. Bir yandan da, Marie bisküvilerini demli çayına batırır, tadına bakmam için lokmalar verir ve acı tadı alıp titreyince bana güler, sonra kuru bir bisküvi vererek, “Annene söyleme, kahvaltıdan önce iştahını kapatıyorum,” diye haykırırdı. Ardından, güçlü, gırtlaktan gelen bir sesle, “Lead Kindly Light” ve “Rock of Ages” şarkılarını söyler, çay kaşığıyla kendini yönetirdi. Sonra, misyoner olduğu için Çin’e gitti ve annemle babama yazdığı mektuplar, Hıristiyanlığın kontrol altına aldığı kâfirleri, Londra Misyonerlik Derneği’ni ve İngiltere’deki cemaat sorunlarını anlatıyordu.</p>

      <p class="paragraf-4">Babam İran Kraliyet Bankası’nda, önce Kirmanşah’ta şube müdürü, sonra da Tahran’da müdür yardımcısı olarak yaklaşık beş yıl çalıştıktan sonra memleketinde izin kullanmayı hak ettiğinde, İran’a döneceğini sanıyordu ve annemle babamın aklı çocuklarını nasıl eğitecekleri konusunda kaygılarla doluydu. Büyük çocuğu, beni, beş yaşında İngiltere’de bırakmak o dönemde normal olabilirdi ama annem Kipling’in “Baa Baa Black Sheep” şarkısından, yanlış kişilere emanet edildikleri zaman küçük çocukların yaşayabileceği zorbalık ve ihmal korkusunu biliyordu. Babam İran’a dönmek istemiyordu. Oradaki sosyal yaşam onu sıkıyordu. Bankada çalışmayı hiçbir zaman sevmemişti. İranlılar yozlaşmıştı ve babamın böyle olduğunu söylediği hiç kimse bunun önemli olduğunu düşünmüyordu.</p>

      <p class="paragraf-4">Bu arada, uzak kalmak İngiltere’ye karşı duygularını yumuşatmamıştı. Hiçbir zaman da yumuşamadı. Ölünceye kadar İngiltere’yi –İngiltere’yi, Britanya’yı değil; ya da en azından yüz çevirdiği ülke Britanya değildi– halkına verdiği sözleri tutmayan, insani iyiliğe inanmayan, yozlaşmış bir ülke olarak görecekti. Ülke savaştan zengin olan kayıtsız dolandırıcılarla ve siperlerden yarı ölü halde çıkan sivil erkeklere beyaz tüylerini sallayan, sonra da onlara tüküren budala kadınlarla doluydu. Bütün hayatı boyunca, sesi öfkeyle sertleşerek, şu şarkıyı söyleyecekti:</p>

      <p class="paragraf-4 para-style-override-22"><span class="char-style-override-14">Ve bize sordukları zaman...</span></p>

      <p class="paragraf-4"><span class="char-style-override-14">Ve tabii bize soracaklar</span></p>

      <p class="paragraf-4 para-style-override-23"><span class="char-style-override-14">Onlara diyeceğiz ki...</span></p>

      <p class="paragraf-4">Ama sormadılar, hiçbir zaman sormadılar, çünkü savaş, Bahsedilemeyen Konu haline gelmişti. Ama şimdi burada altı ay tatil yapması, hiçbir zaman sevmediği ve ona patronluk taslayan kardeşi Harry’yle vakit geçirmesi gerekiyordu. Harry başarılı kardeşti, Westminster Bankası’nın bir şubesinin müdürüydü, teknesi, şık bir arabası ve babamın, özünde gösterişli bir banliyö evi olduğu için nefret ettiği bir evi vardı. Kendi özüne uygun bulduğu ve en rahat ettiği yer, Kirmanşah’taki karlı dağlarla çevrili büyük taş evdi. Fakat o evi sonsuza dek kaybetmişti. Kardeşinin karısı Dolly’yi sevmiyor, onun aptal ve kenar mahalle kızı olduğuna inanıyordu. Karısının görümcesi Margaret’ı sevmiyordu ve annemin erkek kardeşini yavan buluyordu. Altı ayı akrabalarla geçirmek, züppe, kendini beğenmiş, taşralı, dar görüşlü, cahil, küçük İngiltere’de cehennem hayatı gibi olacaktı. Sonra tekrar Tahran’a, yoğun züppe sosyal yaşama, pikniklere, elçilik partilerine, karısının çaldığı, genç bir erkeğin “The Road to Mandalay” ve “Pale Hands I Loved Beside the Shalimar” şarkılarını söylediği müzikli gecelere dönecekti. “Neden insanlar evlerinde oturup, sessiz olamıyorlardı?” diye sorardı filozoflar gibi. Fakat annem yalnızca gülümsüyordu, çünkü kendisinin haklı olduğunu biliyordu. Sorun şuydu, babamın eksantrikliği kızına bulaşıyordu.</p>

      <p class="paragraf-4">Bana zorla Bo-Peep kıyafeti giydirmeye çalışırlarken, “Hayır, istemiyorum, giymeyeceğim,” diye ağlamıştım. “Bo-Peep olmak istemiyorum. Neden Harry gibi tavşan olamıyorum?” Annem bana bunun saçmalığı yüzünden gülmüştü ve işin kötüsü, ben de yüzümde gülme isteği hissediyordum. Gerekçemi değiştirmiştim. “Partiye gitmek istemiyorum. Partileri sevmiyorum.” “Saçmalık. Tabii ki partileri seviyorsun. Tabii ki Bo-Peep olmak istiyorsun.” “Hayır, istemiyorum. <span class="char-style-override-14">İstemiyorum</span>.” “Saçmalama. Michael, ona saçmaladığını söyle.” “Gitmek istemiyorsa neden gitmek zorunda olsun?” demişti babam hırçın, sinirli ve geçimsiz bir ifadeyle. “Ben de gitmek istemiyorum. Partiler! Bunları ilk kim düşündü? Her kimse asılmalı, boğulmalı ve dört parçaya bölünmeli. Şeytan olsa şaşırmam.” “Ah <span class="char-style-override-14">Michael</span>...” “Hayır, sana söylüyorum. Aklıma parti geldiği anda bile kusmak istiyorum. Bu çocuklar da aynen öyle yapacak. Öyle değil mi? Aşırı derecede heyecanlanıyorlar, çok fazla yiyorlar, sonra her tarafa kusuyorlar.” “Ah saçmalık, Michael, aslında partileri seviyorsun.”</p>

      <p class="paragraf-4">Dünyadaki hiçbir nefret, küçük bir çocuğun çaresiz öfkesi kadar şiddetli değildir. Gerald Nelligan da annesinin karşısına dikilmiş, “Hayır, istemiyorum, giyinmeyeceğim, neden giyineyim?” diye bağırıyor. Gerald benden iki yaş büyüktü, iri bir çocuktu ancak köşeye sıkışmış çocukların her gün kullandığı bembeyaz yüzle bağırma kriziyle kendini yerden yere atıyordu. Ama daha sonra, “Son derece mutlu bir çocukluk geçirdim,” diyeceklerdi. Tabiat insana çocukluğunun ilk yıllarını unutturmakla ne yaptığını biliyor.</p>

      <p class="paragraf-4">Şimdi kediye gelelim: Bu kediden <span class="char-style-override-14">Kedilere Dair</span> kitabımda bahsetmiştim ama biraz daha vurgulamam gerektiğini biliyorum. “Hendekte o pis kediyi buldun ve doğruca misafir odasına getirdin. Üstelik senden de iriydi,” diyen annem hem çocuk hem de kedi rolündeydi. “Ayrıca yatağına da almakta ısrar ettin. Kediyi permanganatla yıkadık...” Britanya İmparatorluğu’nun vazgeçilmez dayanağı potasyum permanganat. “Zavallı yaşlı Marta fırtına gibi içeri girip, ‘Bu pis kedinin buraya girmesine neden izin verildi?’ dedi.” Ancak kedinin benimle kalmasına izin verildi ve onu ne kadar sevdiğimi söylemeye gerek yok. Yıllar boyunca kedi ölümleri beni o kadar korkunç derecede üzdü ki, deli olduğumu düşünmek zorunda kaldım. Annem öldüğünde, babam öldüğünde kendimi bu kadar kötü hissetmiş miydim? Hissetmedim. Tahran sokaklarında yavaş yavaş ölmekten kurtardığım o yaşlı kedi benim dostumdu. Peki, biz Tahran’dan ayrıldıktan sonra o kediye ne oldu? Bana sakinleştirici yalanlar söylediler, ama onlara inanmadım ve o kadar çok ağladım ki beni teselli edemediler. “Seni avutamadık,” demişti annem.</p>

      <p class="paragraf-4">Yaşlı bir kadın olma yolunda ilerlerken, 1 ila 10 arasında derecelendirmek gerekirse –10 gerçek, korkunç, anlamsız, felce uğratan ve benim şahsen yaşamadığım depresyondu– 9 denilebilecek bir acı yaşadım. Bu ölçekte, ölen kedi için duyulan acı 4 veya 5 düzeyindeyken, anne-baba veya kardeş için duyulan acının seviyesi 2 idi. Tabii, kedi için acı çekmek, doktorların ifadesine göre, “göndermeli ya da yansımalı acıdır”, yani bir organınız acırken, aslında acının başka bir organdan kaynaklanmasıdır. Tabii insanın burada şunu sorması gerekiyor: Peki, ama neden? 9 şiddetindeki acıda, kaynağını bilmediğim bir acıyla perişan olmuştum, hâlâ da bilmiyorum.</p>

      <p class="paragraf-4">Sorulması gereken bir başka soru da şu, insanın hayatının ilk yıllarından birçok anısı olmasına rağmen, neşeli, keyifli, mutlu, hatta huzurlu anıların sayısı neden bu kadar az? O aç, öfkeli yürek neden sakinleştirilmeyi reddetti? Fotoğrafçı meselesinde bir ipucu olabilir mi? Üç buçuk yaşındaydım. Elimde düşünceli, küçük bir kızın, ilgili herkesi gururlandıracak bir fotoğrafı var. Fakat neler hissettiğimi hatırlıyorum. Kahverengi kadifeden yapılmış elbise konusunda uzun bir dırdır, telaş, kaygı ve sorun yaşanmıştı. Elbise kalındı ve kaşındırıyordu. Çoraplarımı giydirmeleri çok zor olmuş, çoraplar dönmüş ve kırışmış; lastikle tutturulmaları gerekmişti. Yeni ayakkabılarım rahat değildi. Saçlarım fırçalanmış ve tekrar tekrar yapılmıştı. Kapitone kumaşla kaplı taburenin üstüne oturmam gerekiyordu ancak tabureye çıkmak ve orada kalmak çok zordu çünkü kayıyordu. Beni çok büyük, sert, oymalı bir tahta sandalyeye de oturtmuşlar, ama bana uygun olmadığını söylemişlerdi. Onlar? Annemle fotoğrafçı. Fotoğrafçı profesyonel biriydi ve stüdyosu, çocuklara uygun dekor hazırlamak amacıyla, üstlerinde güneşin batışı, göl manzaraları ve uçan leylekler bulunan Japon paravanları, sandalyeler, masalar, minderler ve doldurulmuş hayvanlarla doluydu. Fakat ben kendi oyuncak ayımda ısrar etmiştim, pisti ama benim arkadaşımdı. Bu kadar sorun yarattığım için üzgündüm, gergindim ve suçluluk duyuyordum. Sanki annem her zamanki gibi büyük, hantal bir paketi –beni– bağlamıştı, ama çok hızlı ve tuhaf bir şekilde bağladığı için hiçbir yere uymuyordum ve her an çözülecekmiş, onu hayal kırıklığına uğratacakmış gibi duruyordum. Kendimi bitkin hissediyordum. Bu hafif hüzünlü bitkinlik, bütün anılarımın temelini veya zeminini oluşturuyordu. Mesele şuydu, <span class="char-style-override-14">her şey çok fazlaydı</span>, çok yüksek, ya da çok ağır, çok zor, çok gürültülü veya çok parlaktı ve hepsini idare edemiyordum, oysa benden bunu bekliyorlardı.</p>

      <p class="arabaslik-sol para-style-override-17">4</p>

      <p class="paragraf-4">Annem, küçük çocuklarını Kızıldeniz’in sıcağına maruz bırakmamak için, İngiltere’ye Rusya’yı aşarak Moskova üzerinden gitmeye karar verdiğinde –çoğu zaman kendisinin de söylediği gibi– ne yaptığını bilmiyordu. “Bilseydim!” Devrimden sonra normal yollarla yolculuk yapan ilk yabancı aile olacağımızın farkındaydı. 1924 yılıydı. Zor olacağını tabii ki biliyordu, ancak zorluklar aşılmak içindi. Yolculuk korkunç bir hale dönüştü ve aile tarihinin en canlı bölümü olarak tekrar tekrar anlatıldı. Bana anlatılanlarla hatırladıklarım birbirini tutmuyordu ve en dramatik an, belleğimde hiç yer almıyor. Rus sınırında, pasaportlarımızda doğru damgaların yer almadığı anlaşılmış ve annem, şaşıran görevliyi bizi içeri alması için korkutmaya çalışmak zorunda kalmıştı. Annem de, babam da bu olayı çok seviyordu, annem imkânsızı başardığı için, babam da saçmalıklara bayıldığı için. “Tanrım, hiç kimse böyle bir şeyi sahnelemeye cesaret edemezdi,” derdi babam sakin, haklı, baskın çıkan İngiliz anne ile daha önce hiç, iyi giyimli ve iyi beslenmiş çocuklara sahip yabancı bir aile görmemiş olan aç ve hırpani görevliyi hatırlayarak.</p>

      <p class="paragraf-4">En tehlikeli kısım olayın başında, aile kendini Hazar Denizi’ni aşan ve asker taşıma aracı olarak kullanılan bir petrol tankerinin içinde bulunca yaşanmıştı. Kamara “herkesin düşündüğü tarzda bir yolcu gemisi kabinine” benzemiyordu, bit doluydu. Muhtemelen o dönemde her yerde görülen tifo da vardı.</p>

      <p class="paragraf-4"><span>Annemle babam bütün gece uyanık kalıp, çocukları lamba ışığının yarattığı dairenin içinde tutmaya çalışmıştı. Ancak bir kol, benim kolum karanlıkta kalmış, böcekler tarafından ısırılmış ve kıpkırmızı, korkunç bir şekilde şişmişti. Kamara genellikle mürettebattan bazı insanlarla paylaşılıyordu ve küçüktü. Bana göre kocaman, mağara gibi, karanlık bir yerdi ve annemle babamın korkusu yüzünden tehlike doluydu. Ama hepsinden kötüsü kokuydu; bitin kokusu olan soğuk, küflü, metalik kokuydu.</span></p>

      <p class="paragraf-4">Hazar Denizi’nden Moskova’ya ulaşmak günler sürmüştü ve hikâyesi şöyleydi: “Trende hiç yiyecek yoktu ve annem, köylü kadınlardan yiyecek bir şeyler almak amacıyla istasyonlarda trenden iniyor, ancak kadınlarda sadece katı yumurta ve biraz ekmek oluyordu. Koridordaki semaverde çoğu zaman su yoktu ve kaynamamış su içmeye korkuyorduk. Her yerde tifo, tifüs ve pis hastalıklar salgını vardı. Ayrıca her istasyon dilenci ve evsiz çocuk kaynıyordu, ah, çok korkunçtu. Sonra annem bir istasyonda kaldı çünkü tren uyarıda bulunmadan hareket etti ve biz, onu bir daha göremeyeceğimizi sandık. Fakat annem bize iki gün sonra yetişti. İstasyon müdürüne bir sonraki treni durdurtmuş, o trene binmiş ve bizi yakalamıştı. Unutmayın, bütün bunları tek kelime Rusça bilmeden yapmıştı.</p>

      <p class="paragraf-4">Benim hatırladığım şey farklı, paralel ama sarsıntılı bir dur-kalk filmi.</p>

      <p class="paragraf-4">Küçük odalara benzeyen kompartımandaki koltuklar eski püsküydü ve hastalık, ter ve annemin her tarafa serptiği Keating böcek ilacına rağmen fare kokuyordu. Fareler koltukların altında kaçışıyor ve ayaklarımızın dibinde dolaşarak kırıntı arıyordu. Duvarlardaki lambalar kırıktı, ama neyse ki annem mum getirmeyi akıl etmişti. Gece uyandığımda uzun, solgun, tehlikeli alevler, çatlaklarından hava giren –güneyde sıcak, kuzeyde soğuk– siyah bölmelerde dalgalanıyordu. Koku yüzünden yüzümü çatlaklara tutuyordum. Nisan ayıydı. Babam grip olmuştu ve üst yatakta, iki gürültücü çocuktan ve isteklerimizden uzakta yatıyordu. Annem korkuyordu; Büyük Grip Salgını geçmişti ama korkusu yıllar boyunca insanların sesine yansıyacaktı. Koltuklarda küçük kanlı noktalar ve lekeler vardı ve bu, bitlerin buraya uğradığı anlamına geliyordu. Yıllar sonra, oturup, neden grip ve tifüs kelimelerinin beni bu kadar korkuttuğunu çözmeye çalışmak zorunda kaldım. Grip kolaydı, ama tifüs? O yolculuktan kaynaklanıyordu. Yıllar boyunca “Rusya” kelimesi istasyon platformları anlamına geldi çünkü Bakû–Moskova arasındaki uzun yolculukta tren sürekli olarak, büyük kentlerde olduğu kadar yan hatlarda da durmuştu.</p>

      <p class="paragraf-4">Tren homurdanıyor, sarsılıyor, uğulduyor ve korku verici insan kalabalıklarının (çünkü İranlılara hiç benzemiyorlardı) arasında durmaya çalışıyordu. Üstlerinde paçavralar vardı, hatta bazıları kat kat paçavra giymiş gibiydi. Ayaklarına da paçavralar sarmışlardı. Sivri aç yüzlü çocuklar, trenin pencerelerine zıplayıp içeri bakıyorlar veya ellerini uzatarak dileniyorlardı. Sonra askerler trenden aşağıya atlayıp, tüfeklerini sopa gibi tutuyor ve insanları itekleyerek, döverek trenden uzaklaştırıyorlardı. İnsanlar askerlerin ayaklarının dibine düşüyor, ama sonra toparlanarak yine trene üşüşüyorlardı. Bazıları platformlarda yatıyor, başlarını bohçalara dayıyor ve trene bakıyordu, ama trenden hiçbir şey beklemiyorlardı. Annemle babam onların hakkında konuşuyordu. O kadar alçak sesle ve endişeli bir şekilde konuşuyorlardı ki, arada anlamadığım kelimeler oluyordu. Bu nedenle sürekli olarak, o ne demek, bu ne demek, diyordum. Büyük Savaş. Devrim. İç Savaş. Kıtlık. Bolşevikler. Ama neden anne, neden baba? Bize <span class="char-style-override-14">besprizorniki</span>’lerin<span class="dipp"><a class="footnote-link" href="#footnote-225-12" id="footnote-225-12-backlink">12</a></span> –ailesi olmayan çocuklardan oluşan çetelerin– istasyonlarda durdukları zaman trenlere saldırdıkları söylendiğinden, annem yiyecek almak amacıyla trenden iner inmez kompartımanın kapısı kilitleniyor, pencereler yukarı itilerek kapatılıyordu. Kapıdaki kilitler güvenli değildi ve bu nedenle arkasına bavullar yaslanıyordu. Bu, babamın üst ranzadan aşağıya inmesi anlamına geliyordu. Sıcak tutması amacıyla siperlerde giymek için satın aldığı koyu renk, ağır robdöşambrını giyiyordu, ama bunun altında, tahta bacağını kolayca takabilmek için gereken her türlü donanımı üstünde tutuyordu. Bu arada, soluk izli bacak parçası bazen robdöşambrdan çıkıyordu çünkü –babamın yaptığı espriye göre– onun kendine özgü bir hayatı vardı, yalnızca bir bacağın parçası olduğunu bilmiyordu. İhtiyaç anında, örneğin satın aldığı yiyecekleri, birkaç yumurtayı, bir parça ekmeği zaferle kaldıran annemi içeri almak amacıyla kompartımanın kapısını açmak üzere öne eğildiğinde, bu parça bacak gibi davranmaya çalışıyor, içgüdüsel olarak ağırlığı almak amacıyla öne uzanıyordu. İki küçük çocuk korkuyla o ürkütücü kalabalığın arasında, köylü kadına katı yumurtaların ve adına ekmek denilen o kara ekşi yarım somunların parasını vermeye çalışan annemizi seyrediyordu. Hikâyeye göre, yeterince yiyecek olmadığı için açtık, ama ben açlık hissettiğimi hatırlamıyorum. Sadece, o çok tuhaf, bizden çok farklı insan kalabalığına ve anne-babaları veya kendilerine bakacak kimseleri olmayan o sefil çocuklara baktığım zaman hissettiğim korku ve sıkıntıyı hatırlıyorum. Tren hareket ettiğinde askerler kadınlardan ne alabilmişlerse sımsıkı tutarak vagonlara atlıyor ve ardından tüfeklerini trenin ardından koşan çocukların üzerine doğrultuyorlardı.</p>

      <p class="paragraf-4">Hikâyeye göre bize masal okunmuştu, plastisinle oynamış, tebeşirle resimler yapmış, telgraf tellerini saymış ve pencerelerin dışındaki objelerle tahmin oyunu oynamıştık ama benim aklımda kaldığı kadarıyla, tren tıngırdayarak bir başka istasyona girmişti –kuşkusuz aynı istasyondu– aynı sefil insanlar, sefil çocuklar vardı. Annem yine dışarıya, onların arasına çıkmıştı. Sonra tren istasyondan çıkarken, kompartımanın dışındaki koridorda belirmemiş, aldıklarını bize göstermemişti. Annem istasyonda kalmıştı. Hasta babam köşede doğrulmuş, sürekli olarak her şeyin yoluna gireceğini, annemin yakında geleceğini, endişelenecek bir şey olmadığını, ağlamamamız gerektiğini söylüyordu. Ama babam merak ediyordu ve bunu biliyorduk. Babamın ne kadar çaresiz olduğunu, anneme ne kadar bağımlı olduğunu ilk defa o zaman anlamıştım. Tahta bacağı yüzünden trenden aşağıya atlayamıyor ve kalabalığı yararak yiyecek arayamıyordu. “Aranızda bir yumurtayı paylaşmanız gerekiyor ve yanımızda getirdiğimiz bir miktar kuru üzüm var, ama hepsi bu kadar,” demişti. Annemin yeniden ortaya çıkması gerekiyordu, çıkmak zorundaydı, nitekim çıktı, ama iki gün sonra. Bu arada trenimiz tekrar tekrar yavaşlayarak, homurdanarak ve gıcırdayarak istasyonlara, manevra hatlarına, kalabalıklara, <span class="char-style-override-14">besprizorniki</span>’lere, tüfekli askerlerin arasına giriyordu. Ağladığımı ve korktuğumu hatırlamıyorum, onların hepsi geçti, ama babamın sağlam dizine oturduğum ve pencereden içeri bakan aç yüzleri gördüğüm zaman robdöşambrın sert kumaşının yanağımda yarattığı duyguyu unutamadım. Ama onun kollarında güvendeydim.</p>

      <p class="paragraf-4">Küçük bir kız oyuncak ayısıyla ve içinde ayının giysileri bulunan küçücük karton valizle, trenin koltuğunda oturuyor. Oyuncak ayının giysilerini çıkarıyor, düzgün bir şekilde katlıyor, bavuldan başka bir kıyafet seti çıkarıyor, ayıya giydiriyor, ona uslu olmasını ve sessizce oturmasını söylüyor, oyuncak ayının bu giysilerini de çıkarıyor, katlıyor, bavuldan üçüncü bir pantolon ceket takımı çıkarıyor, demin çıkardığı ve mükemmel bir şekilde katladığı takımı tekrar bavula koyuyor, ayıyı giydiriyor. Bunu tekrar tekrar yaparak dünyayı düzene sokuyor, olayları kontrolü altında tutuyor. İşte, iyi bir ayısın, cici ve temiz.</p>

      <p class="paragraf-4">Moskova’dan, çocukluğumun ilk yıllarına ilişkin tüm anılarımın en güçlüsü çıktı. Bir otel koridorundayım, kulpu başımın çok üstünde olan bir kapının dışındayım. Tavan çok uzakta ve büyük, yüksek parlak kapılar bütün koridor boyunca dizilmiş. Her kapının arkasında korkutucu bir tuhaflık, aniden bir kapıdan çıkan veya hızla bütün kapalı kapıların önünden yürüyen, gözden kaybolan veya koridorda bir köşeye ulaşan ve sonra bir kapının ardında kaybolan tuhaf insanlar var. Yumruğumla bizim kapımıza vuruyorum, ağlıyorum, bağırıyorum. Hiç kimse gelmiyor. Sonsuz gibi gelen bir süre boyunca kimse gelmiyor, ama o kadar uzun sürmüş olamaz, kapı kısa sürede açılmış olmalı. Ancak kâbus, dışarıda bırakılmakla, içeri alınmamakla ve acımasız yüksek, parlak kapıyla ilgili. Bu kapalı kapı, binlerce hikâyede, efsanede, masalda geçiyor; açmak için anahtarınız olmayan kapı. Bu kapı nereye açılıyor? - ama sanırım, zaten asıl mesele bu. Belki de bu kapalı kapı genlerimizde var, buna hiç şaşırmazdım. Alice gibi uzanarak kulpa dokunmaya çalışmam sonsuza dek hafızamdan çıkmayacak.</p>

      <p class="paragraf-4"><span>Şimdi artık İngiltere’deyiz. Birisi, İngiltere’nin güzel görüntüleri (hatmiler, köşk bahçeleri, çatıları samanlı evler, kayalıkların arasındaki koylar) neden kasvetli İngiltere anıları (demiryollarının siyah, ıslak rayları, soğuk pencerelerden akan yağmur, solgun ve ölü taşların üzerine konmuş ve yollara kadar taşmış balıklar, kasap vitrinlerinde koca çelik çengellerde kanlı etler) kadar güçlü değil diye sorabilir. Üvey büyükannem olduğu söylenen kadınla tanıştım ve kadının dizinde benim bir fotoğrafım var ancak ortaya tek bir gerçek bile çıkmıyor. Babamın babasıyla tanıştım - karısı Caroline May o sene ölmüştü ve 37 yaşındaki yeni eşiyle evlenmek üzereydi. O da muhtemelen diğer bütün o kadınlar gibi, sevgilisini siperlerde kaybetmişti ve yaşlı bir adamla evlenmek, koca bulma konusundaki tek şansıydı.</span></p>

      <p class="paragraf-4">Her türlü ziyaret ve kısa yolculuk devam etti ama çocuklar paket gibi her tarafa taşınıyordu. Bayan Steele adında biri çocukların bakımında yardımcı oluyordu ve o altı ayı en iyi hatırlayan kişi oydu. Bir otel odası. Yine büyük mobilyalarla dolu. İnsanın odada dolanması, bir yerden bir yere geçmesi çok zor. İki geniş yatak –biri benim– ve bir büyük portatif karyola. Duvardaki alev –gaz alevi– mum gibi tehlikeli ve dikkat edilmesi gerekiyor, ama mum gibi söndürülemiyor ve odada havalı, grimsi kahverengi görünen çizgili bir aydınlık oluşturuyor. Kirli kepenklerin üstüne yoğun yağmur vuruyor. Hava soğuk. Islak yünlü bohça şeklinde yatan küçük kardeşim beşiğinde bezgin bir şekilde burnunu çekiyor. Bayan Steele, giyinirken onu seyretmememizi emretmişti. Bayan Steele o kadar uzun boylu ki, tavana yetişiyormuş gibi. Omuzlarına inen gür, koyu renk saçları var. Üzerinde açık pembe korse bulunuyor ve saçlarının arasından ve aşağıda kalçalarının etrafında solgun ten tümsekleri görünüyor. Kardeşimin meraklı parlak gözlerle baktığını görebiliyorum, sonra gözlerini sıkıca kapatıyor, uyuma numarası yapıyordu ama biraz sonra gözleri tekrar parlamaya başlıyor. Bayan Steele kolunu kaldırıp beyaz geceliğini başının ve gür saçlarının üstünden geçiriyor. Kollarının altında ipeksi siyah sakallar var. Meraktan ve tiksintiden midem bulanıyor. Pislik ve Bayan Steele’in ekşi ve metalik yıkanmamışlık kokusunu, kardeşimden gelen ıslak yün kokusunu ve bir de, pis battaniyeyi kaldırıp kokladığım zaman dalgalar halinde yükselen kendi kuru ve sıcak kokumu alıyorum. İngiltere’nin kokuları, ıslak, kirli, karanlık ve çirkin İngiltere’nin kokuları, İngilizlerin kokuları. İran’ı ve temiz, kuru güneş ışığını düşününce midem bulanıyordu ama sorunumun ne olduğunu bilmiyordum, çünkü küçük çocuklar etraflarına o kadar dalarlar ki, devamlı dikkatli olarak dik durmaları ve doğru olanı yapmaları gerektiğinden, belirli bir yere karşı özlem duymayı henüz öğrenmemişlerdir. Ya da ben böyle olduğunu düşünüyorum. Veya kaybettiğim sevgilime, yaşlı kediye özlem duyuyordum. Uzun zaman sonra, İspanya’nın Granada kentinde durup, kenti çevreleyen karla kaplı dağları görünce ve temiz güneşli havayı koklayınca, hemen Kirmanşah’ı hatırladım; işte aynen böyle bir yerdi.</p>

      <p class="paragraf-4">Ancak, en azından şu soruyu sormamız gerekiyor: Neden çayırlardaki neşeli piknikleri veya temiz havada yapılan kumdan kaleleri ya da Betty hala ile Harry Lott amcanın sevecen kollarını aynı yoğunlukta hatırlamıyorum?</p>

      <p class="paragraf-4">Dikkati çeken ve aslında korkunç olan küçük bir anı, İngiltere’deki diğer bütün anılardan farklı. Pip, Squeak ve Wilfski’nin maceraları hakkında gazetede çıkan çizgi roman, komünizm karşıtı ilk girişimlerden biri olmalıydı. Hamamböceğine benzeyen bıyıklı bir kötü adam karakteri olan Wilfski oluşturulurken, Troçki esas alınmıştı. Elinde devamlı olarak bir bomba oluyordu ve bir yeri veya birini havaya uçurmakla tehdit ediyordu. Korku ve dehşet yaratmak amacıyla tasarlanmıştı ve aynen öyle yapıyordu.</p>

      <p class="paragraf-4"><span>Afrika’ya gitmek üzere İngiltere’den ayrıldığımızda, babamın dul babası kalın yünlü takımıyla karanlık koridorda duruyor, arkasında da büyük sarkaçlı saat tık tık çalışıyordu. Büyükbaba ağlıyordu ve beyaz sakalına sümük damlamıştı. İşte çocuk bunu görmek zorunda kalmıştı, zira çocukların ilk yılları fiziksel olayları, sümüğü, kaka yapmayı, işemeyi kontrol altına almayı ve düzenlemeyi öğrenmekle, kurtulmaya çalıştıkları ve yaşlanıncaya kadar bir daha girmeyecekleri bir hapishanede geçmektedir. Yaşlı adam ağlıyordu, çünkü kalbi kırıktı. Oğlunu ve oğlunun karısını beş yıldır görmüyordu ve torunlarıyla daha yeni tanışmıştı, ama şimdi kilisesinin bağış topladığı misyonerlerin yamyam bile olabilecek vahşilere Hıristiyanlığı kabul ettirmeye çalıştığı Afrika’ya gidiyorlardı. Gırgırına, beş yıl sonra geri döneceklerini söylüyorlardı. Adam ağladı, ağladı ve kız torunu görüntüsünden o kadar tiksindi ki, kendini öptürmedi. Ayrıca belki de, aile onun Marian Wolfe’la, “yarı yaşındaki bir kızla” evlenmesini onaylamadığı için de ağlıyordu.</span></p>

      <p class="paragraf-4">İngiltere’den ayrılmadan önceki son haftalar, annemin orada yaşayacağı hayatta ihtiyaç duyacağını düşündüğü şeyleri alma telaşıyla geçmişti. Bunları, mısır yetiştirerek beş yıl içinde zengin olacakları Güney Rodezya’ya gitmelerini teşvik eden İmparatorluk Fuarı’ndan aldığı broşür ve bilgilere dayanarak yapıyordu. Babama göre bu, her zaman, Colchester civarında çiftçilerin oğullarıyla geçirdiği çocukluk yıllarından beri olmak istediği insan haline gelme fırsatıydı. Ailesinde de çiftçiler vardı. Ancak hiçbir zaman çiftçilik yapması için gereken sermayeye sahip olamamıştı. Belli ki, bir ülkenin ne kadar çok fuarı olursa o kadar iyiydi. Babamın aklını çelerek Afrika’ya gitmesine neden olan şey, 1924 yılında yapılan o İmparatorluk Fuarı’ydı - buna anılarda, romanlarda ve günlüklerde ne kadar da sık rastladım. Bu fuar annemle babamın hayatını değiştirdi ve kardeşimle benim hayatımızın rotasını belirledi. Savaşlar, kıtlıklar ve depremler gibi fuarlar da gelecekleri şekillendirmişti.</p>

      <p class="paragraf-4">Harrods’ta, Liberty’s, Army &amp; Navy mağazalarından alışveriş yapmanın yanı sıra, ikisi de bütün dişlerini çektirdi. Dişçi ve doktor öyle söylemişti. Dişler sayısız hastalığın ve derdin nedeniydi, hiç kimseye yararları yoktu ve ayrıca, Güney Rodezya’da iyi dişçi bulamazlardı. (Yanlış.) Bu kendine zarar verme işlemi o zamanlar çok yaygındı. “Kiliselerde mum yakmaya ve doktorlara danışmaya devam ediyoruz.” - Proust.</p>

      <p class="paragraf-4">Aile bir Alman gemisinin güvertesinde durup, İngiltere’nin kireçli kıyılarının gözden kaybolmasını izledi. Annem ağladı. Ayrılık acısı içime çökmeye başlamıştı ama İngiltere için ağlıyor olamazdım, çünkü oradan nefret ediyordum. Babamın gözleri nemliydi, ama kolunu annemin omzuna dolayıp, “Haydi gel, yaşlı şey!” dedi. Ve onu gözden kaybolan kayalıklardan uzaklaştırarak içeri soktu.</p>

      <p class="paragraf-4">Güvertede, küçük kardeşimin dışında, bir de, dadımız olacak olan Biddy O’Halloran vardı. Onun hakkında bildiğim şeyler, çoğunlukla başkalarından duyduklarım. Biddy 21 yaşındaydı. İrlandalıydı. “Hızlıydı”, “alışılmadık” biriydi, Neşeli Gençlik simgesiydi. Kesinlikle olması gerekenden daha iyi değildi. Neden? Biddy’nin kısacık saçları vardı, makyaj yapıyor, sigara içiyor ve erkeklerle fazlasıyla ilgileniyordu. Annem yıllar sonra Biddy’ye kök söktürdüğü için pişmanlık duyacaktı. Annemin de sigara içtiği, saçlarını kestirdiği ve biraz ruj kullandığı bir dönemdi. “Ona ne olduğunu merak ediyorum” - zira Biddy, anlaşılan bu deneyimi o kadar korkunç bulmuştu ki, bizimle irtibatını tamamen kesti. Daha sonra bir yargıçla evlendi ve sosyete gazetelerine çıktı.</p>

      <p class="paragraf-4">Fakat Biddy hayatıma girip sonra ortadan kaybolan çok sayıda insandan yalnızca biriydi. Tanıdıklar, sevgililer, arkadaşlar, yakınlar - çekip gidiyorlardı. Güle güle. Tekrar görüşünceye dek. <span class="char-style-override-14">A bientôt. Poka. Tot siens. Arrivederci. Hasta la Vista. Auf wiedersehen. Do svidania</span>. Bu, yaşadığımız hayatın sonucuydu.</p>

      <p class="paragraf-4">Uzun bir yolculuk olmuş, haftalar, haftalar sürmüştü. Gemi çok yavaştı. Neden Alman gemisi? Belki de babam, onlar da tıpkı İngiliz ve Fransız askerleri gibi hükümetleri tarafından ihanete uğradıkları için Alman askerleriyle dayanışma gösteriyordu.</p>

      <p class="paragraf-4">Babam önce Cape Town-Güney Afrika Cumhuriyeti’ne, sonra Beira-Mozambik’e gidinceye kadar, neredeyse bütün yol boyunca hastaydı. Annem yolculuğun her dakikasına bayılmıştı. Bu, annemin hayatında, kendi tarzına uygun olarak, kâğıt oyunları ve briç oynayarak, süslenip püslenerek, dans ederek ve konserlere giderek eğlendiği son dönem olmalıydı.</p>

      <p class="paragraf-4">Bu gemide rezil oldum. Kendimi berbat hissettim. Önce annemin arkadaşı kaptan vardı. Öncelikle, annemin arkadaşı kaptan vardı, dokuz şiddetindeki fırtına herkesi hasta edip yataklara düşürmüş, onlarıysa güvertede şakalaşmalarla dolu iyi bir arkadaşlığa itmişti. Espriler yapıyor, birbirlerine takılıyor, kızdırıyor, işletiyorlardı. “Muziplik yapıyorlardı.” (Bu kelime gıdıklama işkencesinden, büyük ellerin küçük kaburgaları sıkıştırmasından mı geliyordu?) Bu son derece içten bir neşeydi ve kaptan sürekli olarak el şakaları yapıyordu. Parti elbisemi giydiğim zaman, üzerine bir yumurta koyduğu mindere oturmamı istedi ve yumurtanın kırılmayacağına yemin etti. Kırılacağı çok belli olduğundan oturmak istemedim. Annem mızıkçılık etmemem gerektiğini söyleyince, ben de yumurtanın üstüne oturdum, yumurta altımda patlayıp elbisemi berbat etti. Kaptan kahkahalara boğuldu ve yerlere yattı. Ben yalnızca sinirlenmekle kalmamıştım, ihanete uğramış gibi hissediyordum. Babam olanlar karşısında rahatsızdı ama önemli olan şeyin, mızıkçılık yapmamak olduğunu düşünmüş olmalıydı. Ekvatoru geçtiğimiz zaman, yüzme bilmememe rağmen beni suya attılar ve beni bir denizci çıkardı. Bu tür şeyler bütün yolculuk boyunca devam etti ve ben sürekli olarak kızgındım, kâbuslar görüyordum. Annem o kadar eğleniyordu ki, normalde çocuklarına gösterdiği takıntılı bakım sanırım tatile çıkmıştı çünkü annem –ona anlatıldığı takdirde– kâbusları hafife alacak biri değildi. Ayrıca Biddy’nin orada bulunmasının amacı bize bakmak değil miydi?</p>

      <p class="paragraf-4">Şimdi anlıyorum ki, annem Alman kaptanla bu kadar yakın arkadaş olduğunda, bir nehrin iki kolu birleşmişti. Sataşmalar, muziplikler, şakalar, annemin hayran olduğu İngiliz devlet okullarından geliyordu ve aslında Prusya’da çocuklara zalimlik yapılan elit tabaka okullarından kaynaklanıyordu. Kaptanın Prusya eliti olması ihtimali çok zayıf olsa da, bu tür iyi yaşam örnekleri halk arasında yayılabiliyordu. Peki, benim annem zalim miydi? Kesinlikle hayır. Ama hepimiz herkesin yaptığı şeyleri yapabiliriz. Şey, hemen hemen hepimiz.</p>

      <p class="paragraf-4">Akşamları, güzel gece elbiselerini giyiyor ve kaptanın masasında yemeğe, partilere, danslara, define avlarına gidiyordu. Biddy O’Halloran da öyle. Biz çocuklar kamaraya kapatılıyorduk ve bize uslu durmamız söyleniyordu. Her zaman itaatkâr bir çocuk olan kardeşim uyuyordu. Ben eğlencenin olduğu yerde olmak istiyordum. Ama annem gecelerin yetişkinler için olduğunu ve benim sıkılacağımı söylüyordu. Ancak ben eğleneceğimi biliyordum, annem de eğleneceğimi biliyordu. Ondan nefret ediyordum. İşe yaramıyordu, kapı kilitliydi. Şifoniyerin üstüne tırmandım, tırnak makasını buldum ve bir gece elbisesine delikler açtım. Eller küçüktü, tırnak makası küçüktü ve kalın kaygan kumaşta makası idare etmek zordu. Fazla zarar vermiş olamam ama önemli olan düşünceydi. Öfkeden ağlıyor ve bağırıyordum. Hayır, kesinlikle cezalandırılmadım. Fakat o seanslardan biri boyunca dizine oturtuldum ve alçak, sitem dolu, içten bir sesle konuşurken iyi davranmaktan, sevgiden - kendi sevgisinden ve iyi biri olma adına iyi biri gibi davranmaktan bahsetti.</p>

      <p class="paragraf-4">Buna rağmen, bütün bu ihanetler ve haksızlıklar devam ederken, eğitim işi de devam etti, çünkü bu ne de olsa, annemin esas işiydi. Minik çocuklar anne-babalarının kucağına alınıp, uçan balıkları, domuz balıklarını, gün batımının renklerini, bacalarından berrak gökyüzüne duman çıkaran başka gemilerin izlerini, armalarda ve raylarda oturan kuşları, denizcilerin attığı kırıntıları yakalamak amacıyla geminin peşinden alçaktan uçan martıları, dalgaların geceleri yarattığı fosforlanmayı, ay ışığını ve filika talimatnamesini izlemeleri söyleniyordu. Bu sonuncusu, akademik çalışma olmaktan çok uzaktı, zira annemin büyük aşkı genç doktor, filika olmadığı için boğulmuştu. Ayrıca kaptanın özel izniyle, parlak koridorlar dünyasından geminin derinliklerine indik. Sonra aniden kaygan metal merdivenlerden ve çelik duvarlarda ilerleyen ve bükülen büyük siyah borulardan oluşan başka bir dünyaya geldik. Kardeşimle ben birbirimize sıkıca tutunduk ve minicik bir platformmuş gibi görünen, yalnızca geminin alt kısmına giden yürüme köprüsünün bir parçası olan yerden aşağıya baktık. Aşağıda pis, yarı çıplak adamlar kürekle fırınların ağzına kömür atıyor ve alevler canlanarak, çıplak, terli gövdelere kırmızı ışık yansıtıyordu. Bu adamlar başlarını kaldırıp, iki küçük, tertemiz, ayrıcalıklı çocuğun, yüzlerinde dehşet ifadesiyle kendilerine baktığını; arkalarında da güzel, temiz giysileriyle anneleriyle babalarının ve geminin, görmeyi hiç ummadıkları bu bölümünde bizzat kaptanın durduğunu gördüler. İşin ritmiyle bedenleri sallanırken kara kömürler kavisler çizerek küreklerden alevlere ulaşıyordu. Sonra başlarını kaldırıp yukarı bakıyorlar ve kirli yüzlerinde beyaz dişleri görünüyordu. Manzara Rus demiryollarındaki <span class="char-style-override-14">besprizorkini</span>’lere benziyordu, burası giysilerinde delikler bulunan ve yüzlerinin kemikleri görünen insanların yaşadığı öteki dünyaydı. Tıpkı kirli çatlak tren pencerelerinden dışarı bakarken olduğu gibi, kürekle kömür atarken yüzlerinden ter damlayan bu adamlara bakarken korkmuştum.</p>

      <p class="paragraf-4">Walvis Körfezi’nde kumsalda, denizin çekildiği kumlarda minik balıkların su birikintisi içinde ölmek üzere olduğu yerde ilk kez ölümle tanıştım. Bu küçük balıklar kıvranıyor, debeleniyor ve güçlükle soluyordu. Sonra kumsalın her tarafında küçük ölü balıkların biriktiğini gördüm. Doğrulama bekleyerek, kelimenin gördüğüme uymasını bekleyerek, “Ölmüşler mi?” diye sordum. Annemle babam o anın ciddiyetini anlamıştı ve babam, “Evet, korkarım ölmüşler,” dedi; annem de, “Şey, boş ver.” Gökyüzünü büyük ve şahane bir gün batımı kapladı ve o anda anladım: Durum böyleydi ve yapacak hiçbir şey yoktu.</p>

      <p class="paragraf-4">Cape’te bir yerlerde devekuşları büyük adımlarla, arkalarında uzakta mavi dağlar bulunan cılız kumsalda koşuyordu. Uzaklık. Afrika’nın çorak boşlukları. Ama aile gemiyle sahilden Beira’ya doğru ilerlemeye devam etti. Aklımda Beira’dan hiçbir şey kalmamış, Salisbury’ye tren yolculuğu, o zaman 20 dakikada bir ucundan diğerine yürüyebildiğiniz küçük bir kasaba olan Salisbury’nin kendisi, çiftlik seçilinceye kadar yerleşeceğimiz Lilfordia’ya yapılan 20 millik yolculuk, hiçbirini hatırlamıyorum.</p>

      <p class="paragraf-4">Neden devekuşları da, hâlâ arabaların dönebileceği kadar geniş yapılmış Salisbury sokaklarını kullanan öküz arabaları değil? Neden Rusya’daki tren de, aynı derecede egzotik olan Beira-Salisbury arasındaki tren değil? Neden bir şeyi hatırlıyorum da başka bir şeyi hatırlamıyorum? Sadece tatsız olan şeyleri hatırlamaya karar verdiysem, neden son derece keyif veren devekuşlarını hatırlıyorum?</p>

      <p class="paragraf-4">Lilfordia, sonradan Bush Savaşı’nda (Kurtuluş Savaşı’nda), Boss Lilford ve beyaz davaya hizmetleri nedeniyle ün kazanacak olan Lilford ailesinin eviydi. Sonra, yılanlar nedeniyle dikkat edilerek yaklaşılması gerektiği konusunda hemen uyarıldığımız fundalıkların arasında dağılmış çok sayıda rondavel, yani saz ve tuğladan yapılmış basit ama sağlam kulübe vardı. Yetişkinlerin - Lilford’ların sesinden, yılanlar kesinlikle, oyun oynarken bir mum veya lamba devirmekten daha tehlikeli değildi, yalnızca dikkat edilmesi gerekiyordu.</p>

      <p class="paragraf-4">Babam bizi orada bırakıp, sanırım at üzerinde, bir çiftlik aramaya gitti. Beyaz hükümetin, neredeyse yok pahasına eski askerlere toprak sattığı ve Toprak Bankası’nın mücadele eden beyaz çiftçilere uzun vadeli kredilerle yardım ettiği bir dönemdi. Babam kredi alarak çiftlik kuracaktı. Annemle babamın 1000 sterlini vardı ve babam, kesilen bacağı yüzünden emekli maaşı alacaktı. Ayrıca tahta bacağını bedava tamir ettirme ve bir tane yedek bacak alma hakkına sahipti. Bu, şimdi dans edebilen, tırmanabilen, atlayabilen - normal bir bacağın yaptığı her şeyi yapabilen mucize bacaklardan çok önceydi.</p>

      <p class="paragraf-4">Babam Lomagundi mahallesini seçti çünkü burası mısır yetiştirilen bir bölgeydi. Lomagundi, Güney Rodezya’nın kuzeydoğusunda çok vahşi, çok az insanın yaşadığı bir yerdi ve ta Zambezi Kayalıkları’na kadar uzanıyordu. Lomagundi’nin büyük bir bölümünü oluşturan Banket, sadece iyi mısır yetiştirilen bir bölge olmakla kalmıyor, adını, daha güneyde Rand’da “banket” adı verilen kaya oluşumuna benzeyen kuvars kayalıklarıyla dolu olmasından alıyordu. Altın madenleri de vardı. Babam ve annem o aşamada, İmparatorluk Fuarı’nda verilen baştan çıkartıcı bilgilerin, gerçekle hiç bağdaşmadığını anlamış olmalıydı. Savaş sırasında mısırdan servetler kazanılmıştı, ama artık kazanılmıyordu. Fakat babam mısır yetiştirmek istiyordu. Ayrıca o bölge hâlâ “yerleşime açılıyordu.” O toprakların zencilere ait olabileceği akıllarına gelmiyordu. Vahşilere uygarlık getiriliyor, diye görüyorlardı, çünkü Britanya İmparatorluğu bütün dünya için bir lütuftu ve büyük yararlar sağlayacaktı. En azından şu andaki görüşlerimizin gelecek kuşaklara nasıl görüneceğini düşünmeden, eski hatalı düşüncelere hayretle bağırmamızın yanlış olacağını ne kadar sık söylesek de yeterli olacağını sanmıyorum. Annemle babamın kendileri hakkındaki görüşlerinin, Amerika’nın doğu yakasına yerleşen İngilizlerinkine benzemesinin başka bir nedeni daha vardı. Beyazlar, 34 yıl önce Güney Rodezya’ya geldikleri zaman, kabaca İspanya büyüklüğünde olan o topraklarda iki 250.000 siyah olduğuna inanılıyor. Annemler 1924 yılında geldiğinde, yarım milyon insan vardı.<span class="dipp"><a class="footnote-link" href="#footnote-225-13" id="footnote-225-13-backlink">13</a></span></p>

      <p class="paragraf-4">Babam bir süre uzakta kaldı ve geri döndüğünde, bir çiftlik, daha doğrusu çiftlik olabilecek bir arazi bulduğunu müjdeledi. Balta girmemiş çalılar, pek gelişmemiş, üzerinde hiçbir şey, ne bir ev, ne bir kuyu, ne de bir yol bulunmayan bir arazi. Annem araziye bakmak için babamla birlikte gitti. Toprak Bakanlığı’ndan biri onları arabayla götürdü. Bu arada, biz çocuklar, Biddy O’Halloran’la Lilfordia’da bırakılmıştık. Ben, çocuk kötülüğünün zirvesine işte orada ulaştım. Kardeşimle benim kaldığım kulübe, Biddy’yi de barındırıyordu. İkisi de tuvalette çok fazla vakit harcayan iki küçük çocukla aynı havayı ve aynı mekânı paylaşmak nasıl bir şey olmalıydı? - Zira tuvalet eğitimi hâlâ iyi bir karakter için en geçerli reçeteydi. Kulübede, o dönemin modasına göre yapılmış iki alçak yatak vardı. Sert çamur zemine kısa çatallı sopalar batırılmıştı. Bu çatallara direkler dikilmişti. Ve bu kare çerçevenin üstünde birbirine bağlı öküz postu şeritleri bulunuyordu. Bu ızgaralar döşekleri destekliyordu. Harry için büyük bir metal beşik vardı. Söylemeye gerek yok, Biddy tatlı, söz dinleyen, sevimli, yani ideal bir çocuk olan kardeşimi çok seviyordu; ben de olsam, onu tercih ederdim. Lilfordların iki kızı vardı, bana göre büyük kızlar, 10 ya da 11 yaşında, güneşte yanmış, çıplak bacaklı, çıplak ayaklı, atletik ve zayıf olan bu kızlar, gördüğüm hiçbir çocuğa benzemiyordu. Oyunlarına küçük Harry’yi de dahil ediyorlar ama beni almıyorlardı. Onların hileci, sinsi ve acımasız olduğunu düşünüyordum. Aksanlarını anlamakta zorlanıyordum. Onlardan korkuyordum. Oyunlarına katılabilmeyi çok istiyordum. “Birazdan,” diyorlardı. “Birazdan.” Bu, belki –bir ara– asla anlamına geliyordu. Dışlanmanın keskin acısı.</p>

      <p class="paragraf-4">Artık çalmaya başlamıştım, pot ruj, kurdele, makas gibi saçma şeyler ve tabii para. Her konuda yalan söylüyordum. İnsanı mutsuz eden ateşli öfke fırtınaları yaşanıyordu, sanki nefretle canlı canlı yakılıyordum. Annemle babam geri dönüp, “Peki ama neden makas?” diye sorduğunda, Biddy’yi öldürmek istediğimi söyledim. İhtiyacım olan tek şeyin düzenli kreş rutini olduğunu biliyordu, ama nasıl ve ne zaman? Bunu sağlayabilmek için önce bir ev gerekiyordu ve ev henüz yapılmamıştı. Öküz arabasıyla kuzeye doğru yola çıktık. Yol o zaman patikaydı ve ocak ayıydı, yağmur mevsimiydi, dolayısıyla patika çamur içindeydi. Arabayı 16 öküz çekiyordu. İçine üç yetişkin, iki çocuk ve zorunlu ihtiyaç maddeleri binmişti. Ancak şık giysiler, Liberty’den alınmış perdelik malzeme, ağır gümüş yemek takımları, İran halıları, bir bakır leğen ve küvet, kitap, resim sandıklarıyla piyano daha sonra trenle gelecekti. Taşan nehirler ve kötü yol nedeniyle arabada beş gün beş gece geçirdik, ama hatırladığım tek bir anı var, mutsuzluk veya öfke anısı değil, farklı bir manzaranın başlangıcı; rüzgâr feneri arabanın açık olan arkasında sallanıyor, sallanıyordu; yolun iki yanında karaçalılar var, gökyüzü yıldızlarla dolu. Arabanın üstü kapalı, Amerikan filmlerindeki gibi, Güney Afrika’da Afrikalıların, İngilizlerden kuzeye, özgürlüğe kaçarken kullandıkları arabalar gibi.</p>

      <p class="paragraf-4">Yine göçmenler gibiydik. Bu kez, evin yapılacağı tepenin birkaç kilometre uzağında küçük bir altın madeninde, parayla yabancıların yanına yerleştik. Burası Whitehead adını taşıyan insanlar tarafından idare ediliyordu, sahibi Lonrho şirketiydi. O zaman hemen her şeyin sahibi o şirketti. Lonhro, İngiliz Güney Afrika Şirketi’nin devamıydı ve Rhodes’un, Güney Rodezya’yı ilhak etmesine yardımcı olmuştu. Uzun süre, kesinlikle sevgi barındırmayan duygularla, “Şirket” olarak bahsedilmişti. Yine birçok kulübe ve ana bina olan bir baraka vardı. Kazıklı maden yığınının ötesinde çekirgeye benzeyen madencilik cihazları duruyordu. Bunların arkasında da, maden deposu ve sonra da kalabalık sazlı kulübe yerleşkesi bulunuyordu. Papaya, hintarmudu ve muz ağaçları; kadife, kozmos, kana, sütleğen ve ayçiçekleri; bunlar o dönemde beyazların işgalini simgeleyen bitkilerdi.</p>

      <p class="paragraf-4">Çiftçiliğe başlanmadan önce, en azından 404 dönüm ağacın temizlenmesi ve ağaç köklerinin yakılarak veya sökülerek topraktan çıkarılması gerekiyordu. Tarım makineleri ve büyükbaş hayvan satın alınmalıydı. Evin yanı sıra ve hayvanlar için ağıllar, makineler için baraka yapılması lazımdı.</p>

      <p class="paragraf-4">Çiftlik 4.000 küsur dönümlük çalılıktı, ancak babamın yandaki tahsis edilmemiş hükümet arazisini otlak olarak kullanmasına izin veren bir düzenleme yapılmıştı. Bu arazi bizim zamanımızda henüz yerleşime açılmamıştı, bu nedenle “bizim” arazimiz belirsiz bir şekilde, Ayreshire Dağları’na kadar uzanıyordu. O arazide, siyah ya da beyaz, hiç kimse yaşamıyordu.</p>

      <p class="paragraf-4">Aylarca süren ve daha sonra annemle babamın, o olayları hatırladıklarında yüzlerinde beliren şaşkın, inanamayan gözlerle birbirlerine bakarak anlattığı o dönemden kalan yalnızca tek bir olay var. “Tanrım, ne kadar berbat bir dönemdi, berbat, berbat!” “Nasıl dayanmıştık?” sorusu bu sözlerin altındaki gizli mesajdı. Küçük çocuklar, kardeşim, ben ve iki çocuk daha, o gece bir kulübeye, cibinliklerin etrafımıza sıkıca sarıldığı yataklara yerleştirilmiştik. Daha büyük bir kız, elinde mumla kulübeye girerek mumu baş aşağı duran bir benzin kutusuna yerleştirdi. Mum cibinlikten yalnızca birkaç santim uzaktaydı. Sonra kontrol etmek amacıyla annem kulübeye girdi, mumu gördü ve fırlayarak geldi, bir eliyle kalbini tutarken diğer eliyle mumu kaptı. Telaşlı ve alçak bir sesle, “Ne yapıyorsun? Aklından ne geçiyordu?” diye sordu. Haklıydı. Bacağımı veya kolumu atmış olsaydım, cibinlik muma değecek ve kulübe alevler içinde kalacaktı - kazık ve kerpiç duvar üzerine sazdan yapılmış bir kulübeydi. Annem öylece kalakaldı, şamdan elinde titriyordu, alev titreşiyordu ve etrafa mum yağı damlıyordu. Bu arada hain, olabilecekleri ancak şimdi hayal ederek ağlamaya başlamıştı. “Neden?” diye devam etti annem alçak, şaşkın bir sesle. “Aklı başında olan hiç kimse böyle bir şey yapamaz.” Onun inanamayan halini asla unutmadım. Becerikli insanlar beceriksizliği anlamazlar, akıllı insanlar aptallığı anlamazlar.</p>

      <p class="paragraf-4">Annemle babam Whitehead’leri anlayamıyordu, onları güvenilmez ve yetersiz buluyorlardı, gerçi kısa sürede çiftçilik yapan, iflas eden, madencilik yapan, başarılı olan, kısmen başarılı olan veya iflas eden, yine çiftçilik yapan, maden depolarına sahip olan, buldukları her işi yapan insanlarla tanışacaklardı. Bu benzer kıt kanaat geçinme, vur-kaç modeli içinde, bazı insanlar servet sahibi oldular. Bazıları kendilerini içkiye verip öldüler. Whitehead’ler hiçbir şekilde eğitimli değildi. Bu göçmen hayatından başka hiçbir şey bilmiyorlardı. Annem onları sevmiyordu, onlar da annemin son derece zor bir insan olduğunu düşünüyor olmalıydı. Babama gelince, madenin muhasebe defterlerini düzenliyordu ve kendi başına iş yapmaya başlayıncaya kadar aradan birkaç yıl geçecekti. Şimdiden para konusunda kaygılanıyorduk. Defterlerde bazı tatsızlıklar yaşanıyordu. Bay Whitehead ya dikkatsizdi ya da dürüst değildi ve babamı suçluyordu. Bu olayı <span class="char-style-override-14">In Pursuit of the English</span> adlı kitabımda mizah yoluyla anlattım, ama annemle babama göre, “Tanrım, berbat bir zamandı,” denilecek kadar korkunçtu. İçinde yaşarken hiçbir komik yanı yoktu.</p>

      <p class="paragraf-4">Babam her gün arabayla çiftliğin ilk adımlarını denetlemeye gidiyordu, çünkü orada zaten bir “ustabaşı” vardı, Nyasaland’den gelen ve yanında akrabalarını da getiren Yaşlı Duman adında biri. Her sabahın önemli bir bölümü, genellikle düşen bir kütüğün karşılıklı iki ucunda oturan ve çalışan işçileri seyreden iki adam arasında uzun, düşünceli görüş alışverişleriyle geçiyordu. İkisi de sigara içiyordu, daha doğrusu babam purosunu, Yaşlı Duman da dagga’sını, yani esrarını içiyordu. Ona Yaşlı Duman denmesinin nedeni buydu. Annem genellikle günün bir kısmını geçirmek için yürüyerek oraya giderdi ve bizi de yanında götürürdü, böylece ağaçların kesilmesini, toprağın ezilmesini, ağıllarındaki yeni büyükbaş hayvanları, kuyuların kazılmasını izlerdik. Su kâhinlerinin bulguları doğrultusunda iki kuyu kazılmıştı - o dönemlerde herkes kuyular, sonra da sondaj delikleri için kâhin kullanırdı. Hepsinden önemlisi, evin yapılışını izlerdik. Evin sazlarını oluşturacak otlar, gölette yemyeşil duruyordu, ancak kazıklar ve kerpiç duvarlar yükselebilirdi, nitekim yükseldiler. Bu süreci, çalılıkta yetişen şeylerden ev yapma sürecini <span class="char-style-override-14">Going Home</span><span class="dipp"><a class="footnote-link" href="#footnote-225-14" id="footnote-225-14-backlink">14</a></span> kitabımda tarif ettim ve hiçbir eve karşı bu kadar içten ve özel bir yakınlık hissetmeyecektim. Londra’da başka insanların yaşadığı evlerde yaşarsınız ve siz taşındıktan ya da öldükten sonra başkaları yaşayacaktır. Bitkilerden ve çalılıkların toprağından yapılmış bir ev daha çok bir palto veya elbise gibidir, kısa zamanda atılacaktır, zira muhtemelen yakında yangın, böcekler veya yoğun yağmurlar nedeniyle, siz ölmeden çok önce yeniden çalılıklara karışacaktır. Sazlar hazır olduğu anda çatı takıldı, çünkü birinci öncelik Whitehead ailesinden uzaklaşmaktı.</p>

      <p class="paragraf-4">Annemle babam, bütün komşuların sorun çıkaracağı konusunda uyardığı, bir tepenin üstünde bulunan bir yeri seçmişlerdi ve bu, her şeyi dik yamaçtan öküzlerle aşağı yukarı taşımak anlamına geliyordu. Babamın seçmesinin ve sonra annemin onaylamasının nedeni, mekânın güzelliğiydi. Evin ön tarafından kuzeye baktığınızda, küçük tepelerin, vadilerin ve iki nehrin, Muneni ve Mukwadzi nehirlerinin üzerinden Ayreshire Dağları’nı, görebiliyordunuz. Doğuda, geniş topraklar, kristal mavilerinin, pembelerin, morların, leylak renklerinin gün boyunca ışıkla değiştiği Umvukves, ya da Great Dyke - Büyük Duvar ile sonlanıyordu. Güneş uzun, alçak Huniyani Sıradağları’nın üzerinden batıyordu. Yağmur mevsiminde, yemyeşil, çoğu zaman bakir çalılıklarla olağanüstü bir güzelliğe bürünüyordu. Maden ocakları için kesilen yerler bile yeniden büyümüştü. Ağaçların arasındaki toprak, her yerde kuvars çıkıntılarıyla ve kayalıklarıyla yarılmıştı, çünkü burası altın bölgesiydi ve çıkıntı yapan her kayanın üzerinde pirit veya mika pırıltılarını yoklamış altın arayıcılarının kazma izlerini görebilirdiniz.</p>

      <p class="paragraf-4">Ev bitmeden haftalar önce, hâlâ toprağa batırılmış direklerden oluşan bir iskelet halindeyken, önce direkler çamur tabakasıyla, sonra da sazlarla kabaca kaplanmış, pencere olacak delikleri bulunan bir ev haline gelirken, annemle babam evin önündeki benzin tenekesinin üstünde oturuyor (bir süre sonra şezlonglara oturacaklardı), dağları veya gün batımını, ya da bulut gölgelerini, veya etrafa ve toprakların üstüne yağan yağmuru seyrediyorlardı. Ben de babamın sağlam bacağına oturup izliyordum.</p>

      <p class="paragraf-4">Ev tamamlanıp tepenin üstüne konunca, arazinin ön ve yanlarından on metreden fazla olmayacak şekilde otlar temizlendi. Garajın ve depo kulübelerinin bulunduğu arka tarafta, yaklaşık 100 metre boyunca ağaçlar kesilmişti. Gerçek çalılar, canlı, işleyen, hayvan ve kuş dolu çalılıklar 20 yıl boyunca yerlerinde kaldı, bizim evde yaşamamızdan etkilenmedi. Annemle babam İkinci Dünya Savaşı’nın ortasında burayı terk edinceye kadar, temizlenen alanın birkaç metre ötesinde küçük bir antilobu ya da bir yaban kedisini veya bir kirpiyi ürkütebilirdiniz. Evin önünden inen iki patika, öndeki tarlaya gidiyor ve yoğun ağaçların ve çalıların arasından inen dik yol, kuyuya ulaşıyordu. Evin ön tarafında, tepenin eteğinde büyük bir mawonga ağacı bulunuyordu. Gövdesi yıldırımdan hasar görmüş olan bu yaşlı ağaç arı ve balla kaplıydı. Şimdi beni etkileyen şey, orada bulunmamızın, çiftliğin manzarasını ne kadar etkilediği değil, ne kadar az etkilediğiydi. Tepenin altında, bir tarafta büyük, 400 dönümlük bir arazi vardı ve orada burada daha küçük tarlalar bulunuyordu. Büyükbaş hayvan ağılları, tütün ambarları - ve tepedeki ev. Çiftlik ırgatlarının daha alçak bir tepedeki köyleri, bizim evimiz gibi, otlarla birleşiyordu.</p>

      <p class="arabaslik-sol para-style-override-17"><span>5</span></p>

      <p class="paragraf-4">Tepedeki ev, sömürgeye ilk geldikleri zaman nerdeyse hep yoksul olan yerleşimciler tarafından yapılan ilk evlerin birçoğundan farksızdı. Bunlar genellikle tuğla ve oluklu sacdan yapılmış bir veya iki odalı evlerdi. O ilk günlerde en güzel evler, Afrikalıların evlerine benzeyenlerdi. Afrikalı bir ailenin bir grup kulübesi oluyordu ve her kulübe farklı bir amaç için yapılıyordu. İlk yerleşimcilerin evleri de üzerleri sarı sarmaşıklar veya begonvillerle örtülü çardaklı yollarla birbirine bağlanmış beş-altı saman çatılı kulübeden veya üzeri çamurla sıvalı tuğla ve sırıklardan oluşurdu. Yerlere tuğla veya kırmızı çimento, daha çok ezilmiş gübre ve çamur döşeniyordu. Afrikalıların kulübelerinin penceresi olmuyor ama beyazların kulübelerinde hep oluyordu, hatta bazen kapı gibi açılan ve sanki kuşluk gibi tül takılı pencereler mevcuttu. Yerlere kamış hasırlar veya hayvan derileri seriliyordu. İlk yataklar direklere gerilmiş öküz derisi şeritleri olabilirdi. Mobilya dükkânları kilometrelerce uzakta, Salisbury’deydi ve dört tekerlekli yük arabalarıyla getiriliyordu. Trenle getirilseler bile, masalarla sandalyelerin istasyondan çiftliklere öküz arabalarıyla bozuk yollar kullanılarak taşınması gerekiyordu. Sık sık yaşandığı üzere, çiftçiler iflas ettikçe yapılan çiftlik satışları sayesinde, mobilyalar çiftlikler arasında yeniden kullanıma sokuluyordu. Eşyalar becerikli siyahlar tarafından ya ormandan toplanan ağaçlardan ya da petrol ve gaz tenekelerinden kotarılırdı. O günlerde benzin veya parafin, bir kutuda iki tane olmak üzere, yaklaşık dört litrelik tenekelerde geliyordu. Onlardan kanepe ya da şezlong yapılıyordu. Büfeler, yazı masaları, tuvalet masaları, iki ucunda ikişer veya dörder kutudan yapılıyor, üstüne bir tahta ve tahtanın üstüne de yatay olarak kutu yerleştiriliyordu. Bu tutumlu yaşama girişimleri, un çuvallarından yapılan perdelerle daha uygar hale getiriliyordu. Un çiftliklere kalın, beyaz çuvallarla geliyordu ve bu çuvallar yıkandığı zaman yumuşayıp, ipek gibi oluyor ve güzel boya tutuyordu. Veya, perdeler işlenmiş kendir bezlerinden yapılıyordu.</p>

      <p class="paragraf-4">Eğer gerçekten zor durumdaysanız satın alınması gereken tek şey, Carron Dover odun ateşli ocaktı. Her çiftlik evinde - ya da hemen hemen her çiftlik evinde bir tane vardı. Yeni gelen genç biri bir mevsim kerpiç kulübede yaşayabilirdi ve mutfağı, oluklu sac çatının altında açık ateş olurdu.</p>

      <p class="paragraf-4">Evler yetersiz ve küçük gelmeye başlayınca yıkılıp, yerini, başarıyı simgeleyen ve dolu tuğladan yapılmış tavanlı evler alıyordu veya genişleyen odalarla dolu hale gelen çiftlik evinin merkezi olarak kalıyordu.</p>

      <p class="paragraf-4">İcat etme ve doğaçlama yeteneği asla kaybolmuyordu. “Çek defterli çiftçinin” (Bu eski kıskançlık içeren deyimin 1988 yılında, henüz çek defteri olmayan biri tarafından, siyah bir çiftçi için kullanıldığını duydum) sahip olduğu bir evde bile, kendir bezinden yapılmış işlemeli perdeler veya yünle kırmızı, turuncu ve siyah işlenmiş ya da “caz çağı” nedeniyle o dönemde moda olan geometrik desenler aplike edilmiş duvar kumaşları olabilirdi. Veya beyaz un çuvalları çeşitli renklere boyanırdı. Antikalarla - İngiltere ve İskoçya’dan gelen gerçek antikalarla dolu, yatak odalarının pencerelerinde yaldızlı perdelik kumaş bulunan, yataklarına döşemelik kumaşla etekler yapılmış, ama ocak siperinin işlemeli kendir bezinden imal edildiği ve boyanmış benzin kutularından müteşekkil kütüphane raflarının bütün duvarları kapladığı bir çiftlik evi gördüm.</p>

      <p class="paragraf-4">Bizim evimiz, bu ilk evlerden sadece şekil olarak farklıydı. Uzun bir binaydı ve odalar için bölmeler yapılmıştı. 1890’ların başında Rahibe Patrick ve hemşirelerinin hastanesinde çekilmiş bir fotoğraf –Dominiken rahibeleri koloniye gelen ilk kadınlardı– bizim evin neredeyse aynısı. Önünde verandalar ve revaklar uzanıyordu ve sonra eve pergolayla birleştirilmiş bir başka oda bulunuyordu. İçi, çoğundan daha iyi döşenmişti. Örneğin, salonda bulunan çalı kerestesinden yapılmış yemek masası, yemek yerken dağları seyredebileceğimiz şekilde yerleştirilmişti. Açık gri kerpiç duvarlar özellikle badana yapılmadan öylece bırakılmıştı çünkü Liberty perdeleriyle çok güzel duruyordu. Koltuklar, kanepe, kitaplıklar bir çiftlik satışından alınmıştı. Yazı masası, lekeli bir benzin kutusundan yapılmıştı ve John William McVeagh ile muhalif rahibin kızı olan ikinci karısı, sinek telinin arasından verandaya ve içlerine sardunya ekilmiş, yeşile boyanmış sıra sıra benzin ve parafin tenekesine bakıyordu. Annemle babamın kullandığı yan odada düzgün somyalar ve yataklar vardı, perdeler Liberty’den alınmış, halılar İran’dan gelmişti, bakır lavabo ve testi, benzin kutusundan yapılmış tezgâhın üstünde duruyordu. Bu odanın yanındaki oda, önce erkek kardeşimle benim, sonra sadece benim odam olmuştu. Yerde kamış hasırlar vardı; yatak örtüleri, turuncuya boyanmış un çuvallarıydı; lavabo ve tuvalet masası, siyaha boyanmış benzin kutularıydı. En sondaki küçük odada kamış hasırlar, benzin kutusundan lavabo ve tuvalet masası vardı. Biddy O’Halloran işte bu odada bir yıl yaşadı. Un çuvalı perdelerinin her tarafını parlak ipekle işledi. Bu perdeler 20 sonra bile pırıl pırıldı.</p>

      <p class="paragraf-4">Her sabah yeniden doldurulması gereken gaz lambalarının da olağanüstü bir yanı yoktu, zira o ilk çiftliklerde elektrik yoktu. Sazdan yapılmış sundurmanın altında bulunan ve hiçbir özelliği olmayan su arabasında, yan yana iki fıçı duruyordu ve musluklarının damlamasına asla izin verilmiyordu çünkü bir bardak suyun bile, haftada üç dört kere ağır varilleri tepeye çeken öküzlerin enerjisiyle ölçülen bir maliyeti vardı. Tepeden aşağıya doğru 20 metre uzaklıkta olan tuvalet, küçük bir kulübenin içine açılan dört metre derinliğinde bir çukurun üstüne, ortasında delik bulunan bir eşya sandığı yerleştirilerek oluşturulmuş ve açık kapının önüne sazdan perde konulmuştu. Yiyecek dolabının da bir özelliği yoktu: Üstteki kaplardan bütün gün ve gece damlayan sularıyla, arası odun kömürüyle dolu çift kat kümes telinden yapılma dolapta yiyecekler serin kalıyordu çünkü en ufak bir esintiyi bile yakalayacak bir yere yerleştiriliyordu. Bir çiftlik evinde ileriye doğru bir adım atılıp, elektrik ve musluk suyu bağlanınca, ya da evin içine tuvalet yapılınca, zaferi incelemeleri için komşular davet ediliyordu. Bu zaferin hepimizi simgeleyeceği ve tatmin edeceği düşünülüyordu.</p>

      <p class="paragraf-4">Annem herhalde çok kısa sürede, hiçbir şeyin beklediği gibi olmayacağını anlamıştı.</p>

      <p class="paragraf-4"><span>Kısa bir süre önce bana, küçük çocukları olan ve kendisini eski Rodezya’nın çalılıklarında, daha yapılmadığından, hazırda tarla falan - hiçbir şey olmadığından evsiz barksız bir halde bulan genç bir İngiliz kadının yayınlanmamış anılarını gönderdiler. Kadının özellikle hiç parası yoktu. O da idare etmek ve bir yolunu bulup yapmak, yılanlarla, vahşi hayvanlarla, çalı yangınlarıyla karşılaşmak, karınca yuvalarında ekmek veya açık ateşin üstüne konulan benzin tenekelerinde kek yapmayı öğrenmek zorunda kalmıştı. Her saniyesinden nefret etmiş, siyah insanlardan korkmuş ve tiksinmiş, kesinlikle hiçbir şeyle başa çıkamamıştı. Bunu okuyunca, onu, bir nehrin taşarak sular altında bırakabileceği bir sebze bahçesi kuramayan, hayatında yılandan kaçmayan ve kötü bir fırtınada isteri krizlerine girmeyen annemle karşılaştırmak zorunda kaldım. Kenya’dan gelen bir başka taslak da aynı şekildeydi; sefalet, kendine acıma ve neredeyse kasıtlı görünen hiçbir şeyi becerememe feryatları. Bu iki anı bana annem için en kötü olan şeyi hatırlattı. Bu iki anı yazarının, her konuda vahşilik ve zorlukla sınanırken akıllarından geçen ilk düşüncenin şu olduğuna inanmak çok zor: Hâlâ orta sınıf, “iyi” insanlar mıydılar? Ama öyleydi. Aynı şekilde, annem de, yan komşuları İngiliz orta sınıfından olmadığı için mutsuzdu. Nasıl olmuştu da, en azından annemin tercihlerini fark etmiş olması gereken babam, bütün “iyi insanların” kilometrelerce uzakta, bölgenin diğer tarafında olduğu bir mahalle seçmişti? Bunun annem için ne kadar önemli olduğunu hiçbir zaman anlamamış olması mümkün müydü? Belki de sadece toprağı bulacak kadar gücü vardı, sonra sıfırdan bir çiftlik kurmak ve hiç hayal etmediği türde bir çiftçilik yapmak zorunda kalmıştı. Bütün hayatı boyunca çiftçi olmak istemişti, ama kafasında, çocukken etrafında gördüğü İngiliz çiftçiliği modelleri vardı.</span></p>

      <p class="paragraf-4">İkisi de yıllarca, şanslarının döneceğine ve başarılı olacaklarına inandılar. Annem, topal kocasının çalılıklara hâkim olamayacağını ve fuarda vaat edilen servetleri kazanamayacaklarını hemen görmemiş olabilir, ama artık akşam yemekleri, müzikli geceler, çay partileri ve pikniklerle dolu bir hayat yaşamayacaklarını görmüştü. İçinin derinliklerinde kendini engellenmiş hissediyordu. İran’a giderken, orta sınıf bir yaşam için gereken her türlü ihtiyaç malzemesini almıştı. Afrika’ya gelirken, ziyaretler ve “eğlence” için kıyafetlerini, kartvizitlerini, eldivenlerini, eşarplarını, şapkalarını ve tüy yelpazelerini getirmişti. Gece elbiseleri, o zaman hükümet binasına giderken bile giyilebilecek her türlü elbiseden çok daha zarifti. Herhalde oraya davet edileceğini sanıyordu. Sıradan biri, bir hemşire olabilmek için babasına kafa tutmuş olabilirdi ama ailenin orta sınıf konumundan vazgeçmeye niyeti yoktu. Çocukları onun emellerini yerine getirecekti, hatta daha da başarılı olacaktı. Bu nedenle o ilk yılda, kendi koşullarına ve komşularına iyice baktığında, yalnızca emellerini erteledi. Çiftlik yakında başarılı olacaktı, ondan sonra memleketine, İngiltere’ye geri dönebilir, çocuklarını iyi okullara yerleştirebilir ve gerçek hayatına başlayabilirdi.</p>

      <p class="paragraf-4">Bu arada, etrafında, çiftliklerdeki çalılıklarda bulduğu şeyleri daha etkin, yaratıcı ve enerjik bir şekilde kullanamazdı.</p>

      <p class="paragraf-4">Ben de artık çocukluk anılarımla yetişkin anılarını dengelemekte zorlanmaya başlamıştım. Hayatımın bir döneminde –İngiltere’ye çoktan dönmüştüm ve belleğimi dikkatle kullanarak hayatımı anlamaya çalışıyordum– büyük bir zaman diliminin tamamen kaybolduğunu fark etim. Bir boşluk, kara bir delik vardı. Uzun yılları kapsayan bir boşluk - öyle görünüyordu. Ancak dışarıda yaşanan olaylara ilişkin kayıtlar gayet açıktı. Ocak 1925’te, aile Lilfordia’daydı. Ben Ocak-Haziran 1927 arasında Bayan Scott’taydım. Oysa bütün dönemi Rumbavu Park’ta okulda geçirmiştim. Bütün bu bulanık, sonu gelmez anıların bir yıl, dokuz aya sığdırılması gerekiyordu. Ama imkânsızdı. Vazgeçmek zorunda kaldım. Ancak daha sonra geri, daha geri dönmem gerekti ve evimizin sıvasını oluşturacak çamurun ve suyun içinde tepindiğim zamanla, okula gitmem arasındaki sürenin iki yıldan az olduğunu kabullenmeye mecbur oldum. Şimdi bile inanamıyorum, öyle olamaz. Ama öyleydi. Ocak 1925 ile Eylül 1926 arasında şunlar oldu.</p>

      <p class="paragraf-4">Hepimiz, bütün aile, iki defa sıtma olduk, ağır sıtma. Çiftliğin yeni toprakları temizlendi, çiftlik gereken malzemelerle donatıldı, ev yapıldı ve içine taşındık. Biddy O’Halloran ayrıldı ve iki taraf da kurtulmuş oldu. Annem sinir krizi geçirdi ve aylarca yataktan çıkmadı. Bayan Mitchell ve onun 12 yaşındaki korkunç oğlu geldi ve sonra gitti. Ben okumayı öğrendim ve başarıyla, sigara paketlerinin, market paketlerinin üstündeki yazılarla, gazetelerdeki büyük kelimelerle, Army &amp; Navy kataloğuyla, resimlerin altındaki yazılarla ve sonra gerçek kitaplarla bilgi dünyasına girdim. Kardeşimle ben hükümetin çiftçi çocukları için düzenlediği mektupla öğretim aracılığıyla dersler aldık.</p>

      <p class="paragraf-4">Olayların gelişimi bu şekildeydi ve bunların, benim hatırladıklarımla, çocukluk anılarımın tarihçesiyle yakından uzaktan ilgisi yoktu.</p>

      <p class="paragraf-4">Biddy O’Halloran babamın tüfek dayanağına yaslanıyordu ve biz, tepenin altındaki büyük tarladaydık. Her tarafta çekirgeler ve kelebekler vardı. Biddy’nin apandisiti alınmıştı ve küçük kardeşime, ağzını kapalı tutmazsa, çekirgenin ağzından içeri girip apandisitine ineceğini ve uğraşarak midesinden dışarı çıkacağını söylüyordu. Kardeşim korkudan ağlıyordu. “Tabii ki doğru değil,” diye haykırıyordu annem daha sonra, yatma zamanında, kardeşim hıçkırarak ağlarken. Fakat yıllar sonra kardeşim bana, çekirgelerden mantıksızlık derecesinde korktuğunu söylediği zaman, ona nedenini anlatabilmiştim. “Her şeyin bundan ibaret olduğunu mu söylemeye çalışıyorsun?” diye sormuştu gülmeye çabalayarak, ama kendisini bu kadar çok ve bu kadar uzun süre etkileyen şeyin bu kadar önemsiz oluşuna çok şaşırmıştı.</p>

      <p class="paragraf-4"><span>Biddy O’Halloran açık tenliydi ve pamuklu elbisesinden açık tenindeki hafif kızarıklık görünürdü. Çocukça bir inceleme bize onun kırmızı leke ve krema olduğunu düşündürdü. İki küçük çocuk ciddi bir şekilde kırmızı reçelle kremanın Biddy’nin teninin altına nasıl girdiğini tartışmıştı. “Bir deliğe döküldü ve oradan dağıldı.” Biddy’ye daha da yakınlaşmak için bahaneler arıyorduk, dik dik baktığımız için azarlandık, birbirimize delik olmadığını söylemek üzere uzaklaştık. Yani, marmeladı üstüne sürmüş olmalıydı ve tenine işlemişti. “Anne, kırmızı marmelat ve krema Biddy’nin derisinin altına nasıl girdi?” “Hangi kırmızı marmelat? Ne kadar saçma!” Bu esrar sazların saçaklarının altında oturduğumuz sırada, kediler ve köpeklerin huzurunda, ciddi, bilimsel bir şekilde tartışıldı. “Ama belki de marmelat değildir, rozbifin kanı olabilir!” O halde beyazlıklar ne?</span></p>

      <p class="paragraf-4">Ya da yetişkinlerin tırnaklarına, pembe tırnaklardaki açık renk lekelere düşünceli bir şekilde uzun uzun bakardık. “Anne, neden Tanrı tırnağını tamamlamadı?” “Bitirmek mi, ne demek istiyorsun?” “Bak, burada bir delik var.” “Ne deliği? O delik değil ki!” Yetişkinlerin kollarının üstündeki tüyler, her altın rengi kıl kökü, kokular. Biddy’de, parfüm sürdüğü zaman, burna keskin ve ağır gelen, ekşi bir koku vardı. Annemin kokusu kuvvetli ve tuzluydu. Babamınki erkeksi, bayat ve tütünlüydü.</p>

      <p class="paragraf-4">Çalılıkların kenarından annemin, arkadaki evin saçaklarının altında, Biddy’ye kanlı bezleri benzin tenekelerinde nasıl suya bastıracağını göstermesini izledik. Annemin yüzündeki dramatik gizlilik ifadesi, alçalttığı dramatik sesi. Biddy’nin kasıtlı olarak durgun, gergin tavırları. “Oğlanların” bu tenekenin içindekileri görmemesi gerektiğini biliyorduk. Kadınlar gittikten sonra, gizlice tenekenin yanına sokulduk ve tahminde bulunduk: Biddy parmağını veya ayağını kesmişti - böyle olmalıydı. Peki, ama neden annem oğlanların öğrenmesini istemiyordu? Her zaman bir yerlerimizi kesiyorduk veya yaralanıyorduk ve bazen kanımızı “oğlanlar” yıkayıp temizliyordu. O halde neden...?</p>

      <p class="paragraf-4">Düzensizliği, duyarsızlığı, gizemleriyle yetişkin dünyasını ve olayları yerli yerine koymaya, doğru adlandırmaya çalışan iki küçük çocuk.</p>

      <p class="paragraf-4">Yatağımda uzanmıştım ve Walter de la Mare’nin <span class="char-style-override-14">The Three Royal Monkeys</span> kitabını okuyordum. Maymun kardeşlerden biri, uygun bir şekilde çekip yiyebilmek için dilimlere ayrıldığını sandığı portakalı yiyor. Buna anlam veremiyorum. Benim yediğim portakal dilimleri ağzıma çok büyük geliyor. Oysa ben, tepenin hemen altındaki ağaçlarda koşuşturan küçük maymunlardan daha büyüğüm. Kitaptaki maymun, her biri kendi küçük torbasında bulunan ve dilime döktüğüm zaman koku ve tat bırakan o küçük portakal suyu damlalarından mı bahsediyordu? Ama kesinlikle öyle olamazdı, damlacıklar dilim değildi. Uzandığım yerden merak ediyor, okuyor ve düşünüyordum... Kraliyet Maymunları, bizim gördüğümüz küçük çalılık bebeklerinden çok daha büyük olmalı. Portakalın kabuklarını soydukları zaman, kürkleri dışarı fışkıran keskin suyu hissetmelerini engelliyor. Püsküren bu su, portakal kabuğunun gözeneklerinde yaşıyor. Yüzünde ve boynunda kaba gözenekli deri olan bir ziyaretçi geldiği zaman, gizlice su biriken deliklere bakıyorum. Deri soyulduğu takdirde, ne püskürtür? “Bu çocuk neye bakıyor?” “Doris, neden öyle gözlerini dikip bakıyorsun? Bu çok kaba.” Başımı çeviriyorum, koşarak uzaklaşıyorum, tepenin altındaki çalılıkların altına oturuyorum, çalılıktan bir yaprak koparıyorum, yaprağın üstündeki damarlara ve aralarındaki gözeneklere bakıyorum. Yaprağı yırtıyorum ama yüzüme ve ellerime keskin kokulu bir sıvı püskürmüyor. Otların arasında bir bukalemun var, yavaşça salınarak bir dala tırmanmasını izliyorum. Sonra birdenbire... Çığlık atarak ve koşarak tepeye tırmanıyorum ve kanepede babamın yanında oturan ve otları seyreden annemin yanına gidiyorum. “Neler oluyor?” “Anneciğim, Anneciğim...” “Peki, ama ne oldu?” “Bukalemun,” diyerek korkuyla isterik bir şekilde ağlıyorum. “Bukalemun...” “Hangi bukalemun?” “Hastaydı ve bütün içi dışına çıktı.” Yine koşarak tepeden aşağıya iniyorum. Arkamdan annemle küçük kardeşim geliyor. Bukalemun sessizce dalın biraz daha yukarısında oturuyor ve gözleri fıldır fıldır dönerek etrafa bakıyor.</p>

      <p class="paragraf-4">Şaşkınlık içindeyim, bu bir rüya olmalı. Bukalemunun içinin dışına çıktığını gördüm ve ... yine oluyor, çığlık atıyorum. “Şşşş...” diyor annem bana sıkıca sarılarak. “Her şey yolunda. Sinek yakalıyor, görmüyor musun?” Tiksintiyle ve korkuyla titriyorum ama merak da ediyorum. Annemin kollarının arasında güvendeyim. “Bekle,” diyor. Bukalemunun sopaya benzeyen dili kalın etli kökünden dışarı fırlıyor ve tekrar içeri giriyor. “Görüyor musun?” diyor annem. “Bu yalnızca kendini besleme şekli.” Hıçkırarak ağlamaya başlıyorum ve annem beni kucağına alarak tepeye tırmanıyor. Ama ben yetişkin bakışını kazanmış durumdayım. Bundan sonra bukalemun gördüğüm zaman, onun devasa kalın dilini çıkardığını bileceğim, ama onu bir daha, bir daha asla ilk gördüğüm zamanki gibi görmeyeceğim.</p>

      <p class="paragraf-4">1992 yılında, ilk yağmurlardan birkaç hafta sonra, Banket’te, büyük bir mafuti ağacının yakınında duruyordum. Mafuti ciddi bir ağaçtır, yaprakları koyu yeşildir, gövdesi kalın ve güvenlidir. Bu ağacın hiçbir önemsiz yanı yoktur. Ancak kökünde, bir deniz yaratığına, mercana benzeyen, içinden yeni yaprakların yumuşak ve parlak pençelerinin çıktığı bir şişlik vardı. Bu yeni yapraklar yeşil kadife gibiydi. Üstlerindeki sade yapraklarla ortak yanları olduğuna asla inanamazdınız. Sonra birdenbire, bir gün koşarak eve gittiğimi, ağaca bir canavarın saldırdığını haykırdığımı hatırladım. Bu, bir kedi boyutunda bir böcekti.</p>

      <p class="paragraf-4">Geceleyin uyanıyorum. Her tarafımda, üstümde bir hışırtı, ürpertici bir ses duyuyorum. Dirseğimin üstünde doğruluyorum ve cibinliğin beyazının arasından bakıyorum. Kalbim küt küt çarpıyor ancak hışırtı sesi artıyor. Pencerenin karesi bir kere, iki kere aydınlanıyor. Bir dakika, tepeye bir araba mı çıkıyor, farları mı görünüyor? Hayır, annemle babamın odası karanlık, yatıyorlar, araba için çok geç. Sanki sazlar fısıldıyor. Bir anda, anladığım kadarıyla, kulaklarıma vadideki kurbağaların ve karakurbağaların sesi geldi. Yağmur yağıyor. Gelen ses, kuru sazların suyla dolmasının, şişmesinin sesi ve kurbağalar yağmurla coşuyor. Anladığım için, benim hakkımda her şey yerli yerine oturuyor. Çatıdaki sazlar, gökyüzünden gelen yağmurla ıslanıyor, kurbağalar sanki tepenin yamacındaymış gibi yüksek sesle bağırıyor ama aslında birkaç kilometre uzaktalar. Yağmurun yavaş yavaş toprağa ve yaprakların üstüne düşmesi, şimşek daha da uzakta. Sonra, gecenin düzenini onaylarcasına aniden gök gürlüyor. Rahatlamış bir şekilde, cibinliğin altında tekrar yatıyorum, dinliyorum ve yağmurun sesiyle yavaşça yeniden uykuya dalıyorum.</p>

      <p class="paragraf-4">Ya da yatağa yatırıldıktan hemen sonra, evin diğer ucundan yetişkin sesleri geliyor ve annem piyano çalıyor. Ben ve küçük kardeşim, uyumamız gerektiğini bildiğimiz için, alçak sesle konuşuyoruz. Annemin otların arasındaki hayvanlar, kilerdeki fareler hakkındaki uyku öncesi masalına devam ediyorum. Sonra kardeşimi Aziz George ve Ejder hikâyesindeki ejderle korkutmaya çalışıyorum. Kendim korkuyorum. Ejder pençelerini açarak, ağzından alevler saçarak sazların her yerini, bütün gökyüzünü dolduruyor. Ejder falan olmadığını gayet iyi biliyorum, ama yine de korkuyorum. Benzer şekilde, odanın köşelerinde kötü periler olduğuna kendimi ikna ettiğim zaman, onları benim yarattığımı biliyorum. Sonra anneme gelmesi için seslendiğimde annem geliyor ve beni sakinleştirerek odada ejder olmadığını, perdelerin arkasında periler olmadığını söylüyor. Ancak ben sabırsızlanıyorum, çünkü mesele o değil. Kardeşimi uyutmadığım, “bir şeyler uydurduğum” için azarlanmam gerekiyor. Aynı şekilde, kendi başıma tepenin tam dibinde, tarlanın başladığı yerde, <span class="char-style-override-14">Peter Pan in Kensington Gardens</span>’dakilere benzeyen yaşlı boğumlu ve budaklı bir ağacın yanında duruyorum ve o kadar güçlü bir şekilde perileri hayal ediyorum ki, neredeyse onları göreceğim. Karınca yuvasının eğrelti otları ve örümcek zambaklarını periler ve cinlerle doldurduğumda yaptığım, sessizliği derinden dinlemek, hem biliyorum ki eğer başımı, beklemedikleri bir anda yeterince hızlı çevirebilirsem, onları görebileceğim. Tabii bu, onların aslında orada olduğuna inandığım anlamına gelmiyor. Tıpkı diş perisine inandığım ve inanmadığım gibi. Noel Baba’ya inanmamam, rengeyiğini beklememi ve kardeşime, baca olmadığı için, pencereden gireceklerini söylememi engellemiyor. İyice kısılan lambanın altında, odadaki gölgelerle alçak sesle, rengeyikleri hakkında, Noel zamanında buraya gelebilmek için İngiltere’den ne kadar hızlı uçmaları gerektiği konusunda; rengeyiklerinin, belirli aralıklarla beslenmek amacıyla yere inmeleri gerekip gerekmediği, aslında yosun yemeyi sevdikleri için, ağaçlarla çimler hakkında ne düşünecekleri konusunda uzun uzun, samimi tartışmalar yapılıyor. Kardeşim anneme, benim rengeyiklerinin Noel’de geleceğine, musasa ve mafuti yaprakları yiyeceklerine inandığımı söyleyince, annemin kaşlarını çatışından, gerçekle yararlı ve gerekli fanteziyi nasıl dengeleyeceğini bulmaya çalıştığını anlıyorum ve hemen, tabii Noel rengeyiğine inanmıyorum, diyorum.</p>

      <p class="paragraf-4">Annem kalbinden rahatsız olduğuna karar verdi. Bütün hayatı boyunca kalbinden rahatsız olduğunu ve her an ölebileceğini biliyordu. Sonunda saygın bir şekilde 73 yaşında, felç geçirerek öldü. Küçük bir kızken bile, kalp hastalığının psikolojik avantajlarını anlamıştım ve annemin, sempati kazanmak için numara yaptığına inanmıştım. Babamın bu kalp hastalığına ikna olmadığına da biliyordum.</p>

      <p class="paragraf-4">Şimdi annemin neden yatağa düştüğünü anlıyorum. O yıl annem, çoğumuzun hayatta en az bir kere yapması gereken bir iç yapılanma yaşadı. Yaşamanız gerektiğine inandığınız şeyden feragat ediyorsunuz. Yatağı, pencereler ve dağ manzarası nedeniyle, ön odaya, babası John William’la soğuk, saygılı karısının sert bakışlarının altına yerleştirilmişti. Her tarafında, hakkı, geleceği olduğuna inandığı saygın hayatın işaretleri ve simgeleri vardı, gümüş çay tepsileri, İngiliz suluboya resimleri, İran halıları, kırmızı deri ciltli baskılarında klasikler, Liberty perdeler. Ancak, sadece kerpiç denilebilecek bir evde yaşıyordu ve yüksek yatağından görebildiği tek şey, Afrika’nın otları ve altından destekleyen tepenin üstündeki çiftlik “yerleşkesi” idi.</p>

      <p class="paragraf-4">Sinoia’dan sık sık doktor geliyordu. O dönemde hekimler bunalım konusunda şimdiki kadar bilgili değillerdi. Doktor, yatak istirahati tavsiye etti. Annem, mektupla Salisbury’deki gerçek doktoru olan Doktor Huggins’e başvurduğu zaman, Doktor Huggins, orada zaten ne yapması gerektiğini söyleyen bir doktoru varken, neden bana soruyorsunuz, dedi. Doktor Huggins –sonra Lord Malvern oldu– doktor veya politikacı olarak hastaya kibar davranılması gerektiğine inanmayan sinirli bir tipti. Zaten kısa bir süre sonra Güney Rodezya Başbakanı olacaktı.</p>

      <p class="paragraf-4">Annem günde birkaç kez Harry’yle beni yanına, yatağının başucuna çağırıyor ve dramatik bir sesle, “Zavallı annecik, zavallı hasta annecik,” diyordu. Bu anı bana annemin içten içe ne kadar çöktüğünü anlatıyordu. “Zavallı annecik” kesinlikle onun tarzı değildi. Bana gelince, öfkeden deliye dönmüştüm. Küçük kardeşim annem ne zaman talep etse, ona sarılırdı. Ben de sevgiyle sarıldım ama sonra bu duyguya sinirlendim ve reddettim. Bir süre sonra, aşçı tarafından annemin başucuna çağrıldığım zaman, gitmeyi reddetmeye başladım. “Annen hasta,” diye talimat verdi babam ve ben, “Hayır, değil,” diye tersledim, zira bu çelişkiye dayanamıyordum.</p>

      <p class="paragraf-4">Bu arada eğitimimiz devam ediyordu ve bunun gerektirdiği öz-disiplini gerçekten takdir ediyorum. Annemin başucunda ayakta dururken veya yatağının üzerinde otururken (“Annenizi yormayın. Üstüne abanmayın... Yapmayın”), çarpım tablolarını öğreniyor ve basit toplamalar yapıyorduk, okuma dersleri zaten çok kolaydı. Annem bize hikâyeler anlatıyor ve kitap okuyordu.</p>

      <p class="paragraf-4">Sonra, anneme “yardım” etmek amacıyla, oğluyla birlikte, Bayan Mitchell geldi. Harry hâlâ annemle babamın odasında uyuyordu. Ben, Bayan Mitchell’la aynı odayı paylaşıyordum. Oğlu, evin en ucundaki odada kalıyordu.</p>

      <p class="paragraf-4">Bayan Mitchell’ın sert, oğlunun da kabadayı olduğunu düşünüyordum. Bayan Mitchell içki içiyordu. Kısa sürede –yalnızca birkaç hafta sonra– ayrıldığı zaman, çalıların arasında, dolaplarda gizlenmiş bir sürü boş şişe bulunmuştu. Her zaman içki kokuyordu. Aslında nasıl biriydi? Eğer hasta bir kadına bakıcılık ve kâhyalık yapıyorsa ve okul çağında bir oğlu varsa, çaresiz olmalıydı. Dul muydu? Terk mi edilmişti? Zalim bir kocadan mı kaçıyordu? Bu olay, kocaları işsiz kalan kadınların bulabildikleri her işe girdikleri ekonomik kriz öncesindeydi.</p>

      <p class="paragraf-4">Bütün çocukluğum boyunca, bize hep ne kadar yoksul, ne kadar sıkıntıda olduğumuz, hakkımız olan şeylerden ne kadar mahrum kaldığımız anlatıldı. Buna inandım. Sonra, okulda, gerçekten yoksul ailelerden gelen çocuklarla tanıştım. Eski Güney Rodezya’da beyazlardan oluşan ve açlık seviyesinin hemen üstünde yaşayan, sürekli olarak borçlu olan, alacaklılarından kaçan, alkolle zorbalığın yutmak için beklediği bir halk sınıfı vardı. Geçenlerde, Daphne Anderson tarafından yazılan <span class="char-style-override-14">Toe-Rags</span> adında bir kitap yayımlandı. Anderson kitapta, bu düzeyde bir yoksullukla geçirdiği çocukluk sonrasında hayatta kalmayı başaran bir kızın hikâyesini anlatıyordu. Çoğu zaman kıza siyah hizmetçiler bakıyordu. Kız benimle tıpatıp aynı yaştaydı ve onun hayatıyla karşılaştırdığımda, benimki hoşgörülü ve ayrıcalıklıydı. Bu kitabın, hâlâ her beyaz insanın –o zaman da, şimdi de– zengin olduğuna inanmanın gerekli olduğu Zimbabve’deki siyah insanlar tarafından okunma olasılığı –henüz– oldukça düşüktür. Beyaz insanlar bu kitabı okuma konusunda isteksiz davrandı çünkü İngiliz sömürgesi Güney Rodezya’daki beyazların bu kadar düşük seviyede ve bu kadar korku içinde yaşadığını düşünmekten hoşlanmıyorlar. Yazar yirmili yaşlarındayken, deyim yerindeyse, iyi bir evlilik yapmış ve sonsuza dek mutlu yaşamış olsa da, Beyaz Üstünlüğü hakkındaki gösterişli efsane, bu kitapta hüzünlü ve sağlıksız gösterilmektedir. <span class="char-style-override-14">Toe-Rags</span> kitabının yakında, Zimbabve’de tarih derslerinin okuma listesinde bir yer bulabileceğini umuyorum.</p>

      <p class="paragraf-4">Bayan Mitchell bu ürkütücü yoksulluk seviyesinden geliyordu. Benimle aynı odayı bir dönemden, hatta belki bir okul tatilinden daha uzun süre paylaşamazdı. Bu sonu olmayan bir sefillik, sonu olmayan bir korkuydu. Boğucu karanlıkta, cibinliğin altında yatıyordum. Bayan Mitchell başka bir cibinliğin altındaydı. İçki içtiği izlenimi veren sesler duyuyordum. Şişenin, yatağın kenarıyla cibinliğin arasından kayıp yere, hasır paspasın üstüne düştüğünü duydum. Bayan Mitchell horluyordu. Yatağının içinde debeleniyordu. Yandaki odada, oğlu uykusunda bağırıyordu. Bir keresinde oğluyla o kadar yüksek sesle tartışmıştı ki, annem elinde mumla, saçları uçuşarak kapıda belirmiş ve Bayan Mitchell’ın elindeki mumun eğildiğini, gazın damladığını, alevin uzadığını ve cibinliğin birkaç santimetre ötesine sıçradığını ve tüttüğünü görmüştü.</p>

      <p class="paragraf-4">Hem Bayan Mitchell, hem de oğlu, siyah hizmetkârlara bağırıp çağırıyordu. Babam itiraz edince, Bayan Mitchell babama da bağırıp, ülke hakkında hiçbir şey anlamadığını söyledi. Belki de o zaman ilk defa, bütün beyaz klişeleri duydum: Problemlerimizi anlamıyorsunuz. Onlar sadece sopadan anlıyor. Onlar vahşi insanlar. Daha yeni ağaçlardan indiler. Onlara hadlerini bildirmek zorundasınız. (Tıpkı Dr. Truby King’in çocukları gibi.)</p>

      <p class="paragraf-4">Bayan Mitchell’ın oğlunun yanına yaklaşmaya korkuyordum. Herhalde 12 yaşındaydı ama bana bir yetişkin kadar güçlü görünüyordu. Evin maskotu haline gelen siyah çocuğun canını yakıyor, alay ediyordu. Kedileri ve köpekleri kovalıyor, sataşıyor ve işkence yapıyordu. Sapanını sadece kuşlara değil, yaklaşan her siyahın çıplak ayaklarına taş atmak amacıyla kullanıyordu.</p>

      <p class="paragraf-4">Ne yaparsam yapayım, hafızamı ne kadar kandırmaya, baştan çıkarmaya çalışırsam çalışayım, bundan daha fazlasını hatırlayamıyorum. O kadından bu kadar korkmamı açıklayabilecek kadar kötü bir an veya olay aklıma gelmiyor. Zaten muhtemelen aslında zalimlik veya vurma yoktu, sadece siyah-düşmanının küfürlü, öfkeli sesi ve yüksek sesle azarlaması vardı.</p>

      <p class="paragraf-4">Babamın o yılı nasıl geçirdiğini düşünemiyorum bile. Karısı elden ayaktan kesilmiş, yatağa bağlanmıştı ve eğer “kalbi” varsa, bir daha kalkması için hiçbir neden yoktu. Çok az paraları vardı, yine de annem ne zaman kötüleşse, Sinoia’dan doktor gelirdi. İki küçük çocuk, biri daha altı yaşına gelmemiş, diğeri dört yaşında. Bu çocukların şefkatli bir bakıma ihtiyacı vardı ama onlarla sadece Bayan Mitchell ve onun kabadayı oğlu ilgileniyordu. Babam hâlâ araziyi temizletmeye, otları yoldurmaya, tarlaları hazırlamaya çalışıyordu. Bütün gün tarlalarda çalışırken morali bozuk olmalıydı çünkü tarlalar hazır oluncaya kadar ürün de olmayacaktı. Bu arada Toprak Bankası’na borç büyüyordu.</p>

      <p class="paragraf-4">Bir süre bir yardımcısı oldu. Bir sürü çocuğu olan bir Hollandalı. <span class="char-style-override-14">The Second Hut</span> hikâyesi o yıldan kalan anılardan yazıldı.</p>

      <p class="paragraf-4">İşte o kadar erken yaşlardan itibaren babamla birlikte tarlalara gitmeye başladık. At ölmüştü, ilçenin o tarafı atlar için iyi değildi - hastalık kapıyorlardı. Atlar, bölgenin diğer tarafındaki kuru ve kumlu topraklarda gelişiyordu ve insanlar oraya yarışlara gidiyordu. Biz iki tane eşek aldık. Birine babam biniyordu, kardeşimle ben diğerine bindiriliyorduk. Sonradan, üçüncü veya dördüncü elden bir araba, bir Overland kamyonet aldık. Annem yatakta yatıp, Bayan Mitchell tarafından bakılırken, biz çocuklar, Lion ve Tiger adlarını taşıyan iki neşeli melez köpek, şişeler dolusu soğuk çay ve paketlerle bakkal bisküvisi, babamla birlikte tarlaya iniyorduk ve çalılıkların arasında oynuyorduk.</p>

      <p class="paragraf-4">Bayan Mitchell gitti. Onun yerine para almayan, iyi kalpli Bayan Taylor geldi; Danimarkalıydı. Kendine ait bir yaşantısı olduğundan bizimle sürekli kalmazdı ama bazen bir-iki gün kaldığı ve sonra gidip gene geldiği olurdu. Sayesinde kısa sürede Bayan Mitchell kâbusunu unuttuk. Bayan Taylor şişman, sakin, güzel bir kadındı ve babam onu çok seviyordu. Babam kadınları severdi. Kadınlar da onu severdi. Babamın şefkatli, kibar, düşünceli bir yanı vardı ve pişmanlık ve efkâr eğilimleri bir çocuğun anlayabileceği şeyler değildi. Tüm bildiğim çocukluğum boyunca bir kadın –bir komşunun karısı veya bölgeye gelen bir ziyaretçi– gelir ve babam bu özel tavrını takınarak, sanki ikisinin içinde bulundukları an, beraber olmanın bambaşka bir çeşidiymiş, gündelik hayattan çok daha büyük ve sevecen bir şeymiş gibi, onunla oturup sohbet ederdi. Asla kelimelere dökülemeyecek rahat ve eğlenceli bir farkındalık yaşarlardı. Bayan Taylor da uzun süre kalmadı - bir yerlere taşınıyordu. İnsanlar sürekli olarak ülkenin bir yerinden başka bir yerine, bir çiftlikten başka bir çiftliğe, çiftlikten kente veya “kuzeye” –yani Nyasaland’e ya da Kuzey Rodezya’ya– taşınıyor veya İngiltere’ye dönüyorlardı çünkü buradaki hayatın onları hayal kırıklığına uğrattığını düşünüyorlardı. “Biliyorsunuz işte, herkes bu hayatı çekemez.”</p>

      <p class="paragraf-4">Babam nasıl bu sevecen ve tabii, platonik arkadaşlıklardan hoşlanıyorsa (o zamanlar doğal karşılanan şeyleri bugün açıkça belirtmek gerekiyor), annemin de, olağanüstü yeteneklerini küçücük bir yerde kısıtladığını bilen hayranları vardı. Bunlardan biri, Sinoia’da öğretmenlik yapan ve babamın uzaktan kuzeni olan Bayan Laws’un erkek kardeşi George Laws’tu. Bay Laws, iki nehir arasındaki devlet arazisinde kerestecilik yapma izni almıştı. Anneme, hastayken kitap okumasını sağlayan düzeneği, eğimli yatak, piyano taburesi, suntadan kanepeler, koltuklar ve kitapların, gazetelerin ve dergilerin altında gömülü kalmadığı zamanlarda bile yerinden kaldırılamayacak kadar ağır olan “fiskos” masaları yapan oydu.</p>

      <p class="paragraf-4"><span>Sonra annem yataktan çıktı. Çıkmak zorundaydı. Saçlarının ağırlığının başını ağrıttığını söyledi ve hepsini keserek, çıplak, kırpık bir enseyle ortaya çıktı. “Alagarson.” Kardeşim ağladı. Ben ağladım. Annemin kestiği kahverengi saçlarının oluşturduğu öbeğin, buklelerin arasında otururken, saçları etrafımıza sarıp avaz avaz ağlarken, annem kıpırdamadan ve ironik bir ifadeyle bizi izledi. “Pekâlâ! Yeter artık!” diyerek saçlarını kâğıdın içine topladı ve çöp tenekesine attı.</span></p>

      <p class="paragraf-4">Hâlâ her postada, mektupla öğretim ders notları geliyordu, ancak annem daha iyisini yapabileceği bir şeye neden para verdiğini sorgulamaya başladı. Kum havuzumuza su dökerek ve kıtalar, kanallar, nehir ağızları, adalar oluşturarak bize coğrafya öğretti. Toprak parçalarını ve okyanusları bu şekilde görmeyi öğrenmek, dünyanın düz olduğuna inanıldığı zamanlardaki gibi eğitilmektir. Sonra Salisbury’den küçük bir küre ısmarladı. Bu küre trenle geldi ve bununla, Copernicus’un zihnine girdik. Babamı, evin dışındaki dik yamaçta katlanan koltuğuna oturtuyor, mutfaktan aşçıyı ve küçük zenci çocuğu çağırıyordu. Babam güneş oluyordu. İki hizmetkâr, ağır gezegenler Jüpiter ve Satürn’dü. Taşlar Pluto ve Mars olurken, ben Merkür, kardeşim Venüs oluyor ve babamın etrafında koşuyorduk. Bu arada annem Dünya’ydı ve yavaş yavaş hareket ediyordu. “Yıldızların değişik hızlarla hareket ettiğini, her şeyin sürekli olarak hareket ettiğini düşünmek zorundasınız.” Ama sonra, bu kozmik düzen sistemini sabırsızlıkla elini sallayarak bozuyordu. Ardından babam Dünya, kardeşimle ben de sırayla Ay oluyorduk. “Tabii şöyle düşünmelisiniz...”</p>

      <p class="paragraf-4">Hiç durmadan çarpım tablosunu tekrarlıyorduk. Küçük kitaplardan İngiltere’deki ağaçları ve çiçekleri öğrendik. Bu kitaplardan biri, <span class="char-style-override-14">French Without Tears</span> idi. Çiftçilerin çocuklarını kontrol etmek üzere Salisbury’den müfettişler geldi ve evet, durumumuzun iyi olduğunu söyledi. Evet, yaşımızdan ilerideydik. Ama okula gitmemiz lazımdı. Kanunlar böyle diyordu. Ayrıca, çocukların sosyal varlıklar olmayı öğrenmeleri gerekiyordu.</p>

      <p class="paragraf-4">Annem bir süre, orada, çiftlikte bir okul kurmayı düşündü. Yakınlardaki çiftliklerde, çeşitli yaşlarda çocuklar vardı. Bu şimdi, güzel yollarla kolay görünse de, o zaman, üç, beş, sekiz, on kilometre uzakta yaşayan o çocukların her gün okula nasıl getirilip götürüleceği konusu en büyük sorundu. Ayrıca, küçük çocuklara eğitim verme dehasına sahip olan bu kadın diplomalı bir yetkili değildi. Mesele böylece kapandı.</p>

      <p class="arabaslik-sol para-style-override-17"><span>6</span></p>

      <p class="paragraf-4">Artık önden üçüncü sıradaki odadaydım ve bu oda, çiftlikten tamamen ayrılıncaya kadar benim olacaktı. Büyük, kare, yüksek saz-tavanlı, badanalı, aydınlık bir odaydı. Yatağımdan, güneşin krom dağının arkasından doğup, hızla gözden kayboluşunu görebiliyordum. Ayın dimdik yükselişini ve batışını izleyebiliyordum. Taşla kapıyı açardım ve çalıların arasındaki her şeyi görebilecek konuma gelirdim - çalılıklar dik yamacın aşağısında, birkaç adım ötedeydi. Bu kapıyı açmak için annemle kavga etmiştim. “Yılanlar,” diye haykırmıştı, “Akrepler... Sivrisinekler... Kesinlikle kabul etmiyorum!” Ancak cibinliğin içinde güvende olduğumu bilerek kapıyı açık tutuyordum. Ayrıca, yağmurlu aylar için o kadar kinin alıyorduk. Yılanlar gerçekten de eve girmişti ve annem birden fazla kez yılan vurmak zorunda kalmıştı. İşin doğrusu, dünyanın en yoğun yılan istilası altındaki bölgesinde yetişmiştim. Hepsi zehirliydi, bazıları öldürücüydü. Yıllarca otların arasında çıplak bacaklarla, hatta çoğu zaman yalınayak dolaştım ama beni hiç yılan sokmadı. Belli ki, onlar bizden, bizim onlardan korktuğumuzdan çok daha fazla korkuyordu. Yılan tehlikesinin içimize işlediğini hatırlamamak mümkün değildi. Dolaştığın yerlere bakmayı unutma, kesinlikle bakmadan dala elini koyma, sakın dikkat etmeden ağaca tırmanma, şişen engerek yılanları sıcak yerlerde ve yollarda yatmayı sever ve yavaş hareket ederler... Unutmayın, unutmayın, unutmayın. Fakat ben böceklerden korkuyordum; o kadar çok, o kadar çeşitli, o kadar büyük, siyah ve boynuzlu, veya ince, hızlı veya saldırgandılar ki... Örümcekler gece ördükleri ağlarından sarkıp yüzünüzün önünde sallanıyor, <span class="char-style-override-14">veldschoen’</span>lerinizin<span class="dipp"><a class="footnote-link" href="#footnote-225-15" id="footnote-225-15-backlink">15</a></span> içinde saklanıyor, çiş yapmak için çömeldiğinizde topraktaki deliklerinden sizi gözetliyorlardı. Geriye dönüp baktığım zaman, zararsız böceklerin hatırası titrememe neden olurken, o öldürücü ama çok güzel yılanları hayranlıkla ve hatta şefkatle hatırlamam, insanoğlunun mantıksızlığının bir kanıtı olmalı.</p>

      <p class="paragraf-4">Ama cibinliğin altındaydım, yani her şey yolundaydı.</p>

      <p class="paragraf-4">Sabahleyin uyandım çünkü güneş doğmuştu ve yüzümü ısıtıyordu. Cibinlikte örümcek ve böcek olup olmadığını kontrol ettim. Sonra ayağa fırlayıp, cibinliği gündüz konumunda düğümledim. Kendimi sırtüstü yatağa attım ve çarşafı örtmeden, kollarımla bacaklarımı açarak yattım ve odadaki bütün güzel kokuları içime çektim. Önce kendi bedenim, farklı bölümlerin her birinin kendine özgü içten bir kokusu vardı. Çatıdaki samanlar yağmurun yağıp yağmamasına göre ya ıslak ya da kupkuru kokardı. Çatı kirişlerinin boyanmasında kullanılan katran ruhu (kreozot), sabun gibi katranlıydı. Şimdiden delikler açılan linolyum yağlı kokular saçıyordu, ama bu koku hafifti, lavabodaki muşamba gibi. Lavabonun altındaki emaye kovanın içinde idrar olabilirdi, fakat kovayı alıp gizlice dışarı çıkmayı ve kovayı tepeden aşağıya toprağa dökmeyi öğrenmiştim. İdrar toprağa dökülünce sarı kabarcıklar çıkarıyor, toprak tarafından emiliyor ve anında kuruyordu. Diş macunu temiz ve kuvvetliydi. Ayakkabılarım –<span class="char-style-override-14">veldschoen</span>’lerim– Afrika postlarındaki gibi deri kokuyordu. Ancak yatağımın üstüne Afrika derisi koydurmayı hep reddettim, çünkü o deri, geldiği hayvanı çok yakından hatırlatırdı. Hem zaten, derinin keskin kokusu bana Bayan Scott’u anımsatıyordu ve o yeri bir daha asla, asla düşünmek istemiyordum.</p>

      <p class="paragraf-4">“Çocuğun” annemle babama çay götürdüğünü duydum, kalktıklarını anladım, söylenmelerine fırsat vermeden giyindim. Küçük pamuklu külot, (bazen işlemeli bir un çuvalından yapılmış) pamuklu elbise ve Liberty korsemi giydim. Hayatımızı, kolonilerin her yerinde orta sınıf çocuklarınkini olduğu gibi, Army &amp; Navy kataloğu düzenliyordu. İyi yetiştirilmiş çocuklar soğuk havalarda jartiyer ve çorap britleri olan Liberty korsesi giyerdi. Bu korseler çorapsız giyildikleri zaman yukarı toplanıyor ve karnınızda kırmızı izler bırakıyordu. Hayır, dediğim bir gün oldu, korse giymeyecektim, bir daha asla giymeyecektim. Ve kendim için bu savaşı kazanırken, kardeşim için de kazandım. Kardeşim de hâlâ o, güya karaciğerin üşümesini önleyen sıkı kuşakları takıyordu, oysa ben uzun zaman önce kuşak takmayı reddetmiştim. Kırmızı pamuklu kumaşla astarlanmış, sırtımızı koruması için arkasında kırmızı kumaş parçaları sarkan pamuklu şapkalar takmamız gerekiyordu. Ama hayır, hayır, hayır, takmayacaktım. “Hiç kimse şapka takmıyor!” diye bağırdım - ve bu doğruydu, çiftçiler ve eşleri başlarını örtmüyordu, gerçi kadınlar ziyarete giderken şapka takabiliyordu. Annemin yalvarması hiçbir işe yaramadı: Kuşağın olmadan ölümcül derecede üşürsün, Liberty korsen olmazsa duruşun bozulur, kırmızı astarı olan şapka takmazsan başına güneş geçer. Şapka konusunda, anlaşılan annem ve Army &amp; Navy mağazaları her zaman haklıydı. Bir süre önce (1992) bir deri uzmanına götürüldüm. Doktor bana gelirinin çoğunun Avustralya’daki, Güney Afrika’daki ve Zimbabve’deki beyaz güneş-âşıklarından geldiğini söyledi.</p>

      <p class="paragraf-4">Tek başıma giyinebildiğim zamandan beri yaptığım şekilde kendim giyindim ama altı yaşına basmak üzere olan küçük kardeşim hâlâ giydiriliyordu. Güya narindi, sık sık bronşit oluyordu ve başını, keklik üzümü ve keşiş balsamı dumanları yayan sıcak su dolu bir leğene eğip üzerine havlu sarılıyordu. Bebek denilmesini, narin olmayı ancak iki yıl sonra reddedecekti.</p>

      <p class="paragraf-4">Annemlerin odasına gittiğim zaman, babam ağır deri kayışları ve bacak parçasını soktuğu gözü olan tahta bacağını takıyordu. Annem de Harrods’tan aldığı çiçekli ipek sabahlığını giymiş, bebeği giydiriyordu. Liberty perdeler hâlâ tertemizdi. Badana parlıyordu. Yukarıdaki saz sarıydı ve taze kokuluydu. Yıllar sonra ev nihayet tatlı bir miskinlik havasına bürünmüştü.</p>

      <p class="paragraf-4">Ayreshire Dağları’na uzanan otlara bakan odada kahvaltı ettik. Temiz koton elbisesiyle annem, çiftlik kıyafetiyle babam ve iki çocuk. Kahvaltı, tam İngiliz kahvaltısıydı, yulaf lapası, domuz pastırması, yumurta, sosis, kızarmış ekmek, kızarmış domates, tost, tereyağı, marmelat, çay. Ayrıca mevsimi geldiğinde papaya ve portakal da oluyordu.</p>

      <p class="paragraf-4">Annemin en önemli kaygısı yeterli beslenmemizdi. Şimdi, o zamanlar ne kadar çok yediğimize inanamıyorum. Küçük bir yumurta beyazı sıvısı ya da yanık ekmek parçası kaldığı zaman, babam kederle, Hindistan’da açlıktan ölmek üzere olan çocukları düşünmemiz gerektiğini söylerdi. Ama anlaşılan, eğer çocuklar Afrika’da açlık çekiyorsa veya pencereden görünen çiftlik yerleşkesinde aç kalıyor veya yetersiz besleniyorsa, bizim sorumluluğumuzda değildi.</p>

      <p class="paragraf-4">Ancak bu kitabın en zor yanlarından biri, beyazların tavırlarındaki çelişkileri nasıl aktaracağıma karar vermek. Annem çiftlik işçilerinin kötü beslenmesine çok kederleniyor, onlara bahçemizden sebze yedirmeye çalışıyor, vitaminler hakkında ders veriyordu. İşçiler lahana, marul, ıspanak ve domates yemezlerdi - şimdi bütün siyahlar bunları yiyor. Çalılıklardan çeşniler, onun bunun yapraklarını koparırlardı, çok besleyici olduğunu düşündükleri için haftada bir kez bira yaparlardı. Ama onlar için sadece ayda bir kere bir öküz kesilirdi. Çoğunlukla o dönemin temel gıdası olan ve iri taneli mısır unundan yapılan, arıtılmamış, sarı, mısır irmiğine benzeyen harika bir şey, fıstık ve fasulye yerlerdi. Aslında o diyet şimdiki diyetisyenler tarafından alkışlanacak bir diyetti, ama o zaman, et içermediği için kötü olarak değerlendiriliyordu.</p>

      <p class="paragraf-4">O dönemden kalan belirgin bir anım var ve bütün çocukluğum boyunca benzer olaylar yaşadım. Kardeşim veya ben, başkalarından gördüğümüz şekilde, uşaktan –aynı odada olan– ayakkabılarımızı getirmesini istedik. Babam, kendinden hiç beklenmeyen bir şekilde, öfkeyle bağırmaya başladı. Anneme ne cüretle çocukların yozlaşmasına izin verdiğini, ne cüretle bizim yetişkin bir adama “oğlum” diye hitap etmemize izin verebildiğini sordu. Bize hizmet edildiği takdirde yumuşayacağımızı, şımaracağımızı düşünmüyor muydu? Bunu kabul edemezdi. Buna izin vermeyecekti. Babam genellikle kural koymazdı. Ama bu konuda koydu. Bütün çocukluğum boyunca babam öfkeden çok üzüntüyle, ormanlıktaki kulübesinden yeni çıkmış bir adamın yemek masasında gümüşleri doğru yere koymasının, veya tuvalet masasındaki saç fırçalarının ve aynaların nasıl düzenleneceğinin önemini anlamasını beklemenin ne kadar büyük bir budalalık olduğu konusunda sitem etti. Zira ilk zamanlardan itibaren, kendisi, ailesi hakkındaki görüşleri memleketteki orta sınıf standartlarına bağlı olan annemin sesi beyaz hanımların çaresizliğiyle yükselmişti. “Tanrı aşkına, hayatım,” derdi annemin sinirli yüzündeki gerginliği görünce yumuşayarak. “Görmüyor musun? Bu çok saçma.” “Ama görevleri bu değil mi?”</p>

      <p class="paragraf-4">Kahvaltıdan sonra odama dönüp kitap okuyabilirdim veya annemle gidip herhangi bir şey öğrenebilirdim. Zira biz okula gidince harika dersleri sona erdiyse de, eğitim verme fırsatını asla kaçırmadı. Şimdi ona minnettarım ve keşke ona söyleyebilseydim.</p>

      <p class="paragraf-4">Kardeşim hep babamla tarlalara giderdi. Ben de sık sık onlara katılırdım. Babam bir kütüğün veya büyük bir taşın üstüne yerleşir ve bir grup “çocuğun” tarlayı çapalamasını veya bitkilerin üstündeki mısır koçanlarını koparmalarını ya da parlak siyah çekirdeklerle dolu ayçiçeği başlarını kesmelerini izlerdi. Çoğu bir tür çaput giyerdi, bir kısmı peştamal bağlardı ya da bazen eski püskü bir atletle, musasa ağacından koparılmış ağaç kabuğunun altındaki pembe dokuyla yırtıkları kolaylıkla dikilebilecek şortlar giyiyorlardı. Koçanları koparırken konuşur, güler, espri yapar, bazen de, fıstıkları büyük sopalarla döverek kabuklarından ayırırken veya ayçiçeği başlarını parçalayıp çekirdek yağmuru oluştururken şarkı söylerlerdi. Ustabaşı Yaşlı Duman daima saygıyla arkasında duran iki genç yardımcısıyla birlikte babamın yanına gelip oturunca, iki erkek bütün sabah konuşabilirdi. Zira, günlük işler bittikten sonra, yağmur ihtimali, yeni bir inek ağılı ihtiyacı, yerleşkeden su taşımak için yeni bir hendek ve Hollandalı çiftlik yardımcısının kusurları –zaten uzun süre kalamadı çünkü Afrikalılar ondan o kadar nefret ediyordu ki– konuşulduktan sonra, felsefe yaparlardı. Afrika temposuyla, yavaş konuşma, “Evet...” ile başlayan uzun duraksamalar ve Duman’dan, “Ja...” Sonra yine alçak sesle yavaş konuşmalar. “Evet, işte o kadar,” diyordu babam. Duman bir kütüğe veya poposunun üstüne oturur ve denge sağlamak için bir kolunu dizlerine dolardı - kardeşimle ben denediğimiz zaman yapamazdık zira kollarımız ve bacaklarımız çoktan Avrupalıların tutukluğunu kazanmıştı bile. Babam tahta bacağını uzatarak otururdu ve eski şapkasını ışığa karşı gözlerinin üstüne indirirdi. Yaşam ve ölüm hakkında konuşuyorlardı ve çoğu zaman Büyük Patron Pezulu’dan (yukarıdaki Büyük Patron’dan, yani Tanrı’dan) ve muhtemel planlarından bahsediyorlardı.</p>

      <p class="paragraf-4">Bu arada kardeşimle ben kuşları, bukalemunları, kertenkeleleri, karıncaları seyrediyor, çimden küçük evler inşa ediyor veya karınca yuvalarına inip çıkarken yarış yapıyorduk ve çoğu zaman, sıcak saatlerde çalıların altında yatan bir antilobu korkutuyorduk.</p>

      <p class="paragraf-4">Saatler geçiyordu. Yıllar... Kek, bisküvi ve yağlı çöreğin yanında, bir şişe dolusu soğuk, tatlandırılmış çay çıkarılırdı. Yaşlı Duman bunları bizimle paylaşırdı. Birkaç saat –yıl– daha geçerdi. Sonra evden gong sesi gelirdi. Sabahın altısından veya yedisinden beri çalışan adamlar bir saat –12.00’den 13.00’e kadar– mola veriyordu. Gong, yük arabasından alınan büyük bir cıvata ile vurulan pulluk demiriydi. Sonra arabayla annemin eve çıkıyorduk. Annem bütün sabah çalışıyor, çoğunlukla kocasına, çocuklarına, kendine –annem hep çok şıktı– giysiler dikiyordu. Ya da yemek pişiriyordu. Reçeller, meyve konserveleri yapıyordu, büyükbaş hayvanları besleyen su kabaklarının etinden kristal meyve üretmişti, düzinelerce zencefil birası yapmak amacıyla bir sürü benzin tenekesini, tatlı mayalı zencefilli suyla dolduruyordu. Ve diğer bütün çiftçilerin eşleri gibi, o zaman tatlı mısır denmeyen iri taneli mısır unundan yemek tarifleri türetiyordu. Hepimiz fakir olduğumuz, ya da en azından dikkatli harcama ve mümkün olduğunca tasarruf yaptığımız için, kadınlar yetiştirdikleri ürünlerle yapabildiklerinden gurur duyuyorlardı. Güney Afrika ile aynı ürünleri –balkabağı ve mısır, fasulye ve patates, domates, biber, soğan–yetiştiren Arjantin’e gidinceye kadar, aynı yaratıcılığı başka hiçbir yerde görmedim. Koçanından koparılmış ve peynirli soslarla ya da börek içinde veya sütlü pudingle, ya da çorbalarda patates ve kabakla birlikte pişirilmiş yeşil mısırları yiyorduk. Mısır yemeğiyle kek ve pankekin yanı sıra çeşitli lapalar yapılıyor veya ekmeğe ekleniyordu. Kabak pişirmenin bir düzine yolu vardı. Taze fıstıklar yahnilere ekleniyor, fıstık ezmesiyle her türlü sos ve ekmek yapılıyordu.</p>

      <p class="paragraf-4">Yiyorduk... Hem nasıl yiyorduk. Öğle yemeği büyük bir olaydı. Et, her zaman et oluyordu, çünkü bunlar gerçek kaçıklar dışında hiç kimsenin etten vazgeçmediği dönemlerden önce yaşanmıştı. Rozbif, patates, biftek, böbrekli turta ya da yahni, patates püreli ve kıymalı çoban turtası, patates ve tepenin yamacında, kuyunun yakınında bulunan bahçede yetişen yarım düzine sebze yerdik.</p>

      <p class="paragraf-4">Sonra uzanma vakti gelirdi.</p>

      <p class="paragraf-4">“Ama uykum yok, Anne, Anne, uykum yok.”</p>

      <p class="paragraf-4">İşe yaramazdı. Bu iklimde ya da bu yükseklikte –ikisi de aleyhime delil olarak kullanılabilirdi– küçük çocuklar öğleden sonra uyumalıydı. Yatmaya zorlanmamak için yalvarırdım, yakarırdım, ama annemin sesi şaşkınlıkla giderek yükselirdi. “Ne kadar saçma! Neden bu kadar tantana yapıyorsun?” Annem, sonsuzluklarla yüzleştiğimi bilmiyordu; dört gözle, birkaç dakikalığına çocuk yetiştirme sorumluluğundan uzaklaşmayı, eve mektup yazma fırsatını bekliyordu. Penceredeki yeşil tellerin üstüne turuncu perdeler çekiliyor ve kapıyı tutan taş kenara itiliyordu. Annem, “Bak, saat burada,” deyip başucumdaki şamdanın üstüne koyuyordu. Öğleden sonra uykusu işkencesi yüzünden saati okumayı öğrenmiştim. Elbisem başımın üstünden çıkarılırdı. Annem yatak örtüsünü açardı. Yatağa girerdim. Annem, aklı yazacağı mektuba takılmış halde odadan çıkıp giderdi. Artık beni unuttuğuna sevinirdim. Küçük kardeşim orada çoktan uyuduğu için, kendi yatak odalarının kapısını da kapatırdı. Hemen yataktan süzülür, perdeleri açardım çünkü o ağır, kırmızı kasvetten nefret ederdim.</p>

      <p class="paragraf-4">Sırtüstü yatarak tavana bakardım. Sazların altındaki serinlik hoşuma giderdi. Evet, nasıl dün ve evvelki gün varsa, bu da bitecekti. Bir gün, yolunu kaybeden bir arı geziniyordu, yere düştü, yüksek sesle vızıldadı ve böylece yataktan çıkmak için bir bahanem oldu ve onu dışarı çıkarmak amacıyla ayağa kalktım. Ancak taşı koyup kapıyı aralık bırakmaya cesaret edemedim. Sırtüstü uzandım, kollarımı açtım ve serin bedenime, o gümbürdeyen, nabızlı ve sesler çıkan vücuduma el koydum. Ayaklarımı esnettim. Birer birer parmaklarımı sınadım, hepsi yerinde, hepsi sağlamdı; dostlarım, dostum, bedenim. Parmaklarımı kokladım, rozbif ve havuç kokusu sinmişti. Sıcak pudingin altın rengi şurubu beynime yoğun bir tatlılık gönderiyor ve burun deliklerimin alev alev yanmasına neden oluyordu. Kolum güneş kokuyordu. Altın rengi tüyler düzleştiği anda üstlerine üflüyordum ve hendeklerin kenarındaki uzun çimenlere vuran rüzgâr gibi dalgalanıyorlardı. Sessizlik. Çalılıklarda geçen bir öğlenin dingin, ölü sessizliği. Bir güvercin ötüyor, bir diğeri cevap veriyordu. Bir an için dünya güvercinlerle doldu ve tepenin yamacında kanat çırpma sesi duyuldu ve siyah bir kuş şekli hızla kare penceremin önünden geçti. Midem guruldadı. Gurultuyu dürtmek için işaretparmağımı mideme bastırdım ama gurultu aşağıya kaydı... Ama artık mesanemi yakından tanıyordum ve yukarı gönderdiği kaygılı sorguları –beni tuvalete götürmen gerekmiyor mu?– dikkate almamayı öğrenmiştim. Ellerim, doktor elleri gibi bacaklarıma ve dizlerime kaydı. Orada bir nokta vardı, bastırdığınız zaman, omuzunuzun hemen arkasında bir duyu çekmesi cevap veriyordu. Bu iki nokta birbirine bağlıydı. Başka paralel et veya deri parçaları da vardı. Sürekli olarak yeni çiftler buluyor ama sonra nerede olduklarını unutuyor, ardından yeniden keşfediyordum. Ayak bileğinin hemen üstünde... Sırtüstü yatarak bacaklarımı havaya kaldırdım ve işaret parmağımı ayak bileği kemiğinin etrafındaki etin üstüne batırdım - işte oradaydı, evet, kilometrelerce uzakta, kaburgalarımın altında bir yanıt, acı sayılabilecek bir duyu vardı; bastırmayı sürdürürsem acıyacaktı. Ama ilerlemeye, bedenimi ve gizli uyumlarını yoklamaya devam ediyordum. Saate bakmaya cüret etse miydim? Herhalde yarım saat dolmak üzereydi? Çok uzun zamandır yatıyordum. Gözümün ucuyla baktım - hayır, imkânsız! Yelkovan takılmış olmalıydı, saati elime alıp salladım. Hayır, pekâlâ çalışıyordu ve sadece üç dakika geçmişti. İçimden bir itiraz sesi yükseldi ama hemen bastırdım. Duymuş muydu, odama girer miydi? Gözlerimi kapatıp, kıpırdamadan yattım, uyuma numarası yaptım. Ancak numara yapmak tehlikeliydi, çünkü insan her an dalabilirdi, oysa <span class="char-style-override-14">benim uykum yoktu</span>. Yatarken bütün vücudumu, bütün hayatımı dinledim... Diğer yataktan, küçük sıkışmış bir güvenin kanat çırpması sonucunda havada oluşan değişime benzer bir hareketlilik sesi duydum. Arkadaşım kedi gelmişti. Yataktan fırladım ve kedinin üstüne eğildim. Kıvrılmış yatıyor ve gri ipeksi tüyleri nefes alıp verirken hareket ediyordu. O da benim gibi, kendi nefesinin ritmine, kendi dünyasına dalmıştı. Onun da, öğleden sonra uykusunun sıkıntısını, yarım saatin geçmek bilmediğini anladığına inanıyordum. Parmağımla küçük gri patisine dokundum ve parmağımı patisinin içine sokunca sıkıca kavradı. Minik ay parçaları şeklindeki tırnakları etime saplanıp geri çıktı. Uyuyorum, anlamına gelen hafif bir ses çıkardı. Bu nedenle onu rahat bıraktım ve kendimi o kadar sert bir şekilde yatağa attım ki, yaylar tıngırdadı.</p>

      <p class="paragraf-4">Ama onu orada görebiliyordum, yanımda biri vardı, onu uyandırsam yanıma gelirdi, yumuşak ağırlığını omzuma dayardı. Ancak bu durumda, kıpırdamadan yatmam gerekecekti... Dışarıda, odun yığınının üstünde, uşak odun kesiyordu ve baltanın yavaş sesi, saat vuruşlarına benziyordu. Güvercinler susmuştu. Dudaklarımın ağırlaştığını hissedebiliyordum. Kenarlarında kabarcıklar bulunan bardaktaki ağır ve tatlı soğuk sudan dolu dolu birkaç yudum içerek kendimi uyandırdım. Her kabarcık küçük bir dünyaydı. Sazlardan düşen bir kamışı aldım ve bardağın içindeki gümüşi kabarcıkları kovalamaya başladım. Sonunda, yaş günü mumları gibi, birer birer kayboldular.</p>

      <p class="paragraf-4"><span>Saat, beş dakika geçtiğini söylüyordu. İçimi mutsuzluk - endişe kapladı. Bayan Scott’un sonsuzlukları, “Ama yalnızca iki dönemdi, o kadar,” diye tarif ediliyordu, oysa annemle babam bana, her zaman yaptıkları gibi, eğlenerek ve inanmayan gözlerle bakmıştı. Önümde manastır ve yine evden sürülme yatıyordu... Sonsuzluk. Annem bize, çocuk versiyonundan İncil’i (Yeni Ahit) okuyordu. Sonsuzluk:</span> <span class="char-style-override-14">Asla sona ermeyen zaman</span><span>. Kollarımı yana açıp sırtüstü yatarken, gözlerimi, bana göre çok yüksekte görünen sarı çimlerin altındaki güzelliğe diktim ve asla sona ermeyen zamanı düşündüm. Asla bitmeyen, asla sona ermeyen... Konsantre olarak nefesimi tutuyordum. Hiç bitmiyor, hiç. Beynim sallanıyor gibiydi, kafam yavaşlayan zamanla, sonu olmayan zamanla doluydu. Birkaç saniyeliğine, bir an için uzanır gibi oldum - evet, işte bu, o zaman anladım... Aniden çok yoruldum. Artık kalkma zamanı gelmiş olmalıydı. Saat yalnızca on dakikanın geçmiş olduğunu söylüyordu. Elimde olmadan, öfkeyle bağırdım, sonra iki elimi hızla ağzıma götürdüm, ancak işe yaramadı, çünkü annem duymuştu ve kapıyı hışımla açarak odaya girdi. “Ne oldu? Ne var?” “Saat yanlış,” diye ağladım. “Çalışmıyor.”</span></p>

      <p class="paragraf-4">Annem etkin bir şekilde saatin yanına gitti ve kontrol etti. Croxley bloknotunu ve zarflarını çıkarıp, yavaşça oturacak, buradaki hayatından sahneleri toparlayacak, imkânsızlığını, Londra’da hemşire müfettişi olan arkadaşı Daisy Lane’e anlatacak kelimelere karar vermek için gereken zamanı daha yeni bulmuştu. “Burası son derece vahşi,” diye yazmaya karar vermiş olabilirdi. “Bütün suyu, haftada birkaç kere, iki tekerlekli arabayla tepeden yukarı taşımamız gerekiyor ve gaz lambası kullanmak zorunda kalıyoruz! Bu evi görsen ne derdin, merak ediyorum! Ama tabii, bu yalnızca geçici bir ev. Bu sene tütün ekeceğiz ve tütünden epey para kazanılabiliyor!”</p>

      <p class="paragraf-4">Kaşlarını çatarak, yatakta oturan, yüzü gözyaşlarıyla yol yol ıslanmış, gözleriyle yalvaran bu sorunlu çocuğa baktı. Anne huzursuzdu. Küçük oğlan, iyi çocuk, yan odada şikâyet etmeden uyurken, bu çocuk işkence görüyormuş gibi görünüyordu. Ancak hafif esprili bir şekilde sordu. “Şimdi, bu saçmalık ne demek oluyor?” diyerek çocuğu bir eliyle iterken, diğer eliyle yatak örtüsünü açtı. “Bu şekilde debelenmeye devam edersen, terleyeceksin.”</p>

      <p class="paragraf-4">“Ama kalkmak istiyorum, kalkamaz mıyım?”</p>

      <p class="paragraf-4">“Hayır, kalkamazsın. Burada daha 15 dakika bile kalmadın,” diyerek odadan çıktı gitti.</p>

      <p class="paragraf-4">“Sonsuza dek... Sonsuza dek...” Çocuk İsa ve müritleriyle birlikte, tozlu yolda yürüyordu ve bu, tepenin yamacında bulunan ve tozun kalın birikintiler halinde, yumuşak, kırmızı bir şekilde bulunduğu ve rüzgâr toz taneciklerini havalandırırken böceklerin, çıyanların ve antilopların yavaşça sarsıldığı patika değildi. Bu kayalıklı, sarımsı yol - şey, Filistin’deydi, zira İsa oradaydı, ama engebeli kuru yol İran’dandı. Burun deliklerine gelen koku Afrika değildi, o diğer yerdi, güneşin eski gibi koktuğu, yüzlerce yıl öncesinden hikâyelerle dolu olan, Hüsrev’in ve ordularının kayalıklarla dolu bir arazide ilerlediği yerdi. Ama bu İsa’dan önceydi, binlerce yıl önceydi ve sonra İsa, çıplak ayaklarıyla büyük sıcak taşlara basan, çizgili başlıklar giymiş adamlarıyla tozlu patikada yürümüş ve “Yol, gerçek ve yaşam benim,” demişti. Ne demek istemişti, yüzlerce yıl önce ne demek istemişlerdi?.. Asla büyüyemeyecekti, asla, günün sonu ve yatma zamanı bile ne kadar uzaktaydı, çok uzun zaman vardı, zaman uzundu, uzun... Uzun zaman sonsuz değildi, sonsuz daha da uzundu, sonu yoktu, <span class="char-style-override-14">hiç bitmiyordu</span>. Yanındaki yataktan, toplanmış cibinliğin altından, hafif bir ses geldi. Kedi rüya görüyordu. O komik sesi dişleri çıkarıyordu. Rüyasında bir şeyleri kovaladığını mı görüyordu? Rüyalarında bir antilop veya tavşan kovalarken yattıkları yerde heyecanla havlayan ve bağıran köpekler gibi. Köpek Lion neredeydi? Tiger neredeydi? Verandanın altında gölgede uyuyorlardı. İyi çocuk Harry yan odada uyuyordu. Babam öğle yemeğinden sonra koltuğunda birkaç dakika kestirirdi. Uşak hâlâ uykulu bir şekilde zamanı ölçercesine saat ritmiyle baltasını sallıyordu. Ve annem, bana sık sık İngiltere’den mektup yazan, hediyeler ve benim vaftiz annem olduğu için, İsa hakkında kitaplar gönderen Daisy teyzeye mektup yazıyordu. Yüzlerce, yüzlerce yıl önce, çizgili şapkalarla sarı tozların arasında yürüyen İsa hakkındaki hikâyeleri gönderen oydu.</p>

      <p class="paragraf-4">Kızgınlığı geçmiş, bütün vücudunu melankoli kaplamıştı. Koltuk altlarından ter sızıyordu. Saçları nemliydi. Yanaklarının ıslaklıkla sarktığını hissetti. Ayağa fırladı, ancak diğer yatağa ulaşmadan, telaşlı hareketlerini kontrol altına aldı ve kedi kadar sinsileşerek, küçük gri kedinin yanına kıvrıldı. Kedi protesto sesi çıkardı. Bırak, uyuyayım. Ama çocuk, yanağını kedinin yan tarafına yaslayarak okşamaya devam ediyor. Kedi asaletin gerektirdiği şekilde mırlıyor, kedi mırıldandıkça çocuğun yüzü inip kalkıyor, çocuğun gözleri kapanıyor, kedinin mırıldanması duruyor, yine başlıyor, duruyor... Dışarıda iki güvercin karşılıklı konuşuyor. Kroo, krooo, kr-kroo, balta yavaşça iniyor, yavaşça, yavaşça...</p>

      <p class="paragraf-4">İngiltere’ye mektup yazan kadın, kalemini havada asılı tutarak ve gülümseyerek oturuyor, çünkü aslında burada değil, Londra’da bir kış akşamını, dışarıda kalabalık gürültülü sokakları ve ufak tefek, alaycı, kıvrak bir kadın olan ve erkekleri siperlerde ölen kızlardan biri olduğu için hiç evlenmeyen arkadaşı Daisy Lane’le birlikte olduğunu hayal ediyor. Suçlulukla, hayatında hiçbir şeyden, çikolata veya közde pişirilmiş kestane yiyerek arkadaşı Daisy’yle güzel bir şöminenin önünde sohbet ederken aldığı kadar zevk almadığını düşünüyor.</p>

      <p class="paragraf-4">Ulu Tanrım, saat üç olmuş. Çocukları uyandırmak gerek, yoksa gece hiç uyumayacaklar. Doris uyuyacağından değil, zaten hep huysuz ve ağlamaklı bir çocuktu, ama belki uyuyakalmıştır. Kadın etrafının uykucularla sarıldığını, kendine ayırdığı zamanda hiç kimse onu gözetlemeden güvende olduğunu hissetti. Kocası şezlongunda dünyadan elini eteğini çekmiş, hafif ve düzenli bir şekilde horluyordu. Köpekler boylu boyunca uzanmıştı. Bir dizi kedi, biri köpek Tiger’ın midesine kıvrılmış kestiriyordu. Yatak odasında, hayatının tek tesellisi ve eğlencesi küçük Harry, yumrukları başının yanına kıvrılmış, bebek gibi uyuyordu. Onu yavaşça uyandırmadan önce, üzerine eğildi ve hayranlıkla seyretti. Onun uyanırken hafifçe ağlamasına, kollarına aldığında küçücük ve çok tatlı olmasına, yüzünü boynuna gömmesine, sanki bütün bedeniyle annesinin vücuduna girmeye çalışıyormuş gibi sokulmasına bayılıyordu. Harry’yi hiç acele etmeden, şefkatle uyandırdı, sonra minik pantolonuyla gömleğini giydirdi. “Haydi git, babayı uyandır,” dedi. Yandaki odaya geçti ve elini ağzına götürerek durdu. Neredeydi bu çocuk? Kaçmış mıydı? Hep kaçacağını söylüyordu - şaka yapıyordu tabii. Hayır, işte oradaydı, kollarını kediye dolamış uyuyordu. “İşte,” diye düşündü annesi son sözü söyleyerek, “Yorgundun, yorgun olduğunu biliyordum.” Anne orada sessizce durup, kızının gözyaşlarıyla kirlenen yüzüne baktı. Çocuğu bu kediyle görünce, Tahran’da bırakılan kedi yüzünden, hep suçluluk hissediyordu. Ama ne yapabilirdi? Ne de olsa, kediyle aylarca yolculuk yapamazlardı. Hem zaten son derece çirkin, yaşlı bir kediydi. Aile kediyi bıraktığı zaman, daha önce hiç olmadığı kadar gözyaşı fırtınası yaşanmıştı. Bu çok saçmaydı, son derece aşırı bir tepkiydi.</p>

      <p class="paragraf-4">Anne çocuğa dokunmadı, yalnızca pişmanlık dolu, düşündüğü şeyler yüzünden karmaşık bir özür tonuyla, kısaca, “Haydi kalk bakalım, yarım saattir uyuyorsun,” dedi.</p>

      <p class="paragraf-4">Çocuk gözlerini açtı ve annesinin arkasına baktı, nerede olduğunu bilmiyormuş gibi odaya bakındı. Sonra yüzünde kediyi hissetti ve gülümsedi. Annesine baktı ve doğruldu. Başını sallayıp, terli, yapışkan saçlarını yüzünden temizleyerek, “Uyumuyordum,” dedi.</p>

      <p class="paragraf-4">“Ah, evet, uyuyordun,” dedi annesi zaferle.</p>

      <p class="paragraf-4">“Uyumuyordum. Uyumuyordum.”</p>

      <p class="paragraf-4">“Yüzünü yıka. Sonra çay içeriz.”</p>

      <p class="paragraf-4">Çay, ailenin sundurmanın sıcak gölgesinde oturup zencefilli çörekler, kurabiyeler, kekler, poğaçalar, tereyağı ve reçel yediği bir etkinlikti. “Çöreğinizi bitirmeden kek yiyemezsiniz.” Bunun adına disiplin ve kendini tutma deniyordu. Köpekler burunları yiyeceklere dönük halde yatıyorlardı. Kediler, süt dolu fincanların etrafına toplanmıştı. Küçük kız dikkatle evin içinden, özel arkadaşına, gri kediye bir fincan süt taşıdı. Yere oturup kedinin sütü yalayıp yutuşunu, pembe dilinin süt yudumlarının etrafında kıvrılışını seyretti. Kedi, teşekkür ederim, anlamında miyavladı ve kendini uyandırmak için oturup yalanmaya başladı. Sonra diğer kedilere, köpeklere ve aileye katılmak üzere dışarı çıktı.</p>

      <p class="paragraf-4">Öğleden sonraları, annemin eğitim vermek ve bir anlamda bizi geliştirmek, iyileştirmek amacıyla seçtiği etkinliklerle doluydu. Evin hemen arkasındaki musasa ağacında kalas platformlarla yapılmış bir ağaç evi vardı. Babam aksak bacağıyla beceriksizce kendini birinci platforma sürüklerken, “Haydi, evimize gel,” diye bağırırdık. Sonra annem gelir ve bize İngiltere’deki hayatı anlatırdı. Sesi hüzünlü olurdu, o kadar hüzünlü olurdu ki, babam onu azarlardı. “Bu kadar perişan görünme, teyze. Biliyorsun, İngiltere o kadar güllük gülistanlık değildi.” Sonra babam bize başka bir İngiltere anlatırdı, dilencileri, kibrit satan işsiz eski askerleri ve o saçma Neşeli Gençlik grubunun dans ve cazla ilgilendiğini; ölen askerleri veya iş bulamayanları umursamadığını söylerdi. Veya savaştan önceki güzel zamanlardan, yarışlara gidişinden ya da bütün gece dans edişinden bahsederdi.</p>

      <p class="paragraf-4">Ya da çiftlik için rimpi<span class="dipp"><a class="footnote-link" href="#footnote-225-16" id="footnote-225-16-backlink">16</a></span> yapan adamı ziyarete götürülürdük. Yeni ahırların yakınındaki düzlükte öküz derilerinin, vücutları olmadan öküz şeklinde kurutulmak üzere asıldığı ağaçlar vardı. Veya leşten yeni çıkarılan deri şeritler halinde kesiliyor ve tuzlu suyla doldurulmuş benzin tenekelerine batırılıyordu. Bir süre sonra çıkarılıp dalların üstüne asılıyordu. Sonra bir iki küçük zenci çocuk şeritleri çekiştiriyor, yumuşak ve esnek kalmalarını sağlıyor, böylece bu şeritler çiftliklerde çeşitli amaçlarla kullanılabiliyordu. Şeritler, boyunduruğu öküzün boynuna dolamak veya boyundurukları yük arabasının veya el arabasının büyük merkezi kirişine bağlamak amacıyla, yatak ve kanepe yapımında kullanılıyor, ya da kurutularak taşlara benzeyen büyük toplar halinde sarılıyor ve lazım oluncaya kadar bir kulübede saklanıyordu. Veya küçük çocuklar yeni derilerin içine yağ ve tuz sürüyor, eviriyor, çeviriyor, ovalıyor, böylece yumuşamalarını ve deri giysi veya paspas olarak kullanılabilmelerini sağlıyordu.</p>

      <p class="paragraf-4">Ya da kiremitlerin yapıldığı yere götürülüyorduk. Toprak, kule gibi yükselen termit öbeklerinden alınıyordu. Düz bir yere toplanıyor, biraz kum ekleniyor ve sonra üstüne su dökülüyordu. Sonra yine küçük zenci çocuklar içine girip toprağı eziyor ve biz, beyaz çocuklar da, annemizin teşvikiyle tepinip dans ediyorduk, çünkü küçük çocukların çamurla ve suyla oynaması gerekiyordu. Montessori öyle diyordu. Aslında bunlar benim hoşuma gitmiyordu. Bu olaylar, diğer birçok etkinlik gibiydi. Annemi memnun etmek için rol yapıyordum. Çamurun ayaklarıma bulaşmasını ve bacaklarıma sıçramasını sevmiyor ama kardeşim ve siyah çocuklarla birlikte devam ediyordum. Sonra çamur öbekleri hazır oluyordu, dışkıya benziyorlardı, kardeşimle ben gülüşüyor ama annemize nedenini söylemiyorduk. Sonra kiremitçi çocuk kalıplarla geliyor ve bir adam bu kalıplara çamur doldururken, bir diğeri kalıpları hasırların üstüne taşıyıp sırayla diziyordu. Güneş bunları kısa sürede kurutuyordu. Ardından, kuruyan kalıplar üst üste yığılarak altlarındaki deliklerde fırın misali ateşler yakılıyor ve kısa süre sonra tuğlalar hazır oluyordu. Biz çocuklar da tırmanıp tabanlarımızda kiremitlerin sıcak sertliğini hissediyorduk. Tekrar tekrar atlıyor, tekrar tırmanıyorduk. Bu arada annem bizi seyrediyor, bu deneyimi yaşadığımıza memnun oluyordu.</p>

      <p class="paragraf-4">Sonsuzluğun ardından, saatler sonra, güneş kanıksadığımız bir muhteşemlikle gökyüzünden aşağı süzülür ve batardı. Ama ben orada tek başıma durup, bütün kalbimin ve ruhumun, o alev alev yanan gökyüzüyle birleştiğini hatırlıyorum. Ait olduğum yer orasıydı, son derece hüzünlü, son derece acı olan o görkemdi, zira orada değildim, en azından uzun süre kalmayacaktım, yakında buradan kaçacaktım, kurtulacaktım. <span class="char-style-override-14">Yakında</span> - bir gün sonsuza dek sürerken nasıl olacaktı bu?</p>

      <p class="paragraf-4">Hemen hemen o dönemlerde, gün batımı hakkında, bir paragraf uzunluğunda bir “nesir şiir” yazdım ve annem bunu <span class="char-style-override-14">Rhodesia Herald</span>’a gönderdi. Bu benim ilk basım çabamdı. Bu konudaki duygu karmaşası şimdikiyle aynıydı. Basıldığı için gurur duyuyordum ama bu kadar özel ve içten dürtülerin neden olduğu kelimeleri başkaları okuyacak, sahiplenecek diye huzursuzdum. Annem Bayan Larter’in, gazeteye bir yazım çıktığı için ne kadar akıllı olduğumu söylediğini anlatınca hem gururdan, hem de kırgınlıktan yerimde duramamıştım. O da çok gençti. Ancak kendi kendime yemin ettim, bir daha “nesir şiir” yazarsam, bu benim sırrım olacaktı.</p>

      <p class="paragraf-4">Gün batımında çiftlik, çalılıkların bir yerinden aceleyle ağıla geri getirilen öküz sürüsünün böğürmesiyle gürültülü bir hale geliyordu. İlk günlerde, birkaç kilometre uzakta olan Koodoo Dağı kadar yakın yerlerde bile hâlâ leoparlara rastlanabiliyordu. Aile çiftliği terk ettiğinde, Ayreshire Dağları’nda leoparlar vardı. Bazen bir çiftçi telefon açıp, bir leoparın bir hayvanı alıp götürdüğünü bildirirdi. Pitonlar da vardı ve buzağı seviyorlardı. Büyükbaş hayvanlar vahşi, sakinleştirilemeyen hayvanlar olsalar da, İngiltere’deki rahat, ehlileştirilmiş hayvanlara hiç benzemeseler de, geceleri ağıla kapatılmaları gerekiyordu. Ayrıca, sabahleyin ineklerin sağılması gerekiyordu. O zayıf, uzun bacaklı Afrika ineklerinden bir tanesi yeterli olmuyordu. Beş veya altı inek ihtiyacımızı karşılamaya yetecek kadar süt verebiliyordu. Bize memeleri yere değen ve her biri birkaç haneye yetecek kadar süt barındıran muhteşem hayvanlar anlatılıyordu. Bereketli cennetler hakkındaki bütün o konuşmalar... Yolculuk hikâyelerini dinlerken onlardan korunmanın yolları vardır. Bahsettikleri o İngiltere, o yemyeşil çimenler, bahar çiçekleri ve kediler kadar dost inekler - bütün bunların benimle ne ilgisi vardı?</p>

      <p class="paragraf-4">Sonra çocuklar yemek yiyordu. Yumurta, ekmek, tereyağı ve puding. “Yemeğini bitir!” “Ama istemiyorum.” “Tabii yiyeceksin.” “Aç değilim.” “Elbette açsın.”</p>

      <p class="paragraf-4"><span>İlk kez okula gittiğimde halihazırda okuyabiliyordum - fakat ne kadar zamandır? Zamanı, rüya zamanı kadar esnek görmeme rağmen, paketten s-i-g-a-r-a kelimesini söktüğüm için zaferle bağırdığım anla, ağır kitaplıkta bulunan kitaplardaki (klasikler) kolay kısımları okumam arasında çok kısa bir zaman geçtiğini biliyorum. O dönemin klasikleri - hepsi koyu kırmızı deri ciltli, kenarları altın çevrili, deri kadar ince sayfaları olan kitaplar. Scott. Stevenson. Kipling. Lamb’in</span> <span class="char-style-override-14">Tales from Shakespeare</span><span class="dipp"><a class="footnote-link" href="#footnote-225-17" id="footnote-225-17-backlink">17</a></span> <span>kitabı. Dickens. Deponun verandasının köşesindeki mısır yemeği nedeniyle tatlı kokan kaygan tahıl çuvallarından yapılmış ve kedilerin varlığı nedeniyle kokmuş bir döşeğe kıvrılıp, hızla ve neredeyse yarısını atlayarak</span> <span class="char-style-override-14">Plain Tales from the Hills</span><span class="dipp"><a class="footnote-link" href="#footnote-225-18" id="footnote-225-18-backlink">18</a></span><span class="char-style-override-14">, The Jungle Book</span><span class="dipp"><a class="footnote-link" href="#footnote-225-19" id="footnote-225-19-backlink">19</a></span><span class="char-style-override-14">, Oliver Twist</span> <span>kitaplarını devirdim. Atlayarak, hep atlayarak. Ayrıca annemle babam,</span> <span class="char-style-override-14">The Young Visiters</span> <span>kitabını okurken gülmekten gözlerinden yaş geldiği için bu kitabı, benden iki yaş büyük bir yazara gereken saygıyı göstererek okudum ve bıyık anlamına gelen mousetache gibi kelimeler üzerinde derin derin düşündüm. Mouse –fare ve ache– acı? “T” harfi nasıl araya girmişti ve fare neden acı çekiyordu? İnsanın gizemli yetişkin dünyasında araya girmesi kolay değildi. “Çok uzakta, surları</span> <span class="char-style-override-14">olmayan</span> <span>bir yeşil tepe var.” Bir ilahi neden surların olmadığını vurgulama gereği duysun ki? Bilmeceler ve gizemler, ama hepsinin ötesinde, keşif zevki, keyfi, kitaplardan aldığım keyif hiç bitmedi. Sadece yetişkin kitapları da değil. Londra’dan çocuk kitapları ve çocuk gazeteleri geliyordu. Şimdi girişimci bir gazeteci, Walter de la Mare, Laurence Binyon, Eleanor Farjeon gibi yazarlarla</span> <span class="char-style-override-14">Merry-Go-Round</span> <span>seviyesinde bir dergi çıkarsa, o anda başarısız mı olurdu? “Biliyorsun, sorun televizyon...”</span> <span class="char-style-override-14">Children’s Newspaper</span><span>’da Mısır’dan ve Mezopotamya’dan Tutankamun’un ve Nefertiti’nin mezarlarının arkeolojik kalıntılarının bulunduğuna dair haberler yer alıyordu. Ama bunların hepsi şimdi çocuk televizyonunda. O dönem, bugünlerde olduğu gibi, çocukların dehşetten korunması gerekiyordu ama o zaman da, aynen şimdi olduğu gibi korunmuyorduk, çünkü sürekli olarak, her gün, siperler, bombalar, işaret fişekleri, şarapnel, mermi çukurları, mermi çukurlarında boğulan askerler, insanlar bir yana, atları bile yutabilen çamur hakkındaki konuşmalar sürüp gidiyordu. Royal Free Hastanesi’ndeki yaralılar, ciğerleri gaz dolmuş askerler, annemin genç doktorunun boğularak ölmesi, dikenli teller, iki cephe arasındaki tarafsız topraklar, güya Mons Savaşı’nda İngiliz askerlerini koruyan Mons Melekleri, cephe hastaneleri, “korkaklık” yüzünden vurulan adamlar ve tabii, bizi ziyarete gelen birçok insanın sesi. Haberler neler olduğu konusundaki gerçekleri anlatırken ve yetişkinler her zaman hayatlarındaki en önemli şey olacak olan savaş konusunda hiç durmadan konuşurken,</span> <span class="char-style-override-14">Children’s Newspaper</span> <span>gazetesini ve</span> <span class="char-style-override-14">Merry-Go-Round</span> <span>dergisini şirin ve makul tutmanın ne yararı vardı? Eve ne zaman bir erkek misafir gelse, sohbet bir süre sonra siperler konusuna dönüyordu. Hayır, o dönemle bugün arasındaki fark şiddet, hatta pornografi ve sadizm değil, çocukların himaye altına alınmaması, onlardan çok daha fazla şey beklenmesiydi. Annemle babamın, “Bu senin için çok zor,” dediğini hiç hatırlamıyorum.” Hayır,</span> <span class="char-style-override-14">The Talisman</span> <span>veya her ne idiyse, onu becerdiğim için sadece memnuniyetle kutlama. Şu anda ne kadar seviyesizleştiğimizi görmek için,</span> <span class="char-style-override-14">Merry-Go-Round</span> <span>dergisini, televizyondaki çocuk programlarında yer alan banal esprilerle karşılaştırmanız gerekir.</span></p>

      <p class="paragraf-4">Ben büyük okula, manastıra ulaşmadan önce, arada iki okul olmuştu. Birincisi, Salisbury’nin hemen dışında bulunan ve Peach adında bir ailenin sahip olduğu Rumbavu Park’tı. Yalnızca yedi yaşındaydım, kardeşim de dört yaşındaydı. İkimiz birlikte oraya götürüldük ve bana, kardeşime göz kulak olmam söylendi. Ama ben kardeşime ne kadar tapıyorsam, başkaları da ona o kadar hayrandı. Sürekli olarak, dokuz on yaşındaki büyük kızların bakımı altındaydı ve bu kızlar kardeşimi oyuncak bebek gibi gittikleri her yere götürüyorlardı. Burası hoşgörülü insanlar –soylular– tarafından yönetilen hoşgörülü bir yerdi. Soylular kelimesini kullanıyorum çünkü müdire Bayan James bunu kullanıyordu - hem de sürekli olarak. Bayan James, şimdi on yıllar süren devrimi ve eşitlikçiliği küçümseyerek reddedip, soylu olmaktan bahseden Rus aydınları gibi –“ailem soyludur”– sanki her cümlesinde bu iddiada bulunuyordu. Bayan James, kaba koloni davranışlarıyla tehdit edilen İngiliz orta kesiminin bir başka üyesiydi, ama yalnızca tanımlanamayan ve anlaşılamayan bir şekilde üstün olduklarını belirtmeye çalışan birçoğunun aksine, Bayan James Rusların belirtmeye çalıştığını söylüyordu: Onlar, edebiyat, müzik ve sanat kültürünün mirasçılarıydı. Bayan James iriyarı, esmer, Çingene’ye benzeyen iyi kalpli bir kadındı ve Augustus John’un toprak anası Dorelia gibi düz siyah saçları vardı. Çiçekler ve kuşlar hakkında çocukça yazılar yazdığım zaman, harika olduğumu söyleyip bunları herkese göstermişti. Saçlarımı fırçalar ve bana kollarımın altıyla bacaklarımın arasını yıkatırdı çünkü doğal süreçlere karşı müthiş bir korku duyuyordu. Beni geniş kucağına alıp, içini çeker ve dünyanın zalimliğinin, bir okulun müdiresi olduğu için hüzünlü kaderinin yasını tutardı. Annemle babam ziyarete geldiğinde, kardeşimle beni onlara kendi başarısı olarak sunardı. Orada bırakın mutsuz olmayı, keşfin heyecanı ve zevkiyle doluydum. Birkaç tepe yamacını şahane bahçeler kaplıyordu - hâlâ da kaplıyor. Teraslar, fıskiyeler, havuzlar, ağaçlar ve çiçekler; burası bir gösteri mekânı gibiydi ve hafta sonlarında insanlar, hayranlıkla seyretmek üzere Salisbury’den arabayla geliyordu.</p>

      <p class="paragraf-4">Rumbavu Park’taki okula bir dönem devam ettim. Bitmek bilmedi. Sonsuz gibiydi. O iki yılın zaman-bölümlerini düzenlemeye çalışırken, sadece bir dönem olduğunu kabullenmek zorunda kaldım. Zorundayım. İmkânsızdı, ama öyleydi. Keşke orada kalabilseydim, ama Peaches ailesi iflas etti. Bu sırf onlar için değil, okullarındaki çocuklar için de büyük bir talihsizlikti. Oradan ayrılmadan hemen önce yaşanan bir olay, o anıların temasını göstermektedir: Beklentilerimizin kaynağı nerededir?</p>

      <p class="paragraf-4">Sybil Thorndike Güney Rodezya’da turnedeydi ve Leydi Macbeth’i oynuyordu. Büyük çocukları onu görmeye götürmüşlerdi. Eğer Mary Peach tatile gittiği İngiltere’den zamanında dönmeseydi, ben de giderdim. O gün öğleden sonra döndü ve ben gidemedim. Büyük bir kız –galiba 12 yaşındaydı– yanıma gelip kibarca, hayal kırıklığına uğrayacağım için üzgün olduğunu söyledi. Tabii her şey yoluna girecek diye kekelediğimi hatırlıyorum, oysa içten içe, dünyadaki bütün hakarete uğramış ve yaralanmış insanların simgesi gibiydim. Neden zengin olan ve benim gidemediğim –İngiltere’nin mutlak erişilmezliği teması çoktan aklımda oluşmuştu– İngiltere’den daha yeni dönen Mary Peach Sybil Thorndike’ı görme hakkına sahip oluyordu. Haksızlık... İnsafsızlık... Ne kadar acı. Ancak bilmek istediğim şey, o haksızlık duygusunun şiddetinin nereden geldiğiydi. Yedi yaşındaydım. Bu sadece çocuğun “doğuştan” dediğimiz haksızlık duygusu değildi. Bir çocuğun adalet duygusunun ihanete uğraması, sevgisinin ihanete uğramasıydı, öyle olmalıydı ve benim hissettiğim şey, sosyal adaletsizlikti. Hayatımda, o hayal kırıklığından daha acımasız olan hiçbir şey düşünemiyorum, sanki dünyanın kayıtsızlığı o olayda toplanmıştı. Tabii bu annemle babamdan, özellikle gündüzlerimde ve gecelerimde mırıldanarak savaştan, askerlerin ihanetinden, hükümetin feci aptallıklarından ve yozlaşmasından, adalet beklentisinden ve inancın ihanete uğramasından bahseden babamdan kaynaklanıyordu.</p>

      <p class="paragraf-4">Annem Bayan Scott adında biriyle, Salisbury’nin bir banliyösü olan ve o zaman kentin en ucunda bulunan Avondale’de okula gidebilmeleri için çiftçilerin çocuklarını alan bir kurula gitmemize karar verdi. Ben kendi yaşıma uyan sınıfa verildim, fakat hemen, sanırım iki sınıf atladım. O sınıfta başarı zevkini tattım, çünkü okuma parçaları ilk başta benim için çok zordu ve istediğim gibi atlayamıyordum. Özellikle bir tanesi, denizde girdaba kapılan ve neredeyse boğulan, ama deniz tarafından karaya vurulan bir adam hakkında kısaltılmış bir hikâye, “anafor”, “burgaç”, “gark etmek” ve “istifra” gibi kelimeler içeriyordu. Başarısızlık baskısı altında bu kelimelere bakakaldım ama beni içerik kurtardı - ve kısa sürede bu zor hikâyeyi benimsedim. Bir çocuğun beceriyi keşfetmesinden daha büyük bir zevk olabilir mi? Fakat sınıf çok zevkli olsa da, Bayan Scott’un okulu duygudan tamamen yoksun bir mutsuzluktu. Bayan Scott şefkatten çok uzak biriydi. Kereste ruhsatı olan Bay Laws’un yanında çalışan bir Bay Scott vardı. Annem iki küçük çocuğunu, Biddy’yle birlikte, birkaç gün kalmaları için, kereste kampına göndermişti, çünkü onlara yararlı deneyimler yaşatma fırsatını hiç kaçırmıyordu. Hayatımızda ilk defa bir çadırda kalmıştık ve etrafımız, birbiri ardına kesilerek yere devrilmiş ve kaderlerinde, tütün ambarlarıyla maden ocaklarında yakılmak olan, ağustosböcekleriyle dolu görkemli ağaçlarla çevrilmişti.</p>

      <p class="paragraf-4">Zaten sosyal ve bir grup insanı, başkaları hakkında güzel bilgiler vererek memnun etmeye hazır biri olduğumdan, Bayan Scott’a, Bay Scott’un, Biddy’ye, üzerinde sadece iç eteği varken iyi geceler dediğini anlattım. Konuşurken annemlerin ses tonunu - bilgiç ve kınayan bir ton kullandım. Ne söylediğimin farkında bile değildim. Bay Scott Biddy’ye sarılmış, Pears sabunu kokan bıyıklarını Biddy’nin kulağına dayamış olsa da, bunlar yalnızca benim özlemini duyduğum genel, sevgi dolu şefkatin işaretiydi. Bayan Scott o anda, kötü haberi getiren ulaktan nefret etti ve kocasıyla yüksek sesle, gürültülü bir kavgaya tutuştu.</p>

      <p class="paragraf-4">Ondan nefret ediyordum. Leş gibi ter kokan, şişman, çirkin bir kadındı. Kocası da şişmandı ve kokuyordu. Gece veya gündüz, onlardan kaçmak mümkün değildi. Yatak odaları, benim yatağımın durduğu pencerenin altındaki verandadaydı. Yatağıma girmeyi sevmiyordum. Yatak örtüsü yaban kedisi derisiden yapılmış tüylü battaniyeydi. Herkeste deri örtü vardı, çünkü ucuzdu, bir kurşuna ve deriyi tuz ve rüzgârla işleyen bir adamın emeğine mal oluyordu. Deri örtü her zaman biraz kokardı, özellikle yağmur mevsiminde. Benim yatağımdaki örtü kötü tuzlanmıştı ve küf kokuyordu. Yüzüme dışarıdan hava gelecek şekilde yatmaya çalışırken, dışarıda Bayan Scott ağlıyor ve kocasının onu sevmediğini söylüyordu. Kocası onu teselli ediyor ve sevdiğini söyleyerek güvence veriyor, bunların sadece bir çocuğun sözleri olduğunu belirtiyordu. Bu noktada, seks seslerini ve sonundaki travma sesini duyduğumu kaydetmiş olmam gerekiyor ama hayır, yalnızca haksızlığı hatırlıyorum, çünkü ne gördüysem onu anlatmıştım. Bayan Scott bundan sonra benimle yalnızca soğuk ve alaycı bir ses tonuyla konuştu. Başka çocukları da vardı ama ben sadece kızı Nancy’yi hatırlıyorum. Nancy ufak tefek şeylerde bana sataşırdı. Sonra annesine benim okulda eskiden tuvalet bloklarının arkasına gidip, pis duvarlara baktığımı söyledi. Böyle bir suç işlemek aklıma bile gelmemişti. Bayan Scott’un bana vurmaya izni yoktu –annem onaylamıyordu– ama kızını azarladı ve tokatladı, Bay Scott da aynı şeyi yaptı. Bana da vuracağından korktum çünkü kızının söylediğinin doğru olmadığını söylediğim zaman bana inanmadı. Şehre gelirken oyalanmalarını anlatan kelime olmasa da, telaşla gelen aileme olanları anlattı. Bunu yapmış mıydım? Hayır, yapmamıştım. Unutma, yalan söylemek çok kötüdür. “Yalan, yaramazlıktan daha da beterdir.” Annemler bana inandı. Küçük kardeşim kıkırdadı. Dünya tatlısı küçük kardeşim hakkında, terbiyesiz Nancy’ye karşı “onu savunmam” dışında pek bir şey hatırlamamam çok tuhaf.</p>

      <p class="paragraf-4">Ocak-Haziran 1927. Yedinci yaşımdayım. Evimi özlüyordum ve mutsuzdum. Ancak şimdi okullarda olanlarla, fiziksel ve sözlü sataşmaların çirkinliğiyle karşılaştırıldığında, Bayan Scott’un sertliği ve Nancy’nin kötülüğü solda sıfır kalıyordu. Genç arkadaşlarımdan saygın okullarda olanları dinlediğim zaman inanamıyorum. Çocuklar acımasız olduğundan değil - çoğu başıboş bırakılmış canavarlar. Sorun öğretmenlerin durduramaması. Belki durduramadıklarından değil, hoşlarına gidiyor. Ne de olsa Prens Charles elit okulu Gordonstoun’da, başı tuvalete bastırılırken sifonun çekildiğini belirtmişti. Eğer ülkenin en tepesindeki insana bu yapılıyorsa, daha alt kademedeki ölümlüler daha iyisini beklemesin. Bizler barbar insanlarız.</p>

      <p class="paragraf-4">Uzun süre, arabayla, çoktan yıkılmış olan o büyük bahçeli evin önünden geçerken kendimi kötü hissettim ve görmemek için başımı öteki tarafa çevirdim. Son derece başarılı olduğum Avondale Okulu, hiç değişmemiş bir halde hâlâ duruyor.</p>

      <p class="paragraf-4">Annemin sağladığı okuma malzemeleri arasında, yaptığı iyilikleri eleştiren kocasını utandırmak için kendisine gökten güllerden yapılma bir taç inen Macaristanlı Elizabeth gibi azizelerin bir dizi eğitici hikâyeleri vardı. İçimi yoğun bir iyilik yapma duygusu kapladı ve Bayan Scott’un okulunun arkasında bulunan boş toprak parçasına, ayçiçeği saplarından bir katedral yaptım. Azizelerin bütün baskılara, eziyetlere karşı yükselmeleri benliğimi sarmışken binayı tasarlamak, başarmak çok zevkliydi. Yaptığım için bizzat Tanrı’nın beni kutlayacağı büyük bir kilise inşa ettiğimi hayal ederken ve yeterince uğraşırsam duyabileceğime inandığım ve bana azizlerle arkadaş olabileceğimi söyleyen sesleri dinlemeye çalışırken, boyumun üç katı uzunlukta hafif, kuru sapları kullanmıştım. Ancak Bayan Scott yakılmak üzere yığıldıkları yerden çıkarılan bu sapların anlamını kavrayamadı. Çocukların aklını aziz masallarıyla doldurursanız, katedraller yapıp, gül çelenkleri ve şarkı söyleyen korolar beklerler. Bu da diğerleri kadar belirgin bir anıydı.</p>

      <p class="paragraf-4">Neden Bayan Scott’un okulunda iki dönem bırakıldım? Belki de çocuklara uygulanan, okul dışında masal anlatma yasağı çoktan uygulamaya konmuştu. Ayrıca, sürekli olarak, biz yoksuluz, biz çok kötü bir dönem geçiriyoruz, baskısı vardı - bu, elimizde değil, anlamına geliyordu. “Baa, Baa Black Sheep” şiirini okudum ve Kipling’in küçük çocuk haliyle özdeşleştim, benden önce annemin yaptığı gibi. Ama annem ağlarken bana sarılmadı. Ah benim küçük çocuğum, zavallı çocuğum - derken bir darbeyi savuşturmak üzere kolumu kaldırdım. Darbe yoktu, sadece soğuk, iğneleyici sözlü-sataşma. Oysa ben çoktan okul barbarlığı hakkında birçok bilgi içeren <span class="char-style-override-14">Stalky and Co</span>. kitabını okumaya başlamıştım. Edebiyat dünya üstüne insanı, “Haksızlık bu!”dan daha ayrıntılı bilgilendirir ama bu, beynin başka bir bölümünde yaşar.</p>

      <p class="paragraf-4">Kısacası, dünya haritasını, edebiyatın renkleriyle ve tonlarıyla boyamaya başlamıştım. Bunun iki faydası vardı (en az). Birincisi, diğer insanlar hakkındaki bilgilerinizi geliştiriyordu. İkinci olarak da size toplumlar, ülkeler, sınıflar, yaşam tarzları hakkında bilgiler veriyordu. Kötü bir kitap size insanlar hakkında değil, sadece yazar hakkında bilgi verir. Kötü bir kitap sevgi, nefret, ölüm vs. hakkında pek bilgi vermez. Ama kötü bir kitap belirli bir zaman veya yer konusunda - yani tarih konusunda epeyce bilgi verebilir. Gerçekler. Alışkanlıklar. Gelenekler. İyi bir kitap ikisini de yapar.</p>

      <p class="paragraf-4">Ancak kötü kitaplar henüz ortada yoktu, ileride çıkacaktı. Bu arada o zaman ve sonra üç dört yıl boyunca, Londra’dan çiftliğe şaşırtıcı çeşitlilikte ve sayıda kitap geldi. İstenmeleri gerekiyordu ve siparişlerin gelmesi bir iki ay sürüyordu. Kitapların deniz yoluyla gelmeleri gerekiyordu ve bu deniz yolculuğu üç haftayı buluyordu. Sonra sahilden Salisbury’ye trenle geliyordu, sonra Banket’e gelmek için başka bir trene bindiriliyorlardı, sonra da istasyondan alınmaları gerekiyordu.</p>

      <p class="paragraf-4">Hatırladıklarımdan bazıları şunlar: John Bunyan. <span class="char-style-override-14">Çocuklar İçin İncil Hikâyeleri. Çocuklar İçin İngiliz Tarihi.</span> Haçlı Seferleri - Selahattin Eyyûbi bir İngiliz beyefendisi olarak sunuluyordu. Crécy (Yüzyıl Savaşları), Agincourt, Waterloo, Kırım Savaşları; Napolyon’un, Benjamin Franklin’in, Jefferson’un, Lincoln’un, Brunel’in, Cecil Rhodes’un biyografileri. <span class="char-style-override-14">John Halifax, Gentleman, Robinson Crusoe; The Swiss Family Robinson</span><span class="dipp"><a class="footnote-link" href="#footnote-225-20" id="footnote-225-20-backlink">20</a></span><span class="char-style-override-14">,</span> <span class="char-style-override-14">Lobo, the Wolf</span><span class="dipp"><a class="footnote-link" href="#footnote-225-21" id="footnote-225-21-backlink">21</a></span> gibi çocuk romanları. <span class="char-style-override-14">Alice Harikalar Diyarında</span> ve <span class="char-style-override-14">Through the Looking Glass</span><span class="dipp"><a class="footnote-link" href="#footnote-225-22" id="footnote-225-22-backlink">22</a></span>, Christopher Robin, <span class="char-style-override-14">Black Beauty</span><span class="dipp"><a class="footnote-link" href="#footnote-225-23" id="footnote-225-23-backlink">23</a></span><span class="char-style-override-14">,</span> Stevenson’ın yazdığı <span class="char-style-override-14">Verses for Children</span><span class="dipp"><a class="footnote-link" href="#footnote-225-24" id="footnote-225-24-backlink">24</a></span><span class="char-style-override-14">, Jock of the Bushveld,</span> Florence Nightingale ve –özellikle– galiba 1896 sığır vebası salgınında ölen bir hayvanın hikâyesi olan <span class="char-style-override-14">Biffel, a Trek Ox</span>, doğru zamanda okuyan hiçbir çocuğun unutamayacağı kitaplardı. <span class="char-style-override-14">The Secret Garden</span><span class="dipp"><a class="footnote-link" href="#footnote-225-25" id="footnote-225-25-backlink">25</a></span><span class="char-style-override-14">, The Forest Lovers</span><span class="dipp"><a class="footnote-link" href="#footnote-225-26" id="footnote-225-26-backlink">26</a></span>. İzlanda, Hindistan, Fransa, Almanya’daki –her yerdeki– çocukların hayatlarını anlatan çok çeşitli küçük hikâyeler, eğlenceli küçük hikâyeler, “John ve Betty Spot’la oynarken çok eğlendiler,” diyen okuyucuların eşdeğeri eğlenceli küçük hayatlar. Ama sanırım, Norveç’te kayak ve İsviçre’de tril yaptıkları bilgisi yararsız değildi.</p>

      <p class="paragraf-4">1927 yılının ortasında, nihayet Bayan Scott’un okulundan döndüm çünkü manastıra gidecektim. Bunun için onların –Bölge Danışmanlarının– “beni ele geçirmeye çalışacakları” konusunda uyarılar üzerine hazırlanmaya başlamıştım. Protestan öğrencilerin sayısı her zaman Katolik öğrenci sayısından fazla olan manastır, kaygılı anne-babalara, çocuklarının ruhlarının onlarla güvende olacağı konusunda güvence veriyordu. Manastırın, İngiltere’deki manastırlar gibi, liseden daha kibar olması gerekiyordu. Şimdi hep, aynı nedenle manastıra gönderilen kadınlarla tanışıyorum. Salisbury’deki manastırın, memlekettekilerle sahte karşılaştırmalar nedeniyle böyle bir şöhreti vardı. Bana burs verilmişti. Çiftlikte üçüncü yılımıza girerken, işlerin kötü gittiği ve yakında düzelmeyeceği belliydi. Babam tütün ambarları kuruyordu, çünkü artık servet mısırdan kazanılamıyordu. Tahta bacağı ve sınırlı hareket yeteneğiyle bir mil ötedeki bir ambara geceleri birkaç kere gidip sıcaklığını kontrol etmeyi mi planlıyordu acaba?</p>

      <p class="paragraf-4">Yardım olmadan, evin her tarafında koltukların ve yatakların üstüne yığılmış olan manastır üniformalarımın parasını karşılayamazdık. Koyu kahverengi ince yünlü kumaştan ve alpakadan yapılan pileli etekler, açık turuncu keten gömlekler, kesinlikle bağlı kalmayacak elastik kahverengi korseler, kahverengi ve turuncu kurdeleli beyaz panama şapkalar, kahverengi blazer ceket, bir öbek koyu kahverengi paçalı don ve çok sayıda yelekle kahverengi çorap. Bu kıyafetlere bakmak bile insanı bunaltıyordu, neyse ki, hâlâ tatilin başıydı ve zaman sonsuza dek uzayıp gidiyordu.</p>

      <p class="paragraf-4"><span>Tam o sırada aile A. A. Milne karakterleri haline geldi, sanki İngiltere’yi hiç terk etmemişiz gibi. Babam Eeyore, kardeşim Roo, annem (başka ne olabilirdi ki?) Kanga oldu. Ben de hareketli ve şişko Tigger oldum. Rodezya’dan ayrılıncaya kadar Tigger olarak kaldım, çünkü hiçbir şey arkadaşlarımla yoldaşlarımın bu adı kullanmasına engel olamadı. Lakaplar insanlara hadlerini bildirmenin etkili bir yoludur. Ben Tigger Tayler’dım, sonra Tigger Wisdom (Bilge Tigger) oldum, sonra da Tigger Lessing. Bu sonuncu isim bana diğerlerinden daha da az uydu. Yoldaş Tigger de oldum. Bu kişiliğin atılgan, şakacı, hantal ve her zaman uyumlu olmaya hazır, yani kendine gülebilen, özür dileyen, soytarı, beceriksizliğini itiraf eden biri olması bekleniyordu. Dışadönük biri. Bu açıdan, gerçekte olduğum insan için bir koruma oluşturuyordu. “Tigger” bir anlamda ev sahibesiydi. “Tigger” - o sağlıklı, yerinde duramayan canavar enerji doluydu.</span></p>

      <p class="paragraf-4">Ancak manastıra giden Tigger değil, korkmuş, mutsuz bir küçük kızdı.</p>

      <p class="paragraf-4">1890 yılında Pioneer Column’dan (Öncü Kol) hemen bir yıl sonra Baş Rahibe Patrick, beş rahibeyle birlikte koloniye geldi ve hemen hastanelerini kurarak, gerçekten de Merhamet Rahibeleri haline geldiler, çünkü çağdaş anlatımlar onlardan bu şekilde bahsediyor. Rahibe Patrick Dominiken Manastırı’nı kuran kişiydi ve ben oraya gittiğimde, diğer öncü rahibelerle birlikte, çok saygı duyulan, hayranlıkla bahsedilen biriydi. Rahibe Constantia ve Rahibe Bonaventura, sanırım, hâlâ hayatta ve Meryem Ana’nın her yerde bulunan heykelleri kadar sessiz bir etkinlik halinde. O zaman canlı ve maceracı genç kadınlardı ve onlardan sonra gelen idareci rahibeler başka türlüydü.</p>

      <p class="paragraf-4">Manastır, granit mıcırlara gömülmüş koruyucu kanatları olan merkezi bir yerdi. Yetişkinler mıcırların üstünde yürüdüğü zaman, çakıltaşları ayakları rahatsız ediyordu ama küçük bir çocuk için, her biri başka bir tehlike oluşturan kumsaldaki sivri taşların üstünde debelenmeye benziyordu. Kızların yatakhanesine çıkan merdiven dikti ve her basamak kalça seviyesindeydi. Küçükler el ve dizlerinin üzerinde tırmanıyorlardı; aşağıya inmek, her basamağı atlamak anlamına geliyordu çünkü tırabzan başımızın çok üstündeydi. Aşağıya inebildiğimi gördüğüm, çakılların üstünde koşabildiğim gün, büyüme yolunda önemli işaretlerdi. Öğrencilerin manastır hakkında bildikleri, yatakhane (spor salonunun üstündeydi), yemekhane, sınıflar, revirdi. Binanın büyük bir bölümüne çocukların girmesi yasaktı ve siyah-beyaz giysileri içinde hayaletler gibi süzülen rahibelerin yaşadığı geniş karanlık odalardan oluşan bir hayalet öyküleri mekânına benziyordu. Rahibeler de yatakhanede yatıyordu ama onların yataklarının beyaz perdelerle kutulara benzeyen dar bölmelere ayrıldığını biliyorduk. “Küçüklerin yatakhanesi” uzun, yüksek tavanlı bir odaydı ve içinde üç sıra halinde ayaklı başlı dizilmiş 24 yatak vardı. Odanın iki tarafı yüksek pencerelerle kaplıydı. Bu büyük oda, daha doğrusu koğuş gündüz saatlerinde oldukça aydınlık ve serindi, ancak gece olunca bambaşka bir yere dönüşüyordu. Odanın içine uzanan ve hep etrafından dolanmayı gerektiren bir masanın üstünde çeşitli kutsal objeler, pastaların üstüne pudra şekerinden yapılmış figürlere benzeyen küçük heykeller duruyordu ve üstlerinde de bir adam resmi vardı. Adamın başından, fırtına bulutundan çıkanlara benzer ışınlar çıkıyor ve otoriter bir şekilde kan damlayan şişkin kalbine yöneliyordu. Bu sunağa bakan duvarda, başının üstünde, Afrika’da küçük tepelerde yetişenlere benzeyen, dört beş santim uzunluğunda siyah dikenleri olan karaçalıdan yapılmış devasa bir çelenk oturtulmuş bir adamın büyük bir resmi asılıydı. Dikenler nedeniyle adamın yüzünden kan akıyordu. Diğer resimlerde, taşıdığı okların her biri kanlı bir yaradan kirpi dikeni gibi fışkıran bir adam ve tepsiyle, kırmızı reçelli sosa bulanmış iki tane pembe muhallebi taşıyan bir kadın görünüyordu. Bir başkasında, bir kadın gülerek dururken, etrafını cadıların uzun parmakları gibi saran alevlerin içinde yanarak ölüyordu.</p>

      <p class="paragraf-4">Geçenlerde Münih yakınlarında kırlarda arabayla dolaşırken, sürekli İsa’yı işkence yapılırken tasvir eden heykellerle karşılaştım. Bu heykeller güzel bir derenin yanında veya içindeydi, ya da bir ormanda, tarlada veya bahçedeydi. Bunlar bana manastırda biz çocukları eğitmek amacıyla temin edilen, hepsi kan ve işkence dolu resimleri hatırlattı. Bu manastırdaki rahibelerin hemen hepsi Hitler’in ülkesi olan Güney Almanya’dan gelmişti. Sadist Stalin bir papaz okulundan geliyordu. Şii Müslümanların, Hazreti Muhammed’in torunları Hasan ve Hüseyin’in 1500 yılı aşkın bir süre önce öldürülmelerini andıkları dönemde Peşaver’de bulunduğum zaman bu kan şölenlerini hatırladım. Genç erkekler sokaklarda kendilerini ağır zincir veya kamçılarla yaralayarak, acıyla boş boş veya şokla bakarak sürüler halinde koşuyor veya sendeliyorlar, sonra düşüyorlar ve sırf bu amaçla sokaklarda devriye gezen ambulanslar tarafından toplanıyorlardı. Bu anlatımın bayağılığı için beni affedin ancak insan ırkının ciddi bir sorunu var.</p>

      <p class="paragraf-4">İşkence odasındaki en küçük çocuklar beş altı yaşında, en büyükleri ise 10-11 yaşındaydı.</p>

      <p class="paragraf-4">Sıra halindeki yataklarımıza girdiğimiz zaman ışıklar söndürülüyor, ancak Kutsal Yürek’in önündeki kırmızı ışık devamlı yanıyor ve kan damlaları odayı kıpkırmızı aydınlatıyordu. Biz küçüklerden sorumlu olan rahibe gelip kapıda durur, arkasından ışık vururdu. Ağır Alman aksanıyla, “Siz küçük çocuklar yataklarınızda güvende olduğunuzu sanıyorsunuz, öyle düşünüyorsunuz, değil mi? Eh, yanlış düşünüyorsunuz, ulu Tanrı’nın sizi yorganın altında yatarken göremeyeceğini sanıyorsunuz. Ama bir daha düşünün. Tanrı ne düşündüğünüzü bilir. Tanrı kalbinizdeki kötülükleri bilir. Siz kötü çocuklarsınız, Tanrı’ya ve Tanrı’nın görkemi adına size bakan iyi kalpli rahibelere itaat etmiyorsunuz. Eğer bu gece ölürseniz, cehenneme gideceksiniz ve orada cehennem ateşinde yanacaksınız, evet size böyle olacağını söylüyorum ve bana inanmalısınız. Ayrıca sizi solucanlar yiyecek ve bu sonsuza dek sürecek,” derdi. On dakika falan bu şekilde devam eder ve bizi lanetleyip cehenneme gönderdikten sonra, kapıyı kapatıp bizi bununla baş başa bırakırdı.</p>

      <p class="paragraf-4">Hıçkırarak ağlama fırtınaları ve korkuyla hafifçe çığlıklar. Büyük kızlar sessizce küçüklerin yatağına girer, onları rahatlatmaya çalışırdı. “Bu yalnızca Katoliklere özgü,” derlerdi, “Biz bunlara inanmıyoruz.” Zira çoğumuz Protestan’dık. Küçük Katolik kızlar dualarla, kutsal resimlerle ve yastıklarının altındaki kutsanmış su şişeleriyle korunuyordu.</p>

      <p class="paragraf-4">Annemle babam beni, Katoliklerin beni “ele geçirmeye” çalışacaklarını söyleyerek uyardıklarında, böyle bir şeyi kesinlikle öngörmemişlerdi. Bunu biliyordum. Dehşete kapılacaklarını da biliyordum. Bu beni koruyordu ve ayrıca, insan aynı anda hem inanıp, hem de inanmayabilir. Bu korkunç vaazların kaç yıl devam ettiğini bilmiyorum. Birinci dönemin üzerimde yarattığı etki o kadar güçlüydü ki gerisini unuttum. Sadece yatakta yatıp, kanın, taze biftek parçasına benzeyen büyük kalpten damlayışını seyrettiğimi, hareket ettiğine kendimi ikna ettiğimi, öyle olmadığını gayet iyi bilmeme rağmen kanın yavaş yavaş süzüldüğünü görebildiğime inandığımı hatırlıyorum. Minicik çocuklar –ben çoktan sekiz yaşıma girmiştim, yani tam ara gruptaydım– uykularında çığlık atarlardı. Bazen birisi uykusunda yatakların arasında dolaşır ve büyük kızlardan biri onu yavaşça yatağına geri götürürdü. Uyurgezer küçük bir kız ısrarla, kendi yatağına paralel olan yatağa girmeye çalışırdı çünkü o yatakta iyi kalpli daha büyük bir kız yatardı. Küçük kız yanına girip sonunda uyuduğu zaman büyük olan onu sessizce kendi yatağına götürürdü, böylece rahibeler hiçbir şeyin farkına varmazdı. Sabah olunca, birçok yatakta pis idrar lekesi olurdu. Rahibeler azarlar ve cezalandırırlardı: Katolik kızlar “Hail Mary” duasını tekrarlarken, biz uyarılır ve tehdit edilirdik.</p>

      <p class="paragraf-4">Cehennem ateşi ve ölmeyen solucan konusunda özel yeteneği olan rahibe, yaramazlık yaptığımız zaman avuçlarımızda cetvel kullanırdı. Binlerce önemsiz kural vardı ve bunları unuttum ama içerdikleri gizli aşağılamayı hatırlıyorum. Bizler kendimizi bu yatakhane rahibelerini küçümseyerek, aksanlarıyla alay ederek, aptal olmasalardı eğitici rahibe olmayacaklarını birbirimize söyleyerek koruyorduk. Kuralların çoğu yıkanmakla ilgiliydi. Yıkanmamız gerektiği değil, yıkanmamamız gerektiği konusundaydı. Bu kadınlara göre temizlik, kötülüğe davetiye çıkarmak demekti. Bize ellerimizi sadece bileklerimize kadar yıkamamız, gömleklerimizin kollarını aşağıda tutmamız söyleniyordu. Yalnızca yüzümüzü, elbezini kalın bir sabun tabakasıyla kaplayarak silebiliyorduk. Gözlerimiz yanarsa, acıyı Tanrı’ya sunmalıydık. Sadece haftada bir kez yıkanabiliyorduk. Rahibeler bize iyi çocukların banyo yaparken banyonun duvarına dayalı duran tahtayı kullanacağını söylerlerdi. Tahtada başı yerleştirmek için bir delik vardı ve banyonun yanlarına dayanacak şekilde tasarlanmıştı, böylece vücutlarımızı görmemiz imkânsız hale geliyordu. Fakat kimse bunu kullanmazdı. İç çamaşırlarımızı haftada bir kere değiştirmemize izin veriliyordu. Kokuyorduk. Bütün mektuplarımız rahibeler tarafından okunuyordu ve anneme banyo kurallarını anlattığım zaman, rahibe vefasızlık ettiğimi ve kötü olduğumu söyleyerek, bana mektubu yeniden yazdırdı. Ancak sömestr tatilinde rahibeleri “ispiyonladım.” Annem çok öfkelendi, itiraz etti - ve bundan sonra hepimize haftada iki kez yıkanma ve iki kez çamaşır değiştirme izni verildi. Ama hâlâ kokuyorduk. Kokan çamaşırları ve kirli çorapları giymek zorundaydık. “Boşuna,” dedi Rahibe Amelia veya Brünnhilde ya da her kimse. “Bunların hepsi boşuna. Vücudunuzu düşünmemelisiniz.”</p>

      <p class="paragraf-4"><span>Avuçlarımıza cetvellerle vurulması konusundaki olağan efsane devam ediyordu. Kıkırdadık ve beklendiği üzere, birbirimize, avuçlarımızı nasıl sabunlayacağımız konusunda tavsiyelerde bulunduk, eli düşünceye kadar dövülen ve şimdi takma eli olan eski bir öğrencinin hikâyesini tekrar tekrar anlattık. Bütün bunlar, bu tür okullarda her zaman yaşanan şeylerdi. Ancak cetveller avuçlarda acıyan kırmızı bir iz bırakıyordu, o kadar. Rahibelerin başka yerlerimize vurmalarına izin verilmiyordu. Her şey çok daha kötü olabilirdi. Ayrıca sataşma olduğunu hatırlamıyorum. Aksine, büyük çocuklar, kendi mutsuzluklarını hatırlayarak küçüklere şefkatli davranıyordu.</span></p>

      <p class="paragraf-4">Özetle, manastırdaki atmosfer, annemin en sevdiği sözcükle, sağlıksızdı. Bütün bunların ne kadarını biliyordu? Banyo yapılamamasını “söylemek” kurallara uygun idiyse, neden acımasızca kesen cetvellerden bahsedemiyorduk, neden bütün o cehennem ateşi vaazlarını anlatamıyorduk? “Tigger” bunları anlattığı zaman, hepsini şakaya vurdu. Ayrıca annem kesinlikle yattığımız odadaki sadist resimleri görmüştü çünkü manastırı iyice incelemişti. Ancak ne de olsa, onun da katı, cezalandırıcı bir yetiştirme tarzı vardı.</p>

      <p class="paragraf-4">Rahibeler hiçbir zaman Protestan kızları “ele geçirmeye” çalışmadı. Buna ihtiyaçları yoktu. Büyü ve gizem atmosferi yeterliydi. Antonia White’ın yazdığı <span class="char-style-override-14">Frost in May</span> kitabı yasakların cazibesini anlatmaktadır, gerçi onun manastırı bir bakıma daha üst sosyal düzeydeydi. Hepimiz, yalnızca parmaklarını her kapının yanındaki kutsanmış su tasına batıran, İsa’nın veya Meryem’in heykellerinin yanından geçerken haç çıkaran ve reverans yapan, ceplerinde kutsal resimler taşıyan ve boyunlarına tespihler saran Katolik kızlar gibi olmak için bir noktada Katolik olmak istemiştik. Sürekli olarak katedralde özel etkinliklere gidiyorlardı. Bir sokak ötedeki katedralin çanları günde birkaç kez, “Angelus” (İsa’nın vücut bulma duası) ve ayin için çalıyordu. Rahibelerin şapelinden çan sesleri geliyordu. Neşeli ve hayırsever bir figür olan Meryem Ana, renkli kâğıtlara sarılmış bir şekilde tahtırevanla manastır mekânında dolaştırılıyordu. Hepsinin ötesinde, manastırda girmemize izin verilmeyen bölümün gizemi vardı. Yüzlerce rahibe olduğuna inanıyorduk ama muhtemelen rahibe sayısı elliyi geçmiyordu. Birçoğuyla hiç tanışmadık. Mutfakta çalışıyor, bize ve kendilerine yemek pişirip manastırı ve etrafını temiz tutuyorlardı - manastırda hiç siyah hizmetkâr yoktu. Bazıları her gün yük arabalarıyla sebze bahçelerine götürülüyordu. Hepsi sabah çok erken, saat dörtte, hatta bazıları daha da erken kalkıyordu. Geceleyin uyanırsanız, şapelden gelen tatlı şarkı seslerini duyabilirdiniz. Sık sık cenaze oluyordu. Eğer yeterince yalvarırsak, biz Protestan kızların da, Katoliklerle birlikte yük arabalarıyla mezarlığa gitmesine izin veriliyordu. Mezarlıkta romantik bir transla, keman şeklinde olan ve üzerinde altın harflerle “Rahibe Harmonia, İsa’nın Gelini, Huzur İçinde Yatsın” yazılı, pasta gibi parlak beyaz ve pembe renkteki tabuta bakıyorduk. Ölmek için çok gençti, diyordu diğer rahibeler. 18, 20’nin genç olduğunun düşünüldüğünü bilmek, küçük yaştaki bizleri çok şaşırtıyordu, zira bir gün ölen kadın kadar yaşlı olabileceğimize inanamıyorduk.</p>

      <p class="paragraf-4"><span>Şimdi o kızların kederlerinden öldüklerini düşünüyorum. Hemen hepsi Almanya’dan gelmiş yoksul köylü kızlardı. Salisbury, Güney Rodezya’daki manastır, Avrupa’daki ekonomik koşulların uzantısıydı. Almanya Birinci Dünya Savaşı’ndan ve tazminatlarından sonra toparlanamamıştı. Avrupa’nın yoksul ailelerinde hep olduğu gibi, her ailede bir veya iki kız, ailelerini onları besleme yükünden kurtarmak için rahibe oluyordu. Kendilerini evlerinden binlerce kilometre uzakta, bu egzotik ülkede, ağır işlerde çalışırken bulmuşlardı. Bütün hayatları boyunca çalışmışlardı ama burada hava sıcaktı ve ailelerini bir daha görme ihtimalleri yoktu. Tek tesellileri, yalnızlıklarının ve sürgünlerinin, evlerinde işleri kolaylaştırması olabilirdi. Bir keresinde, ben revirdeyken, rahibelerden biri gelip yatağıma oturmuştu (bu kurallara aykırıydı). Çan çalarak duaya çağırmıştı ve gökyüzü kıpkırmızıydı. Rahibe annesini özlediğini söyleyerek ağlamış ve haç çıkarmış; haç çıkarmış ve ağlamıştı. Sonra ayağa fırlamış, Meryem Ana’dan kendisini affetmesini istemiş, bana duyduklarımı unutmamı söylemiş ve koşarak çıkıp gitmişti. 18 yaşındaydı.</span></p>

      <p class="paragraf-4">Rahibelerin gizli hayatları hakkındaki tahminlerimiz son derece masumdu. Şimdi beş-altı yaşındaki çocuklar muhtemelen lezbiyenlik hakkında bilgili bir şekilde konuşabilir. Onların banyo düzenleri bizi kısmen teselli ediyordu. Haftada bir yıkanıyorlardı. Beyaz bir örtüye sarınıyor ve tahtayı boyunlarına geçiriyorlardı. Kendilerini aynada hiç görmüyorlardı. Kafaları tıraş ediliyordu. İç çamaşırlarını nadiren değiştiriyorlardı. Ne giydiklerini biliyorduk çünkü çamaşır iplerinde kilometrelerce uzunlukta beyaz çamaşırlar görüyorduk. Görebildiğimiz ağır beyaz serjden yapılmış cüppelerinin altına yelekler, paçalı donlar, iç etekleri giyiyorlardı ve hepsinin üstünde siyah cüppeleri, kıvrımlı atkıları, siyah ve beyaz olmak üzere iki peçeleri oluyordu. Rahibeler iğrenç kokuyordu.</p>

      <p class="paragraf-4">Bize ders veren rahibeler eğitimli kadınlardı. En az biri Nazi’ydi - diyordu otobiyografisinde aynı manastırı anlatan Muriel Spark. Rahibe Margaret, müzik öğretmeniydi, sürekli annesinin müziğe özel bir yeteneği olduğunu iddia eden küçük kıza iyi davranıyordu. Annemin müzikte bir kariyeri olabileceğini biliyordu, onun güdük kalmış ihtiraslarının hikâyelerini nezaketle dinliyordu ve dört yıl boyunca bana notaları, alıştırmaları çalıştırdı; büyük müzisyenleri ve üstesinden geldikleri zorlukları anlattı. Belirli bir yeteneğim olmadığını ima bile etmedi. Rahibelerin söylediğine göre, İrlanda’dan gelen gerçek bir hanımefendi olan, ancak Tanrı sevgisi uğruna hepsinden vazgeçen Rahibe Patrick adında biri vardı. İnce, uzun boylu bir kadındı ve ince, zarif yüzlüydü. Sert, zeki, esprili ve bazen acımasız biriydi. Fransızca veya Latince bir şeyler söyleyip, sonra, “Ama sanırım onun adını duymamışsınızdır,” derdi.</p>

      <p class="paragraf-4">Ben akıllıydım, benim özelliğim buydu, akıllı küçük Tigger Tayler. Okuldaki dersler hiçbir zaman zor gelmiyordu, sınavlar zevkliydi. Ancak akıllı olmak kabullenmeye hazır olduğum bir şey değildi çünkü başından itibaren ne yaptığımı bilmeden, fazla çaba göstermeden sessizce ilerliyordum. Akıllılığım, müzikal yeteneklerim gibi, anneminkinin devamıydı, ısrar edilen, başka insanlara takdir etmeleri amacıyla sunulan, çiftçilerin eşlerine övünülen, burs ve özel ayrıcalıklar almak amacıyla kullanılan bir şeydi.</p>

      <p class="paragraf-4">Benim olan, ait olduğum yer, kitap dünyasıydı fakat manastıra gelir gelmez, bunun için mücadele etmek zorunda kaldım. Okul kütüphanesi birkaç odadan oluşuyordu ve tavanlara kadar, düzgün bir şekilde ambalaj kâğıdına sarılmış kitaplarla doluydu. Kitapların adları ve yazarları mürekkepli kalemle arkalarına yazılmıştı. Kendimi define mağarasına girmiş gibi hissediyordum. Ancak kütüphanedeki rahibeler sekiz yaşında bir çocuğun <span class="char-style-override-14">Oliver Twist</span> veya <span class="char-style-override-14">Vanity Fair</span>’i okuduğuna inanmıyordu. Bu kadar uygunsuz kitapları okumak için annemle babamın iznini almam gerektiğinde ısrar ediyorlardı. Eve yazdığım haftalık mektupta şöyle demiştim: “Ben çok iyiyim. Umarım siz de çok iyisinizdir. Lion ve Tiger nasıl? Rahibe Perpetua kitap okumak için sizden izin almam gerektiğini söylüyor. Tatile yalnızca dört hafta, üç gün ve yedi saat kaldı. Harry’ye sevgiler.” İzni beklerken, rahibeler edebiyatımı ilerletmeye teşvik ettiler. Ancak bu kitaplar iki uzun rafı dolduruyordu. Bu romanların temelini oluşturan ahlaki ortamı tanımlamak için “sağlıksız” kelimesi son derece yetersizdi. Hepsinin konusu aynıydı. Saf bir genç erkek veya kız, görünüşte tesadüfen, şık giyinen, daha yaşlı ancak her gülüşü veya bakışı davetkâr başlangıçlar vaat eden, dünya zevklerine düşkün biriyle, genellikle bir kadınla tanışıyordu. Yeniyetme, hepsi de aynı gizemli havayı taşıyan kozmopolit ve daha yaşlı insanlarla dolu bir yazlık köşke davet ediliyordu. Şaşkın genç erkek veya kadın kendini bir anda harap olmuş şapellerde ve ormanın içindeki açık alanlarda ruh çağırma ve masa döndürme seanslarına, çelişkili ayinlere katılırken buluyordu. Ve sonra - tercih! Sol taraf Satanizme, sağ taraf, sadece aptallara veya çekingenlere uygun olan sıkıcı erdemliliğe gidiyordu. Birkaç yıl önce Birleşik Devletler’den gelen <span class="char-style-override-14">Twin Peaks</span> adlı televizyon dizisine kadar, bu erotizm ve kara büyü karışımına benzer başka bir şeyle karşılaşmadım. Ancak manastır romanlarında o grotesk zekâdan eser yoktu.</p>

      <p class="paragraf-4">Bu romanlar, kütüphane rahibelerinin istediği kadar ilginç değildi. O güne kadar seans veya Şeytan diye bir şey duymamıştım. Manastırda kaldığım dört yıl boyunca, bunları okumaya teşvik edildim. Şimdi, Katolik arkadaşlarıma sorduğum zaman, bu kitaplar veya bunlara benzer şeyler hakkında hiçbir şey bilmediklerini görüyorum. Belki de memlekette dindar bir kütüphane fazlalıklarını atıyordu ve “Atarsam yazık olacak. Buldum, Afrika’daki o kâfir yerlilerin işine yarar,” diye düşünmüştü.</p>

      <p class="paragraf-4">Manastırda dört yıl –ya da sonsuza dek– kaldım. Sabahları zilin çalmasıyla uyanırdım ve gece oluncaya kadar o bitmek bilmeyen günü geçirebileceğime inanamazdım. Bu bitmeyen günü bir başkası izlerdi. Sonra bir başkası. Hastalık derecesinde evimi özlüyordum. Bu gerçekten bir hastalık. Altmışlı yaşlarımın sonundayken ve kedere yenik düşmüşken, Tanrım, çocukken de bunları yaşadım ve ne kadar korkunç olduğunu unutmuşum, diye düşündüm. Neyi özlüyordum? Evimi. Evde olmak istiyordum. Annemi, babamı ve sekiz yaşına kadar hâlâ evde olan küçük kardeşimi istiyordum. Köpeklerimi ve kedimi istiyordum. Çalıların arasındaki kuşların ve hayvanların yakınında olmak istiyordum. Bu eziyetin bitmesini istiyordum... Özlüyordum... Hasretle bekliyordum. Biteceğine inanmıyordum. Yedi yaşında İngiltere’de okula gönderilen insanlarla anılarımızı paylaşarak görüş alışverişinde bulunduk ve bazıları bu sefaletin ağırlığını hatırlıyor. Şimdi okula çok küçükken gönderilen küçük çocukların mutsuzluğunu anlatan yüzlerce anı kitabı, otobiyografi olmalı. Küçük çocukları yatılı okula göndermek korkunç bir şey. Bunu hepimiz biliyoruz. Yine de, ne kadar sıkıntı çektiklerini gayet iyi hatırlayan, yedi sekiz yaşındayken evinden gönderilen insanlar, aynı şeyi kendi çocuklarına yapıyor. Bu durum, insan doğası hakkında –veya İngilizler hakkında– çok önemli bir açıklamada bulunmaktadır.</p>

      <p class="paragraf-4">O acının, kederin etkisi altında hiç ara vermeden dört yıl boyunca yaşamış olmam mümkün değildi, fakat manastır hakkında belleğimdeki fotoğrafları ne zaman açsam, üzüntüden kahroluyorum.</p>

      <p class="paragraf-4">Tatillerde eve gittiğim zaman, tatilin sonu o kadar uzak görünüyordu ki, rahatlıyordum. Altı hafta. Hatta dört hafta. Her gün sonsuz olunca, bir hafta bile okyanus kadar engin bir zamandı.</p>

      <p class="paragraf-4">İki yıl boyunca küçük kardeşim evdeydi ve mektupla öğrenim gördü. Yavaş yavaş Bebek ve Roo olmaktan çıktı ve kendisine Harry denilmesinde ısrar etti. Doğuştan kazandığı hakka –fiziksel mükemmellik hakkına– sıkıca sarıldı. Bebek hakkındaki ilk anılarım hep birinin kucağında –genellikle benim kucağımda– sevimli bir memnuniyet haliyken, sonraki anılarımda enerjik bir hareketlilik, mobiletiyle, sonra da bisikletiyle tepeden aşağı uçması, freninin boşalması veya ürkütücü bir ağacın tepesinde ya da antilop gibi koşarken evin çatısından yere çakılması gözümün önüne geliyor. Mahalledeki bütün beyaz oğlanlar gibiydi, cılız, bıçkın, güneşte yanmış bir çocuktu. Dizleri yara bere içindeydi, şortu yırtılırdı ve gözleri güneşten kan çanağı gibi olurdu, zira doğuşundan batışına kadar güneşin altındaydı. Annem bize çok sık <span class="char-style-override-14">Peter Pan</span> okurdu ve Peter geri dönüp, pencereyi kapalı bulunca yeniden uçup gittiği zaman sesi titrerdi. “Haydi ama, yaşlı kız,” derdi babam, “O kadar kötü değil.”</p>

      <p class="paragraf-4"><span>Ancak annem için öyleydi. Kendisi için istediği hiçbir şey gerçekleşmeyecekti. Bütün enerjisi çocuklarında, özellikle sevgili küçük oğlundaydı. Ama oğlu –hem de oldukça ani bir şekilde– artık onu fark etmiyordu. Çocukların değişik şekillerde isyan etmesi, kendilerini koruması ne kadar ilginç. Annemle kavga etmediğim bir zamanı hatırlamıyorum. Daha sonra, babamla da kavga ettim. Ama kardeşim hiç kavga etmedi. Annem şunu yedirmeye, onu giydirmeye, bunu düşündürmeye, diğer çiftliklerdeki çocukları sıradan veya bu “ikinci sınıf ülkeyi” uzun süre kalmayacağı bir yer olarak görmesini sağlamaya çalışırken kibar bir şekilde gülümserdi. Ancak istediğini yapsa bile, bunu annemin belirlediği sınırlar içinde yapardı. İngiliz çizgisi doğrultusunda düzenlenmiş Ruzawi hazırlık okuluna gitti ve sonra, istememesine rağmen, donanmaya katıldı. Ancak evlendikten sonra kendisi için büyük bir seçim yaptı. Şimdi bunun içgüdüsel bir pasif direniş olduğunu görebiliyorum.</span></p>

      <p class="paragraf-4"><span>Anneme bir çocuk daha doğurması için yalvarmıştım. Oldukça anaç bir kadındı ve bu küçük kızın yalvarmalarının, bastırdığı içgüdülerini daha da pekiştirmesi ne kadar acıydı. “Lütfen anne, lütfen, ona bakmana yardım ederim.” “Ama bütçemiz elvermiyor,” dedi annem defalarca. Sonra hemen, aceleyle, “Zaten baban da çok güçlü değil.” Benim o bebeğe duyduğum özlemin şiddeti, evime duyduğum özlemle karışmıştı. Bu kadar şiddetli özlemlerin, belki de doğduğumuz zaman başka iyi şeylerle kaybolduğundan eminim. Ancak başka bebek olmayacağı için yas tutarken, meğer “Bebek” annemin olduğu kadar benim de bebeğimmiş, diye düşündüm. Bundan sonra, mahallede ne zaman bir bebek veya küçük çocuk görsem, delice sevdim ve ayrılmak istemedim, eve götürmeme izin verilmesi için yalvardım. Bu tutku mahallede –sevecen bir şekilde– espri konusu oldu. “Sizin küçük kızınız, bebekler konusunda çok komik.”</span></p>

      <p class="paragraf-4">Annemin yatağının yanında, artık solmaya başlamış Liberty kretonlarının arkasında duran parafin kutusundan yapılmış kitaplıkta, doğum süreciyle ilgili, Royal Free Hastanesi’nden alınmış gebelik hakkında bir elkitabı duruyordu. Annemin yatağına uzandım ve ceninin gelişim aşamalarını, karnın nasıl büyüdüğünü inceledim ve hayalimde sancı çekip doğum yaptım. O kadar güçlü bir şekilde özdeşleşmiştim ki, o yatakta yatarken, <span class="char-style-override-14">neredeyse</span> gerçekten bir bebek doğacağına inandım. Bu fantezi biraz erotikti de, ama fiziksel anlamda değil, tat olarak. Erkek kimdi? Mahallede yaşayan ve âşık olduğum ve aile kurduğum küçük bir çocuk.</p>

      <p class="paragraf-4"><span>Tatiller olaylarla ve etkinliklerle doluydu. Annem böyle olmasını sağlamak için elinden geleni yapıyordu. Eğitimimize devam edildiği gibi, tarih, coğrafya, keşif hikâyeleri okunuyor ve diğer çiftliklere ziyaretlere gidilip geliniyordu. Aileler gelip, çocuklar oynamaya gönderildiğinde, aslında oyun oynanmıyordu. Hayvanları taciz ediyor ve saklanarak onları izliyorduk, kuşları seyrediyorduk, tozlu yollarda izleri ayırt etmeyi öğreniyorduk, madenlerde altınlı kaya arıyorduk. Kardeşime ilk havalı tüfeği verilmişti ve gördüğü her kuşa ateş ediyordu. Tüfekler çocukların kızlar ve erkekler diye bölünmesine neden oldu. Erkekler ateş ederken, kızlar evcilik oynuyordu. Ama ben kardeşimle yalnızken, birlikte çalılıklara giriyorduk.</span></p>

      <p class="paragraf-4">Annemin sosyal yaşam dehası pikniklerde kendini gösteriyordu. Başka ailelerle veya biz bize yaptığımız bu pikniklerde arabaya yiyecek dolduruluyor ve çalılıkların içinde açık bir alana gidiyorduk. Ateş yakıyor, sosis ve yumurta pişiriyorduk. Ağaçların altına uzanıp ayın doğuşunu seyrediyor ya da yıldızlara isim takıyorduk. Başka çocuklar varsa, “Campdown Races” gibi neşeli veya “Shenandoah” gibi hüzünlü şarkılar söylüyorduk. İngiliz şarkıları yerine Amerikan şarkıları söylemeyi tercih ediyorduk.</p>

      <p class="paragraf-4">Tatil boyunca günde birkaç kez ben veya kardeşim, ya da ikimiz birden, bir şeyler öğrenmek amacıyla çağırılırdık. Annem veya babam, çalılıklarda bir kafatası ya da iskelet, veya altınlı kaya bulmuştu. Annem kuşların ve küçük hayvanların kafataslarını ve iskeletlerini etleri düşünceye kadar kaynatır, böylece kemik yapısını öğrenmemizi sağlardı. Kuş yumurtalarını üfler, kuş yuvalarını dağıtırdı. Karıncaların yuvalarını kesip açıyor, bize bahçelerini, kreşlerini, yollarını ve depolarını gösteriyordu. Yılanların değiştirdikleri derileri, örümcek ve yılan yumurtalarını gösteriyordu. Çiçekleri ve yaprakları ayırıyor, parçaları çizmemizi istiyordu.</p>

      <p class="paragraf-4"><span>Bu arada, sanki gece gündüz, sürekli olarak savaştan bahsediliyordu. Bazen tepedeki ev, üniformalı askerlerle doluymuş gibi oluyordu. Ama bunlar ölmüştü, mahallenin diğer tüm evlerinde de ölen askerlerin fotoğrafları bulunuyordu. Savaşta sakatlananlar da vardı. Babam gibi tahta bacağı olan Bay Livingstone, bu bacağıyla çok daha az şey yapabiliyordu. Bay McAuley’in midesinde, bağırsaklarını içinde tutmak için çelik tabaka olduğu söyleniyordu. Murray’lerin evinde, hüzünlü, metin bir kadın hendeklerde ölen kocasının ve dört oğlunun yasını tutuyordu. Tek bir oğlu hayatta kalmıştı ve hepsinin yerini tutması bekleniyordu. Shattocks’ların evinde, savaşta torpidolanan bir gemide, suların sürükleyip bacaya sıkıştırmasıyla boğulan çok güzel, küçük bir oğlanın resmi vardı. Bazen, savaş hakkındaki konuşmalar yeniden başladığında - ben yine kıvranarak odadan çıkmaya çalışırdım ve eğer babam beni yakalarsa, “Tabii haklısın. Bu sadece Bahsedilmesi Yasak Büyük Konu. Bu sadece Büyük Savaş, o kadar!” diye bağırırdı.</span></p>

      <p class="paragraf-4">Burada bir sorum var. Olmak zorunda. Manastırda dört yıl, ama aynı zamanda dört yıl tatil, başladığında hiç bitmeyecekmiş gibi görünen ve haftalar süren tatil. Yüzlerce deneyim, güzel anlar, piknikler, aile gezmeleri, köpekler, kediler, kucaklanan bebekler veya bütün gün kardeşimle çalılıklarda dolaşmak, geceleri uyumayıp yıldızları seyretmek de vardı. Ama karanlık anlar, mutsuzluklar, güzel zamanlardan daha güçlü. Neden?</p>

      <p class="paragraf-4">Cizvitlerin, “Bana bir çocuğu yedi yaşına kadar verin,” dedikleri söylenir. Savaş sohbetleri büyük ihtimalle ilk duyduğum şeydi. Bu nedenle muhtemelen her taraftaki kanlı ve işkence görmüş insanlarıyla, azap çeken ama yine de gülümseyen azizleriyle manastır olmasaydı bile aynı şey olacaktı. Manastırda güneşli orman ve tarla resimleri, gülen yüzler dışında hiçbir şey olmadığını varsayalım. O zaman savaş konuşmaları daha etkili olur muydu? Yoksa yaradılışımızda, doğuştan bizi acıya ve acılı anılarımıza hazırlayan, böylece günler, haftalar süren iyi dönemleri acıdan daha az cazip hale getiren bir şey mi var? Bu sorunun çok daha kişisel bir ilişkisi var.</p>

      <p class="paragraf-4">Daha manastıra gideli bir yıl olmamıştı ki revire kaçtım. Önce, genel olarak koli basili denilen bir şey yüzünden gerçekten hastaydım. Yüksek ateşe neden olan böbrek enfeksiyonu. Bundan sonra, muğlak belirtilerle sürekli olarak revire gitmeye başladım ve hep yatırıldım. Annem bunu “narin” olma belirtisi olarak gördü. Evimi özlediğimi biliyordum, ama beni revire götüren şeyin, şefkatli ve iyi kalpli bir kadın olan, bana ve sorumluluğu altındaki bütün çocuklara annelik yapan Rahibe Antonia olduğunu bilmiyordum. Bu hayali hastalıkların iki yönü vardı. Birincisi, narin olmak beni, annemin, “Tıpkı onun gibi” akıllı olmam gerektiği konusundaki ısrarlarından ve sürekli olarak, telefon kapanır kapanmaz veya arabamız uzaklaşır uzaklaşmaz alay ettiklerinden emin olduğum komşulara hava atılmasından kurtarıyordu. “Bu kadın kim olduğunu sanıyor?” Ancak komşulardan daha kötüsü, annemin aşırı enerjisinin yarattığı baskıydı. Akıllı olmam gerektiği konusundaki ısrarı, matematik sınavında 70 aldığımda 100 alabileceğimi, yakında burs kazanabileceğimi ve İngiltere’de okuyabileceğimi söylemesiydi. Ama hastalık aynı zamanda beni ona götürüyordu: çaresizlik, doktorlar, hastalık, ilaçlar. Bu dönüp, babamın söylediği gibi, bazen sahipsiz toprakların üstüne çöken soğuk sise benzeyen bir şeye, hatta zehirli gaz bulutlarına bakmaya benziyor. Hastalık her şeyin içine işliyordu. Neden doktorlar hep annemin dediğini yapıyordu? Bir kere, meslektaş olarak görülme hakkı talep ediyordu. “Ben Londra’daki Royal Free Hastanesi’nde hemşireyim.” Hemşireler kadar, hatta daha fazla bilgisi vardı. Bazıları sonda gerektiren testler ve kontroller için hep Doktor Huggins’e götürülüyordum. Şimdi biliyorum ki, o zaman sistit olmuştum, ama çoğu önemsiz iltihaplanma, ciddi bir hastalığın belirtisi olarak görülüyordu. Sonda düşüncesi bile avaz avaz bağırmama yol açıyordu, bu nedenle bana kloroform verdiler.</p>

      <p class="paragraf-4">Bunlar annemin saplantılı olması için kuvvetli gerekçelerdi. Öncelikle, birkaç günlük bir bebeği “kuru” yapmaya çalışan, her gün onu lazımlığın üstünde tutarak saatlerini harcayan (veya bir başkasını bununla görevlendiren) bir kadının nasıl bir doyum beklediğini sormak gerek. Bebek “temiz” hale geldiği zaman, annenin işi bitiyordu. Kendi mesanemin komutasını elime aldığım an, coşkulu bir özgürlük duygusu yaşadım. “Hayır, hayır. <span class="char-style-override-14">Oturağı</span> kullanmayacağım. Yetişkinlerin oturduğu klozeti kullanacağım.” Yani, ürünlerimi günde birkaç kez kontrol etmenize izin vermeyeceğim. “Bebek” de çok kısa bir süre içinde, büyük ölçüde bunda ısrar etmesine yardım ettiğim için, bağımsızlığa doğru aynı adımı attı. En önemlisi, gerçekten hastalık tehdidi altındaydık. Ne de olsa, bütün aile, ilk yağmur mevsiminde ikişer kere sıtma olmuştu. İnsanlar, o dönemde sıtmanın sonucu olduğu düşünülen karasu hummasından ölmüştü ve bu hastalığın ilk belirtileri idrarda çıkıyordu. Bilharyaz, bütün çocukluğum boyunca bir tehdit oldu; yine, belirtilerinden biri, idrarda kan olmasıydı. Şimdi yalnızca birkaç hap alınarak çözülen her türlü hastalık, uzun ve belki ölümcül hastalıkların habercisi olabiliyordu. Annemin hayal gücü hep felaketlere çalışıyordu. Ben de aynen öyleyken, bunu nasıl anlamam?</p>

      <p class="paragraf-4">Çocuklarının, yılanlarla dolu çalılıkların arasında koşuşturmasını izlerken, bütün o yeteneklerini kullanabilmeyi ne kadar istemiş olmalıydı. “Ayakkabılarınız nerede? Toprak o pis hastalıklarla kaynıyor. Şapkan nerede? Başına güneş geçecek. Kinininizi aldınız mı? Yine mi sıtma olmak istiyorsun? Beni dinlemiyorsunuz ama pişman olacaksınız.”</p>

      <p class="paragraf-4">Yağmurlu mevsim boyunca, ekim-nisan ayları arasında her gün sabah akşam kinin alıyorduk. Haplar o zaman büyük, açık pembe tabletlerdi ve kulaklarınızı çınlatırdı.</p>

      <p class="paragraf-4">Çanların yüksek sesle “Angelus” duası için çaldığı, duvarlarında sadece bir tane küçük bir Meryem Ana heykeli bulunan ve kitap okuduğum aydınlık bir hastane odasında, tertemiz beyaz bir yatakta yatıyor ve okuyordum. Her zamankinden daha kötü bir belirti olursa, annem homurdanan babamın arabayla bizi hastaneye getirmesini sağlardı ve beni hasta odasında muayene ettikten sonra, doktorun gelmesinde ısrar ederdi. Hastaneye yapılan ziyaretler, doktorun eve yaptığı ziyaretler, neredeyse hep yanlış alarm olsa da, okul hayatımı bölüyordu. Bunlardan korksam da, annemin sesindeki heyecanın artışının, ölüm tehdidinin, hastane heyecanının, sakatlığın yarattığı dramı paylaşıyordum.</p>

      <p class="paragraf-4">Hastalık tehdidi o yıllarda babama göre, her şeyin gizli etkisiydi. Tahta bacağı bütün bunların yalnızca küçük bir parçasıydı; sık sık hastalanıyordu ve Sinoia’dan doktor geldiği zaman, annemle doktorun alçak sesle konuştuğunu duyardım: “Bütün bir seneyi yatakta geçiren bir adamın bir anda iyileşmesini bekleyemezsin.” Veya “Savaş bunalımı mı dedin?”</p>

      <p class="paragraf-4">Babam tahta bacağın dezavantajlarıyla kahramanca mücadele ediyordu. Sadece güvenli düz yerlerde yürüyen Albay Livingstone’u görünce, babamın kendi tahta bacağıyla ne kadar çok şey yaptığını anladım. Bir kovanın içinde, derin maden kuyularına iniyordu; dışarıdaki sert bacağı duvara çarpıp da kovayı döndürmeye başlayınca derinlerden bağırıyordu: “Bekleyin.” Vinç durdurulur, dönmesi yavaşlatılır ve babam inmeye devam edebilirdi. Babam yeni sürülmüş devasa toprak parçalarında ayağını sürüyerek yürürdü. Eski arabayı her yere, çimlerin ve çalıların üstünde, yol olmayan engebeli yerlerde sürerdi. Altın coşkusuna kapıldığında, maden arama çekiciyle ve çubuklarıyla kilometrelerce yürümüştü. Daha doğrusu, çok hastalanıncaya kadar yürümüştü.</p>

      <p class="paragraf-4"><span>Küçük çocuklardan birine –hangisi olduğunu hatırlamıyorum– âşık olduğum ve onunla ilgili hayaller kurduğum zaman, ağaç evdeki platformun yakınında küçük bir dal ve çalı koparıp bandajlardım ve onun adını mırıldanarak, bandajı ıslatırdım. Biliyorum, bu itiraf, çok derin psikolojik önem taşıyor ama şimdi benim açımdan, babam gibi yaralı bir sevgiliye ihtiyaç duymamdan daha ilginç olan şey, bunun büyü yapma eylemi olmasıydı. Oysa bu konuda hiçbir şey bilmiyordum, kendilerini mantıklı davranmaya adamış bir anneyle babanın çocuğuydum. İçgüdülerim bana koşulları kabullenmemi, belki bir milyon yaşında olan yöntemlerle dünyayı nasıl idare edeceğimi söylüyordu. Herhangi bir şaman ne yaptığımı anlayabilirdi.</span></p>

      <p class="paragraf-4"><span>Rahibe Antonia’yı ikna edebildiğim zamanlarda revire gitmemin bir nedeni daha vardı. Mesele şuydu, diğer kızlara uyum sağlayamıyordum ve bunun nedeni sadece, herkesin yakındığı gibi, yaşıma göre çok olgun olmam değildi. Size bir sahne anlatayım: 10-12 küçük kız yemekhanede bir masanın etrafına oturmuş, dikiş rahibesi Rahibe Theresa’nın gözetiminde, pütürlü kahverengi çorap ve pütürlü kahverengi kadın külotu onarıyorlardı. Övünerek tatilde yaşadıklarını, Durban, Cape Town, hatta İngiltere yolculuklarını anlatıyorlardı. Ben en sevimli ve iyi tavrımı takınarak, büyük tarlaya gidip mısır koçanı topladığımı ve sonrasında tanelerini çıkararak peynirli sufle yaptığımızı anlattım. Kızlar alaycı bir şekilde birbirlerine baktılar ve rahibe hemen, alçakgönüllülüğüm ve tutumluluğum için beni kutladı. Oysa ben kendimden nefret ederek yapmacık bir ifadeyle sırıttım ve başımı önüme eğdim. Ondan sonra sesimi çıkarmadım. Yatılı okul hayatı ve ev hayatı hep, keskin çizgilerle birbirinden ayrılır, fakat okul arkadaşlarından bu kadar kıskançlıkla saklanan bir başka ev hayatı asla olamaz. Yatılı kızların neredeyse hepsi çiftçi çocuklarıydı, ancak kısa sürede, sabahçı olan şehir kızlarıyla benimle olduğundan çok daha fazla ortak yönleri olduğunu anladım. Çalılıklar, ormanlar hakkında hiçbir bilgileri yoktu ve bunlardan korkuyormuş gibi görünüyorlardı. Çiftlik için gereken becerileri öğrenmemişlerdi. Manastırdan ayrıldığım zaman, tavukların nasıl kuluçkaya yatırılacağını, tavuklara ve tavşanlara nasıl bakılacağını, köpeklerle kedilerin bağırsaklarındaki solucanları nasıl düşüreceğimi, elekte altın ayıklamayı, kayalıklardan örnek almayı, yemek pişirmeyi, dikiş dikmeyi, süt separatörünü kullanmayı ve tereyağı yapmayı, vinçle maden kuyusuna inmeyi, krem peynir ve zencefilli bira üretmeyi, kumaşlardaki baskılı motifleri boyamayı, kâğıt hamuru-kartonpiyer yapmayı, çalılıklardan kesilen direklerden yapılmış ayaklıkların üstünde yürümeyi, araba kullanmayı, güvercin ve Afrika tavuğu avlamayı, yumurtaları saklamayı ve daha birçok şeyi öğrenmiştim. Bunları yaparken gerçekten mutluydum. Hayatımda çok az şey bana daha fazla zevk vermiştir. Bu gerçek mutluluktu, bir çocuğun mutluluğuydu; yapmanıza ve oluşturmanıza izin verilmesi, her şeyin ötesinde aileye katkıda bulunduğunuzu bilmeniz sizi değerli ve değer verilen biri yapar.</span></p>

      <p class="arabaslik-sol para-style-override-17"><span>7</span></p>

      <p class="paragraf-4">12 yaşında falanken, <span class="char-style-override-14">Define Sandığı</span> adını verdiğim bir parça yazdım ve bunu, annemle babamın daimi sürgününün simgesi yaptım. Eski bir kulübe sandığının içindeki her şey büyülü ve gizemliydi. Orada olduğunu günlerce, haftalarca unuttum, ama sonra babamın İngiltere hakkında söylediği bir şey veya annemin bir iç çekişi beni sandığa geri gönderdi. Önce girilmez bölgeydi, dokunulması yasaktı. Sonra, annemle babam sandığın gerçek bir evde açılma ve içindekilerin hak ettikleri yeri bulma ihtimalinin çok az olduğunu anlamaya başladıkça, aldıklarımı aynen bulduğum şekilde, beyaz pelür kâğıtların; aksi takdirde kararacak olan altın, gümüş ve bronz dantelleri koruyan yumuşak siyah kâğıtların arasına yerleştirip geri koymak şartıyla, bazı şeyleri çıkarmama izin verdiler.</p>

      <p class="paragraf-4">En üstte bebek kıyafetleri vardı. Bir zamanlar kardeşimle benim tarafımdan giyilen katlanmış, işlenmiş, farbalayla süslenmiş patiska ve muslin elbiseler, iç etekleri ve ceketler. Annemin sahip olmayı kabul etmediği bebeğin yasını tutarken, bu küçük giysileri çıkarıp yaydım ve okşayarak ağladım. İşte o zaman bana ilk –ve son– gerçek oyuncak bebeğim verildi. Annem Army &amp; Navy mağazalarından, tekrar tekrar hatırlattığı gibi, satın alma gücünün çok üstünde olan Noel hediyeleri ısmarlamıştı. İkisi tam bir sterlin tutuyordu - bu bir servetti. Kardeşimin buharlı lokomotifi, eğer içindeki kazanda ateş yakarsanız dumanlar salarak biraz ilerliyordu. Ufaklığın oyuncaktan duyduğu heyecan yarım gün sürdü ve sonra gene çalılıklara döndü. Benim oyuncak bebeğim gerçek bebek boyutundaydı, açılıp kapanan mavi gözleri vardı ve eğildiği zaman koyun sesine benzeyen bir ses çıkarıyordu. Günlerce bebeği giydirdim, soydum ve bütün eski bebek eşyaları üçüncü bir hayata kavuştu. Soğuk, tepki vermeyen oyuncağa sarıldım, salladım ve şarkılar söyledim. Ama sonra onu unuttum. Sandığı unuttum. Oldukça kısa bir süre sonra, başka bir tutku birincinin yerini aldı ve oyuncak bebeğin kafasını siyaha boyayıp kısacık kestim, küçük lüleler yaptım. Dudaklarını ve tırnaklarını da kırmızıya boyadım. Annemle giysilerim konusunda kavga etmeye başlamıştım. Hepsini annem yapıyordu. Güzel yapıyordu ama yaşıma uymayan şeyler yapıyordu.</p>

      <p class="paragraf-4">Bebek kıyafetleri ortada kaldı, boyama paçavrası haline geldi ve sonra kayboldu. Şimdi gösterilse insanlar, bu kadar şahane giysileri sıradan, yavan bir bebeğin giydiğine inanmazdı.</p>

      <p class="paragraf-4">Bebek kıyafetleri rafının altında, annemin gece ve akşamüstü elbiselerinin kokulu pelür kâğıdın içinde durduğu raf vardı. Bir süre sonra herkes 1920’lerin elbiselerine burun kıvıracaktı. “Bu çirkin şeyleri nasıl giymişler - bel yok, göğüs yok.” Elbiselerin altında, onlara uygun iç çamaşırları, krepdöşin tek parça çamaşırlar ve göğsü düzleştirmek için tasarlanmış sert kumaş şeritleri duruyordu. Görüşlerin –değişim rüzgârına uyarak– tam tersine döndüğü anı çok iyi hatırlıyorum. 1950’lerin başında bir otobüsün üst katındaydım ve Bayswater Road’da yürüyen, beli olmayan gri ipekli bir iç elbisesi giymiş genç bir kadın gördüm - giysi rahatlıkla annemin dolabından çıkmış olabilirdi. Ah, ne kadar güzel, diye düşündüm ve otobüsteki kadın yolcuların boyunlarını uzattıklarını gördüm: <span class="char-style-override-14">Vay canına. Bu elbiseyi nereden almış</span>?</p>

      <p class="paragraf-4"><span>Bir gece elbisesinin, mat yeşil ipekten imal edilmiş kısa yumuşak eteği, bronz dantel şeritlerden üretilmiş ve son işlemesi, ipeğin “mendil köşeleri”yle yapılmıştı. Dantelde kuvvetli, deniz kokusu kadar kuvvetli, beyni sarsan bir metalik koku vardı. Yüzümü elbiseye bastırdım ve buna benzeyen elbiseler giyen insanların yaşadığı bir dünya olduğunu düşündüm. Hem de “giyinip süslenmek” amacını taşımadan. Kısa bir süre bu harika elbiseler oyunlarda kullanılmaya başlandı ve annemin küçük çiftlik kızlarının, yetişkin resmiyeti parodisiyle seslerini heyecanla yükselterek, kendisinin asla giyemeyeceği elbiselerle gösteriş yaptığını görünce neler hissettiğini merak ediyorum.</span></p>

      <p class="paragraf-4">Üçüncü rafta babamın smokini, frakı, kolalı beyaz gömlekleri, subay merasim üniforması bulunuyordu. Bu konuda hiçbir tereddüt yoktu. “Tanrı’ya şükürler olsun, bunları bir daha hiç giymek zorunda kalmayacağım,” derdi babam cüretkâr bir ifadeyle anneme bakarak. Çünkü aslında, “Tanrı’ya şükürler olsun, senin yaşamak istediğin hayatı yaşamayacağız,” diyordu.</p>

      <p class="paragraf-4">Dördüncü rafta bir önlük, bir mala, bir çift beyaz kadın eldiveni ve kapaklarında tuhaf tasarımlar olan birkaç kitap vardı. Babam bunları küçümsüyordu. Uzun zaman önce, İngiltere’deki bankada Mason olmuştu. “Ne maskaralık. Ne sirk. Ama eğer onlara katılmazsan yükselemiyordun. Hiç olmazsa İran’da böyle şeylerden uzaktık. ‘Hem üstelik polisler bile öyle,’ diyorlardı. Eğer üye değilseniz, bankada küçük imalarda bulunuyorlardı. ‘Cirencester’deki müdürlük işini düşünüyor muydun Tayler?’ Kraliyet ailesi de öyleymiş. Balık baştan kokar. Tanrı’ya şükür hepsinden kurtuldum.”</p>

      <p class="paragraf-4">Sandığın en altı, brokar ayakkabılarla, gümüş ve altın ayakkabılarla, yapay elmas tokalı siyah saten ayakkabılarla, gece çantalarıyla; kenarlarına bej devekuşu tüyleri geçirilmiş kahverengi saten kanatlı bir şapka, bej devekuşu tüylü fular; tilki kürkünden yapılmış, burnundan kuyruğuna yaldızlı zincirle bağlanmış, siyah küçük boncuk gözlü etol; babamın savaş madalyalarının bulunduğu bir raf; her biri hareli ipek kılıflarda çocuk, deri ve ipek eldivenler, uçuşan ipek eşarplar, tam süslenmek için gereken şeylerle doluydu. Babamın asker eldivenleri. Gümüşçünden korumak amacıyla yağlıkâğıda sarılmış paketler dolusu eski fotoğraf. Fakat gümüşçünler o kadar kolay engellenemez ve haliyle fotoğraflar dantel gibi olmuştu. Böcekler, böcekler - sonunda eski evi dize getiren şey böcekler oldu.</p>

      <p class="paragraf-4">Birçok çocuk aslında yetim olduklarını, terk edilmiş olduklarını, hatta kraliyet ailesine veya asil bir aileye doğduklarını söyler. Babamı gözden çıkarmak istemiyordum ama annemin aslında İranlı bahçıvan olduğuna karar verdim. (İranlı bahçıvan kimdi? Adam Kirmanşah’taki bahçelerin su kanallarına baktıktan yıllar sonra onu neden annem olarak seçmiştim?) Aklımın bir köşesinde bunun imkânsız olduğunu biliyordum, çünkü doğumla ilgili kitabı okumamıştım ve Marie Stopes’u tanımıyordum. Ama İranlı bahçıvan olmak zorundaydı. Annemin aslında kim olduğu ve benzeri dramatik açıklamalar hep şakacı, şişko, maskara ve sakar hayvan Tigger tarafından yapılıyordu ve annemin İranlı bahçıvan olduğunu açıkladığımda bu sadece Tigger’ın bir şakasıydı. Tigger tıpkı, rahibelerin şeker yiyebilmek için topuklarının üstünde dönüp şekeri ağızlarına atıvermek zorunda olduklarını söylediğinde ya da beden eğitimi giysilerinin üstüne çorba dökülmüş bile olsa değiştirmenize izin vermedikleri ve cehennem ateşinden korktuklarını söylediğinde olduğu gibi, şaka yapıyordu.</p>

      <p class="paragraf-4">Evden kaçan ve sonradan bu konuda espri yapan da Tigger’dı.</p>

      <p class="paragraf-4">Ancak ara ara anneme duyduğum nefret dolu kızgınlıkların bana sonunda Beira’ya gidip bir gemiye binmeye ve uzaklara, hem de nereye olursa olsun gitmeye karar verdirtmiş olması hiç de şaka değildi. Ayrıca, çiftlikten kaçıp çalılıkları aşmak da kolay iş değildi. Her şeyi planladım. Yastık yüzünün içine peynir, bir teneke sığır eti konservesi ve sardalye girdi. Annemin çantasından on şilin çaldım. Doğum günümde ve Noel’de verilen paraları biriktirmiştim. Harry kaçmak istemiyordu. Benim neden kaçmak istediğimi anlamıyordu. Ancak benim sakinliğim ve acımasızlığım onu alt etti. “Tabii istiyorsun,” deyip durdum. Kolay olacaktı, korkacak bir şey yoktu. Ancak Harry sürekli olarak ağlayıp sızlanıyordu ve sonunda patlayarak, “Ama istemiyorum!” diye bağırdı. “Evet, istiyorsun,” diye bildirdim. Yatağa yatırılır yatırılmaz, gizlice tepeden aşağıya inecek ve patika boyunca yürüyerek Banket’e gidecektik. O zamana kadar o yolda hiç yürümemiştik, ama Afrikalıların sürekli olarak yürüdüğünü biliyorduk. Tren sabahın erken saatlerinde geliyordu ve sonra... İşin doğrusu, geleceğini umuyordum, ama emin değildim. Kısacası, dünyadaki cesur planların çoğunun şeker gibi eridiği bulanık bir zihinsel noktaya ulaşmıştım. Bunu o kadar çok istiyordum ki, bu yüzden gerçekleşmeliydi. Bir kez Salisbury’ye ulaştıktan sonra... Ama burada bulanıklık yoğun bir sise dönüştü. Bir şekilde biraz para bulup, Beira’ya giden trene binecektik ve sonra...</p>

      <p class="paragraf-4">Küçük kardeşimi hikâyeler anlatarak uyanık tuttum ve sonra, çoktan serinlemiş gecede, gizlice evden çıktık, annemizle babamızın oturup kitap okuduğu aydınlık pencerelerin önünden sürünerek geçtik ve yoldan aşağıya, karanlığa doğru koştuk. Yastık kılıfında gevşek duran konserve tenekeleri bacağıma çarpıyordu. Harry artık yüksek sesle ağlıyordu. Çalılıklar o dönemde daha şimdiki gibi evcil çalılıklar haline gelmemişti. Tehlikeli seslerle, yarasalarla ve gece kuşlarıyla, rahatsız olan tavşan ve antilopların çıtırtılı atlayışlarıyla, ama hepsinin ötesinde masallarımızda yer alan ve kitapların sayfalarından fışkırarak etrafımızda serbestçe dolaşan, ellerimizi yalayan, hoplayıp zıplayan gizemli varlıklarla doluydu. Ne yapıyorsunuz? Ne yapıyorsunuz? Ancak köpekleri unutmuştuk. Birbirimize evden kaçamayacağımızı, çünkü köpeklerin bizimle beraber gelmesi gerektiğini söyledik. Böylece çalılıkların içinde karanlık patikada koşarak tepenin üstündeki evimize geri döndük. Köpekler bunu oyun sanarak zıplayıp havladılar... Koşarak yatak odamıza gittik ve yatağa girdik. Rahatlayarak kıkırdadık, güldük ve bağırdık. Köpekler sessizce ışığın altındaki yerlerine dönüp yattılar. Ertesi gün anneme evden kaçtığımızı, korkudan donakaldığımızı ve geri döndüğümüzü anlattım, ancak hikâyeyi “Tigger” anlattığı için yeterince komikti ve annem bana inanmadı.</p>

      <p class="paragraf-4">Ama aslında ben gülmüyordum. Utanç içindeydim. Her şeyi ne kadar dikkatle planlamıştım, ama köpekleri hesaba katmamıştım. Sorun çocuk olmamdı, o kadar. Hemen büyümem gerekiyordu.</p>

      <p class="paragraf-4">Yanan kulübe olayı da bana aynı şeyi söylüyordu. Babam, haklı nedenlerle, sazların tutuşması korkusunu saplantı haline getirmişti. Bozkır yangınları arazide yayılıp çok yaklaştığı zaman, havada kıvılcımlar ve ortalarında bazen kırmızı kalpler bulunan kara çimen parçaları uçuşurdu. Böyle zamanlarda işçiler, saban demiri koluyla tarlalardan çağırılıyor, merdivenlere veya ağaç evin olduğu ağaca çıkıyorlar veya direklere üşüşüyorlardı. Onlara su dolu benzin tenekeleri uzatılıyor ve kısa sürede saz çatı ıslatılıyor ve güvence altına alınıyordu. Sonra su arabası ve yağmur yağdıysa, yağmur suyu dolu olan büyük su tankı da boşalıyordu. Bir gün babam beni yanına çağırdı ve hiçbir şekilde kibritle oynamamamı, zira bütün evi kolaylıkla ateşe verebileceğimi söyledi. O zamana kadar kibritle oynamak aklıma bile gelmemişti ama artık başka hiçbir şey düşünemiyordum. Olay aklımda son derece net. Çatı, yeni uzun otlarla tamir edilirken babam katlanır iskemlesinde, evin arka tarafında oturuyordu. Eski otlar fil grisi, yeniler sapsarı... Bir şeyi yakmak zorundaydım, mecburdum. Son derece akıllı ve kurnaz bir şekilde her şeyi planladım. Köpekler için yapılmış olan küçük kulübeyi ateşe verecektim. Zaten kullanmıyorlardı. Kurulmasının bir iki saat sürdüğünü biliyordum. Direklerden yapılmış, üstüne de saz kaplanmıştı. Yeniden yapmak yalnızca bir saat alırdı. Çok fazla para boşa gitmiş olmayacaktı. Annemle babam evin ön tarafına gidip ve sazcılar çatıdan inince, kibriti çaktım ve köpek barakasını ateşe verdim. Sorun şuydu, köpek kulübesi, yine çatısı sazlı olan ve bizim evden yalnızca birkaç adım uzaklıktaki depo kulübesinin öne uzanan verandasının altına yapılmıştı. Küçük kulübeden alevler yükseldiğini gördüm ve bir anda alevler depo kulübesine sıçrayarak iyice parladı. Kıvılcımlar her yere savruluyordu. Bunu öngörememiştim. Panikledim. Korktum. Ağlayarak çalılıklara kaçtım. Evimizin yanacağını ve ailemizin sonunun geleceğini düşündüm, çünkü bu eski evin içindekiler dışında hiçbir şeyimiz yoktu.</p>

      <p class="paragraf-4">Sırtımı bir ağaca dayayarak oturdum ve saban demiri kolunun çınlamasını, çalıların arasından koşarak gelen adamların bağrışmalarını duydum. Uzakta kalamazdım. Sürünerek çalılıkların kenarına geldim. Evi görebiliyordum. Çatısı, tenekelerden su boşaltan adamlarla doluydu. Evin arkasında, yanan depo kulübesi görülüyordu. Köpekler havlayarak kulübenin etrafında dolaşıyor veya kuyruklarını bacaklarının arasına sıkıştırmış halde duruyorlardı. Peki, kediler neredeydi? Sonra alevler, eskiden kulübe olan simsiyah karmaşanın içinde kayboldu ve havayı duman ve yanan ot parçacıkları kapladı. Elbisemin üstünde siyah lekeler vardı. Annem beni bulmak amacıyla tepeden aşağıya indi; suçlunun kim olduğunu gayet iyi biliyorlardı. Doğruyu söylememin daha iyi olacağını söylediler. Ben de söyledim. Suç o kadar büyüktü ki, hiçbir cezanın uygun olmayacağına inanıyorlardı. Sürekli olarak, ne kadar yoksul olduğumuzu, depodaki malların –un ve şeker bidonları, iri taneli mısır unu, bakkaliye, tavuk yemi dolu çuvallar, sıvı gazda saklanan yumurtalar, domuz eti– yenisini almak için gereken paranın çok azını sağlayabileceğimizi biliyor musun, diyorlardı. Her şeyi yeniden almak en az yüz sterline mal olacaktı. Ama tabii ne kadar yoksul olduğumuzu biliyordum, para, para, para, sürekli olarak paradan bahsediliyordu. Onlara niyetimin bütün kulübeyi değil, sadece köpek kulübesini yakmak olduğunu anlatamıyordum. Bu kadar aptal olduğuma kesinlikle inanamıyorlardı. Ceza, bir ay boyunca kek yasağıydı. Babam sinirle bunun saçma olduğunu söyledi. Yaptığımın karşılığı çay vakti yenen kek olacaksa suçumun ciddiyetini nasıl anlayacaktım. Kek konusunda onunla aynı fikirdeydim; bu olayda ani bir düş kırıklığı, bir saçmalık vardı. Zaten bir ay geçmeden ceza unutuldu. Ama ben babamın yangın takıntısının, korkusunun nasıl birkaç kelimeyle bana bulaştığını, farklı bir şekle büründüğünü, beni ele geçirdiğini hiç unutmadım. Kelimeler gerçekten çok etkiliydi.</p>

      <p class="paragraf-4">Buradaki mesaj yine, bir çocuğun bütün olasılıkları düşünemeyeceği, ister istemez öngöremediği bir şeye takılacağıydı. Büyümeliyim, büyümek zorundayım, kısa sürede büyümeliyim... Buna rağmen yetişkin ve özgür olma koşulu ne kadar uzaktaydı, zira ben hâlâ bir günün sonunu başından göremediğim bir durumdaydım.</p>

      <p class="paragraf-4">Bir otobiyografinin doğru olmamasının asıl nedeni, gerçek nedeni, zamanın sübjektif olarak yaşanmasıdır. Bu kitap, birinci bölümünden sonuna kadar, yıllar içinde düzenli ilerlemeler şeklinde yazıldı. Geçmişe dönüşler veya <span class="char-style-override-14">Tristam Shandy</span> gibi ustalıklar arıyorsunuz, çocukluk dönemi ile yetişkinlik dönemi arasındaki farkı - ve bir yetişkinin hayatındaki farklı dönemlerin farklı hızlarını kelimelerle anlatmanın imkânı yok. 30 yaşınıza gelmeden önceki bir yıl, 60 yaşınızdan önceki bir yıldan çok farklıdır.</p>

      <p class="paragraf-4">Bilim insanları, insan ırkının gerçek önemini anlamamızı sağlarken, “Eğer dünyanın hikâyesi 24 saat uzunluğundaysa, insanlığın bundaki rolü, o günün son dakikasını kapsamaktadır,” gibi şeyler söylerler. Aynı şekilde, bir hayat hikâyesi, gerçekten yaşandığı şekilde zamana sadık kalınarak anlatılıyorsa, kitabın yüzde 70’inin sizi ancak on yaşınıza getireceğini söyleyebilirim. Yüzde 80’inde, 15 yaşınıza ulaşırsınız. Yüzde 95’te, yaklaşık 30 yaşınıza gelirsiniz. Gerisi sonsuzluğa doğru telaşlı bir koşturmacadır.</p>

      <p class="paragraf-4">Rahimdeki bebeği düşünüyorum. Fetüs evrimi tekrarlar: balık, kuş, hayvan, sonra insan. Evrimin <span class="char-style-override-14">zamanı</span> yaşıyor mu? O zavallı yaratığın, yakın sonsuzluklara batmış olması mümkün mü? Kâbus gibi. Bu o kadar korkunç bir düşünce ki, akla gelme ihtimali bile yok.</p>

      <p class="paragraf-4">Kardeşim, İngiliz çizgisinde oluşturulan hazırlık okulu Ruzawi’ye gittiğinde sekiz yaşındaydı. Annem ona da burs aldı. Okullardaki hayatımız birbirinden bu kadar farklı olamazdı, ancak tatil başladığı anda, hiçbir şey değişmemiş oluyordu. Genellikle güneş doğarken kalkıyor ve koşarak çalılıklara gidiyorduk. Kahvaltı zamanı gelinceye kadar, yine güneşle birlikte uyanan babam “adamlarla” veya Yaşlı Duman’la tarlalarda birkaç saat geçirirken kilometrelerce yol kat etmiş olabilirdik. Bazen kendi başımıza, bir paket sandviçle bütün gün bir yerlere gidiyorduk. Nehirlerden su içiyor ama bilharyaz korkuları nedeniyle bunu annemizle babamıza söylemiyorduk. Veya Harry babamla giderdi, çünkü birçok açıdan yardımcı oluyordu. Bir kere, sekiz yaşındayken araba kullanmayı öğrenmişti. Debriyaja ve frene yetişmek için ayağa kalkıyordu. Ben odama çekilip okurdum, okurdum. Çoğu zaman, okurken bir şeyler, genellikle portakal yerdim. Büyük bir et parçası fiyatına, Sinoia narenciye bahçelerinden bir bütün çuval portakal alabiliyorduk. Bu okuma-yeme kombinasyonu, çocuk-okurlar arasında çok yaygındır. Fikirleri gözlerinizle, kalorileri ağzınızla yutarsınız. Hâlâ kitaplıktaki kitapları bitirmeye çalışıyordum. Mahalledeki kitap okuyan aileler birbirlerine kitap verirlerdi ve bunların çoğu savaş anıları, savaş tarihi oluyordu. Artık benim Birinci Dünya Savaşı hakkında kafamda canlandırdığım görüntü, sadece babamın siperlerden bahseden sesinden oluşmuyordu. “Ve sonra - bu, Passchendaele’den hemen önceydi... Kendimi çok kötü hissediyordum, kara bir bulut tarafından sarılmış olmaya benziyordu. Yaşlı insanlara mektup yazdım ve öldürüleceğimi söyledim. Ama ölmedim, şarapnel bacağımı yaraladı.” Burada savaşla ilgili başka hikâyeler vardı. Özellikle <span class="char-style-override-14">Batı Cephesinde Yeni Bir Şey Yok</span> babam tarafından hararetle onaylanıyordu. Ancak İngiliz erleri gibi generallerinin ihanetine uğrayan Alman askerleriyle özdeşleşmesi bazen annem tarafından sorgulanıyordu. Sıkıntılı bir sesle, “Ama onlar bizim düşmanımızdı,” diye itiraz edebilirdi, çünkü babam otoriteye ne kadar isyan ediyorsa, annem de içgüdüsel olarak o kadar itaatkârdı. Babam, “Bunların hiçbirisi olmamalıydı. Sıradan insanlar da en az bizim kadar savaşı istemediler. Tanıdığım hiçbir asker kan dökme heveslisi değildi. Hayır, tüm bunlar silah üreticileri yüzünden oldu. Savaş onların çok işine geliyordu.”</p>

      <p class="paragraf-4"><span>Yaralı Sırplarla çalışan İngiliz hemşirelerin bir hikâyesi vardı. (Ben bu kitabı yazarken Sırplar, bizim Gönüllü Yardım Kıtası’nın sevgi dolu bakımına ihtiyaç duyan içler acısı kurbanlar olmaktan çok uzaklar.) Bir de, Alman cephesindeki askerlerle savaşan Rus kızın hikâyesi vardı. Onun erkek olmadığını hiçbiri anlamamıştı. Bu kadınlarla kendimi o kadar şiddetli bir şekilde özdeşleştiriyordum ki, hemşire olmayı hayal etim, ama kesinlikle bir Londra hastanesinde olmayacaktım. Hayır, vahşi savaş alanlarında veya hatları çöktüğü zaman köylerine geri çekilen Rus askerleriyle birlikte olacaktım. Yıllarca, on yıllarca Batı’da, yıkıldığı dönemde Rusya’nın, devrime hazır, geniş, sürünen, bitlenmiş, morali bozuk aç bir ülke olduğunu düşünüyorduk. Bulgakov, ilk kitabı olan</span> <span class="char-style-override-14">Bir Köy Doktorundan Öyküler</span> <span>adındaki küçük kitapta, Moskova’dan çok uzakta olmayan bir köydeki çalışmalarını anlatıyordu. Ancak savaşı köylülerin batıl inançlarına ve cehalete karşıydı. Fakat okuyucu sadece bunun savaş zamanı olduğunu ve bir askerin cepheden evine döndüğünü biliyordu.</span></p>

      <p class="paragraf-4">Yine de, sanki her trenle Londra’dan koliler dolusu kitap, çoğu Amerika’dan olmak üzere çok sayıda çocuk kitabı geliyordu. <span class="char-style-override-14">Anne of Green Gables</span><span class="dipp"><a class="footnote-link" href="#footnote-225-27" id="footnote-225-27-backlink">27</a></span> serisi. <span class="char-style-override-14">The Girl of the Limberlost</span><span class="dipp"><a class="footnote-link" href="#footnote-225-28" id="footnote-225-28-backlink">28</a></span> ve sonra gelenler. <span class="char-style-override-14">What Katy Did</span><span class="dipp"><a class="footnote-link" href="#footnote-225-29" id="footnote-225-29-backlink">29</a></span> ve devam kitapları. Benden neredeyse bir nesil önce, çoğunlukla Orta-Batı’da yaşanan Amerikan deneyimi çalılıkların arasındaki çocuğa, annemin şehir eğlenceleri anılarından veya babamın, Colchester’ın yeşil tarlalarında çiftçilerin çocuklarıyla geçirdiği çocukluğundan çok daha yakındı.</p>

      <p class="paragraf-4">Bu kitapların sorunu, insanı baştan çıkarmaları, karamela emmek kadar kolay olmalarıydı. Bazen çocuk kitaplarını anlamıyorum. Hiç kimse Dickens’ın ya da bir yetişkin kitabının fazlasıyla zor olabileceğini söylemez, bocalayarak ve tökezleyerek ilerlersiniz, gerektiği zaman atlarsınız ama sonunda tamamen hâkim olursunuz. Çocuk kitaplarıyla debelenirken iştahınızı kaybedebilirsiniz. Bu kitapları yıllarca okudum, kendimi onlarla yatıştırdım, onlarla ilgili hayaller kurdum. Neredeyse tamamen hayallerle yaşadım. (Kardeşimle çalılıklarda olduğumuz zamanlar hariç, çünkü orada aklınızın başınızda olması gerekir.)</p>

      <p class="paragraf-4">Kardeşimle ben sevecen değildik. İngiliz aileleri çocuklarına sevgi gösterme yollarını öğretmezler. Ya da öğretmezlerdi. Belki şimdi farklıdır. Manastırda hayatta kalma, yalnızlık, sürgün becerilerini öğreniyordum. Ve eğer küçük bir erkek çocuğunu sekiz yaşında yatılı okula gönderirseniz, geri döndüğünde kalbinin yarısının mühürlü olmasını beklemeniz gerekir. Fakat biz iyi geçiniyorduk. Ben on beşinci yaşımda evden ayrılıncaya kadar, aynı anda çiftlikte olduğumuz zamanlarda, sanki hiç ayrılmamış gibi, hemen çalılıklara giderdik. Birkaç hafta önce (1992) çalılıkların, büyüdüğüm yerlerden fazla uzak olmayan bir yerindeydim, çalılıklar her zamanki gibi ıslak ve gıdıklayıcıydı çünkü yağmur yağmıştı. Sanki oradan hiç ayrılmamışım gibiydi; oraya aittim. Biz iki çocuk planlayarak gezilere çıkmıştık, belki de bisikletle Ayreshire Dağları’na gitmiştik veya amaçsızca dolaşmıştık, köpekler yanımızda nefes nefese kalmıştı. Bir ağacın altına oturmuş, kuşları, karıncaları, böcekleri, bukalemunları –her zaman bukalemunları ama artık sayıları çok azaldı– seyrediyorduk. Bütün gün boyunca, çalılıkların içinde binlerce dram gözlemler ve akşam olunca, hapishaneye döner gibi, tepenin üstündeki yüksek ve havadar eve dönerdik. Bu ev bizim için çok sınırlıydı. Genellikle 22 kalibrelik tabancayı alırdık, çünkü anne-babamıza bu konuda söz vermiştik. Ne de olsa, leopar olabilirdi... Ancak bütün o yıllar boyunca, sadece kayalıkların ardında kaybolan bir leoparın kuyruğunu gördüm, oysa ufak tepelerde leoparlar vardı. Leoparlar da, yılanlar gibi, ayakaltından çekilmeyi bilir. Tabancayı genellikle Harry kullanırdı, kıdemin mükemmelliğe teslim olması mantıklıydı. Harry çok iyi silah kullanıyordu ve bu benim yetkimi ikinci sınıfa indiriyordu. Çoğunlukla ailenin yemesi için veya yerleşkeye hediye etmek amacıyla antilop vuruyordu. Bütün çiftçi aileleri, faturaları azaltmak amacıyla, yerleşkede çalılıklarda vurulabildiği ölçüde et yiyordu. Afrikalılar köpeklerini antilopların veya daha büyük geyiklerin üstüne sürüyorlar veya taş atarak, sapanla ya da mızrakla avlanıyorlardı.</p>

      <p class="paragraf-4">Annem benden, yahniye veya böreğe koymak amacıyla, sekiz on güvercin vurmamı isteyebilirdi. Çiftliğin belirli bir yerinde yüzlerce güvercin vardı. Daha sonra, anneme kart etli Afrika tavukları vurdum. Bunlar önce buharda pişiriliyor, sonra kızartılıyor veya ağır ateşte pişiriliyordu. Antilop vurmayı hiçbir zaman sevmedim.</p>

      <p class="paragraf-4">Harry’yle ben okullarımızdan bahsetmezdik, bahsetsek de, sadece öğretmenler hakkında kıkırdayarak espriler yapardık. Tigger tarif ettiği zaman, o cehennem ateşi rahibesi ne kadar da komik oluyordu. Yeni bir oğlan olarak Harry’nin katlanmak zorunda olduğu “sataşmalar” ne saf ve temiz bir eğlence haline geliyordu. Ancak bu dünyayı paylaşmıyorduk. Aralarında yaşadığımız hayvanlardan, kuşlardan, köpeklerimizden bahsediyorduk. Annemizle babamızdan bahsediyorduk. Anneme karşı şiddetle desteğe ihtiyacım vardı. Kardeşime ihtiyacım vardı. Onun “bebek” olmayı ve hatta sürekli hasta olmayı reddedişini izlemiştim. Anlaşılan bunu yaptığının farkında değildi, yalnızca ortada bir savaş olduğunu fark etmediği için bildiğini okumuştu. Kardeşimin annemle, baskısıyla, ısrarıyla, kıskançlık dolu yakın denetimiyle, merakıyla - doyumu sadece çocuklarında bulan hastalıklı bir kadının özellikleriyle açıkça mücadele etmesi gerektiğine inanıyordum. Kardeşimin olayları görmeyerek zarar gördüğüne inanıyordum. İşin özü buydu! - sözleri bulamasam da, düşüncemin temelinde bu vardı. Gerçekler! Doğrular! Bir eylemi, bir durumu tanımlayacak doğru sözler. Kardeşim benim neden bahsettiğimi anlamıyordu. Ben nasıl içgüdüsel olarak isyan ediyorsam, o da içgüdüsel olarak boyun eğiyordu. İki kardeş nasıl bu kadar farklı olur? Ancak insan bu soruyu sadece kendisi çocuk sahibi oluncaya kadar sorar. Bundan sonra rahmi, her biri farklı bir birey halinde döllenen sonsuz çeşitlilikte insanı barındıran bir tür besleyici oluk olarak görmemek mümkün değil.</p>

      <p class="paragraf-4"><span>Afrikalılardan –siyahlardan– Rodezya’da siyahlar için kullanılan aşağılayıcı ifadeyle</span> <span class="char-style-override-14">munt</span><span>’lardan - kaffirlerden bahseder miydik? Onlar oradaydı, elimizin altındaydı. Hiçbir beyaz çocuk, kâfir dili olarak görülen Shona’yı öğrenmezdi. Beyaz göçmenlerin tavırları üzerinde durmayacağım, bu konuda söylenecek yeni bir şey yok.</span> <span class="char-style-override-14">Afrika Öyküleri</span> <span>kitabım o dönemde bölgeyi - Güney Rodezya çiftliklerini anlatıyor. Ben, beyaz çiftçilerin nasıl bir toplum olarak hareket ettiğini betimleyen</span> <span class="char-style-override-14">The New Man</span><span class="dipp"><a class="footnote-link" href="#footnote-225-30" id="footnote-225-30-backlink">30</a></span><span class="char-style-override-14">, The Nuisance, No Witchcraft for Sale</span><span class="dipp"><a class="footnote-link" href="#footnote-225-31" id="footnote-225-31-backlink">31</a></span><span>, “politik açıdan doğruluğunun” kanıtlandığına inandığım</span> <span class="char-style-override-14">The Old Chief Mshlanga</span><span class="dipp"><a class="footnote-link" href="#footnote-225-32" id="footnote-225-32-backlink">32</a></span> <span>kitaplarını seçerdim (çünkü anlaşılan yeni dogmaya göre beyazlar siyahlar hakkında yazamazlarmış). Bu sırada genç bir Nijeryalı siyah hikâyeyi başka bir başlıkla ama kendi adını kullanarak, kısa öykü yarışmasına gönderdi. Ayrıca</span> <span class="char-style-override-14">Little Tembi</span><span class="dipp"><a class="footnote-link" href="#footnote-225-33" id="footnote-225-33-backlink">33</a></span> <span>adını taşıyan ve “Bu kadar zaman boyunca istediği şey neydi?” sözleriyle biten bir masal vardı. Onun - onların istediği şey, yüzlerine kapıların kapanması, soğukluk, yürek cimriliği yerine, “beyaz” uygarlığının dostça, cömertçe, açıkça paylaşımıydı.</span></p>

      <p class="paragraf-4"><span>Yaşlı Duman’dan epeyce bahsederdik çünkü eskiden oturup, onun babamla yaptığı ve öğle saatlerinde sohbet eden iki güvercinin felsefi duraksamalarına ve uyumuna benzeyen bir tat içeren uzun, yavaş sohbetleri dinlerdik. Konuşurlar, konuşurlar, konuşurlar, sonra uzun bir sessizlik olurdu. Konuşmanın bittiğini sanırdınız, ama hayır, yeniden başlıyordu. Başka bir şey var... Evet?.. Başka bir şey... Nedir o?.. Öküz meselesi... Evet, anladım... Ne yapsak?.. Çobanla konuşurum... O hayvanlar hakkında komik bir şey söyleyeyim... Ne istediklerini biliyorlar... Siyah ineğin biraz tedaviye ihtiyacı var... Çobana söyle, Duman... Evet, evet, çobana söylerim... Sessizlik. Uzun bir sessizlik. Nkosi (Sahip)?.. Efendim, Duman?.. Sorun Jonah’ın karısı... Hayır, haydi ama Duman. Senin evlilik meselelerinle uğraşmak zorunda olmamalıyım.. Evet öyle, ama... Söyle bakalım... Bebeği hasta ve onu hastaneye götürmelisiniz.. Evet, ama eve gelmezse nasıl götüreyim?.. Jonah’a söyle, karısının, çocuğu hastaneye götürmene izin vermesini sağlasın... Ama bunu sen söylemelisin, Duman... Ben ona söyledim ve şimdi sen söylemelisin.. Uzun bir sessizlik. Jonah, onu içinden kemiren bir böcek olan bir adam... Ne tür bir böcek, Duman?.. İşte bu yüzden hep çok sinirli. Bu nedenle karısını dövüyor... O halde, böceğini nasıl tedavi edebiliriz, Yaşlı Duman?.. Ah, sahip, bu çok zor bir konu. Jonah’ın böceğini sadece Nkoos Pzeulu tedavi edebilir...</span></p>

      <p class="paragraf-4">Ve şimdi, oradaydılar, ikisi de bunu, filozofluk yapmayı seviyordu. Bu iki erkek bütün sabah orada oturabilirdi, güvercinlerin sesi, onlarınki gibi, hiç susmadan devam ediyordu. Sıcaklığa, çalılıkların sessizliğine yayılıyordu ve bazen başka kuşların sesleri karşılık veriyordu. Bütün bu konuşmalar, o dönemde bütün beyazlar tarafından kullanılan, Afrikaanca, Şona<span class="dipp"><a class="footnote-link" href="#footnote-225-34" id="footnote-225-34-backlink">34</a></span> ve Ndebele<span class="dipp"><a class="footnote-link" href="#footnote-225-35" id="footnote-225-35-backlink">35</a></span> dillerinin karışımı olan Zulu kökenli basit ve aşağılayıcı, utanç verici argo Fanalago<span class="dipp"><a class="footnote-link" href="#footnote-225-36" id="footnote-225-36-backlink">36</a></span> dilinde oluyordu. Her şey emir kipindeydi. Şunu yap, bunu getir, oraya git. Ama daha kibar ifadeler de olabiliyordu.</p>

      <p class="paragraf-4">Kardeşimle birlikte yaşadığımız rahat ve kolay yaşam sadece ikimiz yalnızken geçerliydi. Ancak okuldan arkadaşları geldiği zaman, kardeşim bir anda onlardan biri haline geliyordu. En yakın arkadaşı bölgenin karşı tarafında oturan ve Ruzawi’ye giden Dick Colborne’du. Dick, âdet olduğu üzere, “günü geçirmek” amacıyla bisikletiyle gelirdi veya Colborne’lar bize çay içmeye gelirdi ya da biz onlara giderdik. Çocukların hep birlikte oynaması beklenirdi. Dick ve kardeşim, genelde kızları küçümsediklerinden, bana da kötü davranırlardı. Taş atıyormuş gibi yaparlar, taş fırlatırlar ama uzman oldukları için, sadece bir iki santimle ıskalayacak şekilde nişan alarak atarlardı. Benden kurtulmak için çalılıkların arasına kaçarlardı. Beni kandırarak tepelerin üst kısımlarına –tek başıma çıkamayacağım yerlerine– çıkarır, sonra beni bırakıp gider, yalnız başıma inmeye çalışmamı seyrederlerken kahkahalarla gülerlerdi. Bana, bir kıza, aynen o tür okullarda tavsiye edildiği şekilde davranırlardı ve bu çete davranışları zamanla, üst sınıflara geçtikçe, daha da kötüye gitti. Kardeşime ölmeden önce, Dick’le birlikte bana ne kadar eziyet ettiklerini hatırlayıp hatırlamadığını sorduğumda, şaşırdı ve üzüldü. İşin en önemli noktası ihanetiydi. Bir gün veya birkaç gün boyunca, haftalarca ya da aylarca, kardeşimle arkadaş gibiydik. Benim kız veya ikinci sınıf olmam hiçbir zaman konu olmamıştı. Sonra başka bir çocuk ortaya çıktığı zaman, her şey bitmiş, bir anda düşmanım olmuştu. Ona göre bu gayet normaldi. Bunların hiçbirisi, o tür bir okulda okuyan biriyle evli olan veya birlikte yaşayan kadınları şaşırtmayacaktır.</p>

      <p class="paragraf-4">Bir anım var, belirli ve özel bir anı... Yıllarca, kardeşimle benim ne kadar az konuda aynı fikirde olduğumuzu veya ne kadar az şey paylaştığımızı bildiğimden, acaba o günü hatırlıyor mu, diye merak ederdim. Ama hatırlamadığı ortaya çıktı. Aklınızda birisinin son derece canlı ve orada olduğu bir anıyı saklayıp, sonra o kişinin hiçbir şey hatırlamaması çok tuhaf bir şey.</p>

      <p class="paragraf-4">Antilopların günün sıcak saatlerini, kalın bir toprak tabakasının altında kalan karınca yuvalarının gölgesinde geçirmeyi sevdiğini biliyorduk. İkimiz birlikte sessizce, ince dallara veya kurumuş yapraklara basmamaya özen göstererek hayvanların geldiği görülen bir karınca yuvasına gitmiştik. Düzleşen otlar, bir toynağın kenarını biraz kırdığı taşın düzgün kenarı, taze dışkı topakları. Bir kayanın üstünde yüksekte, dalların gizlediği bir yer bulduk. Tırmanırken dikkatli davrandık çünkü burası bir yılanın tercih edebileceği bir yerdi. Bekledik. Saat sabahın altısıydı ve güneş daha yeni doğmuştu. Dokuz ya da on yaşında biri için –daha fazla olamazdık– hiç kıpırdamadan oturmak kolay değildi. Kardeşim güvercin sesi çıkararak oyalandı. Güvercinler gelip üstümüzdeki dallara kondu ve başlarını bir o tarafa, bir bu tarafa dikerek bize baktılar - ancak başka bir güvercin bulamayınca uçup gittiler. Hafif sesler duyduk ve sonra geldi, erkek Afrika ceylanı, eğreltiotu yapraklarının, kayaların arasından yavaş yavaş ilerliyordu. Durdu ve gergin bir şekilde etrafına bakındı. Bir şeylerin yolunda olmadığını biliyordu. Büyük kıvrımlı boynuzlarını çevirdi, omuzunun üzerinden, güneşin tüylerinin üstünde parladığı yöne baktı. Onun nemli kara gözlerini, siyah kirpiklerini görebiliyorduk... Nefes almadan oturduk, ses çıkarmamaya çalışırken kaskatı kesilmiştik. Hayvan öylece bir iki dakika durdu, sinirliydi, mutsuzdu. Ölmüş olanlar, derileri yüzülsün etleri parçalansın diye eve getirilenler dışında, canlı bir geyiğe hiç bu kadar yakın olmamıştık. Yanlış yerde bulunan çocuklar olmak dışında hatalı bir şey yapmıyorduk ve muhtemelen, hakkında hiçbir şey bilmediğimiz sinyaller yayıyorduk. Bu arada geyik durmuştu ve dönüp geldiği yöne baktı, sonra tekrar dönüp bize baktı. Biz hayvanın hayatını nasıl yaşadığını, sürekli tehdidi, her zaman düşmana karşı tetikte olduğunu, her zaman dikkatli olduğunu, dinlediğini, başını bir o yana, bir bu yana çevirdiğini görüyorduk. Yine de buradaydı, tüm haşmetiyle hayatta kalmayı başarmıştı ve o gün biz onun için herhangi bir tehdit oluşturmuyorduk, çünkü silahımız yoktu. Uzun bir süre geçti, ya da öyle gibi geldi. Biz beklerken, hayvan dinledi ve baktı. Bize mi bakıyordu? Evet, ama ne görüyordu? Bakışları başka yöne kaydı. Sonra - ne oldu? Başka bir yönden esinti mi oldu? Yoksa, bu kadar dikkat etmemize rağmen bir ses mi çıkarmıştık? Hayvan döndü ve panikle koşarak karınca yuvasından aşağıya indi. O hızlı koşuyu, korku geyiğin bacaklarını sardığı zaman, bu tehlikeli yerden, ne olduğunu bilmese de, bir tür tehlikenin var olduğu bu karınca yuvasından kaçmak için yeterince hızlı bir şekilde koşmaya başladığını biliyorduk.</p>

      <p class="paragraf-4">Geyik bir gündü, bir andı, bir anıydı, ama bazı anılar günlerin, belki yüzlerce günün bileşimiydi. Emin olduğumuz sesler, zamanın sesleri... Kardeşimle ben sık sık telefon hatlarının, Mandora Madeni’nden çıkıp bayırdan aşağıya indiği, çimlerin üzerinden uzanıp bizim büyük tarlamıza ulaştığı ve tarlanın kenarından tepeyi çıkarak bizim evimize vardığı yere giderdik. Hatların altında oturup, kulaklarımızı metal direklere dayar, rüzgârın tellerde yarattığı tıngırtıyı, gürültüyü, derin melodiyi dinlerken, bir yandan da kuşların, yüzlerce kuşun tellere konuşlarını, denge sağlamalarını, yeniden havalanmalarını izlerdik. Büyük kuşlar, küçük kuşlar, sade kuşlar, gökkuşağı veya gün batımı gibi rengârenk kuşlar... İçlerinde en görkemlisi, büyük yalıçapkınlarına benzeyen leylak rengi, gri ve pembe gökkuzgunlarıydı. Otların derinliklerinde oturduk ve dinledik, gizlendik ve baktık. Kulaklarımızı seslere açtıkça duyduk, zira etraftaki kuşları ve hayvanları ürkütmemek için ses çıkarmıyorduk. Çiftlikteki faaliyetler, çiftlik hayatı bize her yerde olup biteni anlatıyordu. Evin altındaki büyük tarlada bir adam pullukla toprağı sürüyor ve ağır kırmızı toprakta gıcırdatarak pulluğu çeken öküze bağırarak uyarılarda bulunuyordu. İstasyona giden patika yolda, 16 öküzlük takımla çekilen eşya dolu yük arabası gıcırdayıp homurdanırken, sürücüsü, en öndeki öküzün boynuzlarına uzanan kırbacını şaklatıyor ve sadece onların anladığı bir tonda bağırıyordu. Zira hayvanlar omuzlarını çekme düzeneğine yaslayıp, tekrar tekrar birbirlerine –sürücüye?– hiç kuşkusuz bir protesto olan ses tonuyla böğürdüler. Kırbaç şimşek gibi şaklıyor, sanki hava ortadan ikiye ayrılıyordu. Ancak kırbacın ucu, hayvanlara değmeden, başlarının üstünde yılan gibi kıvrılıyordu. Sürücünün haykıran, bağıran ve hayvanların birbirleriyle yaptığı gibi sohbet edercesine çıkan sesi, araba Banket istasyonuna doğru ilerlerken ormana girince zayıfladı. Kuşlar telefon tellerinin üstünde cıvıldıyor, ötüyordu. Bazen birbiri ardına dizilmiş metal direklerle rekabet ediyorlarmış gibi görünüyordu. Uzaktaki ağaçlardan gizlenmiş Afrika tavuğu sürülerinin tıngırtısı geliyordu. Rüzgâr sadece o tellerde değil, otların arasında da ötüyordu. Kuvvetli estiği zamanlarda, teller titreşiyor ve tıngırdıyordu, kuşlar kanatlarını çırparak veya acı acı bağırarak gökyüzüne havalanıyordu. Ağaçlara doğru yöneliyorlar veya telleri yeniden denemek için daireler çiziyorlardı. Çiftlik arazisinde köpekler havlıyordu. Bizim köpeklerimiz yakınımızda otlara serilmiş yatıyor ve üstlerinde keneler dolaşıyordu. Kenelerin sert tüylere çıkmak üzere otların arasından çıktığını görebiliyorduk. Köpekler kesik kesik soluk alıyor ve bazen ağızlıklarını kaldırıp, inler gibi ses çıkararak esniyorlardı. Kuyruklarını sallıyorlar ya da dişlerini, tüylerinin arasında kenelerin veya bitlerin peşinden gıcırdatıyorlardı. İstasyon yolundan yavaş yavaş bir araba geliyordu ve çıkardığı ses, düzenli gıcırtısı ve tıngırtısıyla başka arabalara hiç benzemiyordu. Yolun karşısında fıstık çapalayan işçi grupları şarkı –işyeri marşı– söyleyerek geldiler. Marş hiç bitmeden devam ettikçe, adamlar, hepsini güldüren bir homurtuyla duraksadılar ve çapalarını daha da şiddetle savurdular. Yerleşkeden birbirlerini çağıran kadınların tiz ve berrak sesleri, sonra da bir kahkaha sesi duyuldu. Tepedeki evden pulluk demirinin sesi geldi, çünkü öğle yemeği saati gelmişti. Çalışan işçiler çapalarını yere attılar ve konuşarak, gülerek yürüdüler. Çimlerin arasında cırcır böcekleri ve yolun hemen karşısındaki ağaçlarda ağustosböcekleri ötüyordu. Ayrıca ağaçların arasından bir yerden, el piyanosu dediğimiz mbira sesi geliyordu, zira bir adam, yürürken kendi kendine elindeki mbirayı çalıyordu. Çok uzaklarda, gri ve mor bulutların gökyüzünün ortasında toplandığı Huniyani Dağları’nın üzerinden hafif bir gök gürültüsü sesi duyuldu - fakat hâlâ öğlendi, yağmur muhtemelen bu gece sağanak halinde ve hışırdayarak çalılıkların üstüne gelecekti. Bu arada sıcak nedeniyle patika ve ahırların çatlamış ve çatırdayan demir çatıları parlıyordu.</p>

      <p class="paragraf-4">Çok yukarıda daireler çizen şahin sürüsünün içinden bir şahin ayrıldı ve 20 metre uzaklıkta duran bir şeye bakmak amacıyla süzülerek yere doğru indi. Köpekler başlarını kaldırdı, şahin onları gördü, hızla döndü ve rüzgâr kanatlarının içinde acı acı bağırırken, tellerin altından geçti. Köpekler, âdet yerini bulsun diye şahine havladı ve başları tekrar patilerinin üstüne düştü.</p>

      <p class="paragraf-4">Büyük vadiden güvercin sesleri geliyordu, orada yüzlerce güvercin yaşıyordu; orası hepsi için uyuklama yeriydi.</p>

      <p class="paragraf-4">Gong çalmıştı, yakında öğle yemeği yenecekti. Yavaş yavaş eve yöneldik. Biz yürürken etrafımızda kuşlar ötüyor, telefon telleri uğulduyordu.</p>

      <p class="paragraf-4">1950’lerin sonunda BBC benden bir radyo oyunu istedi ve ben, çiftlikteki, Banket istasyonundaki çalılıkların sesi üzerine kurulu bir oyun önerdim. Yağmur sesi fon olacak, trenin homurtuları, uzun karşılama ve veda düdükleri, fren gıcırtıları hikâyenin çatısını oluşturacaktı. Vagonlar gıcırdayarak istasyona giriyor, öküzler sabırla bekliyor, böğürerek susuzluklarını belirtiyordu. Sonra ikişer ikişer koşumdan çıkarılarak su tanklarının olduğu yerdeki yalaklara götürüldüler. Burada su içerlerken ağızlıklarından sular damlıyor ve sıçrıyordu. Dardagan’ın dükkânının ve yerel dükkânın verandalarından mbira sesi ve ayrıca Caruso’nun “The Volga Boatmen” veya “The Waltz of the Toreadors” şarkılarını söylediği plakları çalan ucuz, kollu gramofonun sesi geliyordu. Öykü, seslerin içinde ve sesler tarafından anlatılacaktı; hikâye tren sesinin dış dünyadan haber demek olduğunu, çiftlik sesleri ve istasyon seslerinin insanların yaşam nefesleri olduğunu anlatacaktı. Programlar, öyküler, oyunlar için fikirler doğarlar ve ölürler. Ama bunu gerçekleştirememiş olmaktan pişmanlık duyuyorum. Afrika’nın bugün artık varolmayan seslerini kaydetmiş olacaktık.</p>

      <p class="arabaslik-sol para-style-override-17"><span>8</span></p>

      <p class="paragraf-4">Çok eskiden, benim hatırlayabildiğim dönemlerden çok önce, çocukluğuma egemen olan iki tema veya dalga başlamıştı.</p>

      <p class="paragraf-4">Bir tanesi, kendimi hep evimdeymiş gibi hissettiğim hayal dünyasıydı. Yaklaşık on yaşıma gelinceye kadar bunlar çoğunlukla karabasanlardı. Küçük çocuklar açısından bunun olağandışı bir yanı yoktu. Fakat bunlardan kaçınmak veya zararsız hale getirmek için bazı ritüellerim vardı. Çoğu zaman bir karabasanın içinde her gün yaşanan bir söz, bir cümle, bir ses, bir koku virüsü içerdiğini öğrenmiştim. Bu tetikleyici anın –veya maddenin– incelenmeden uykunuza girmesine izin verirseniz, çaresiz kalırdınız. Ama bu düşmanları etkisiz hale getirebilirdiniz. Her gece uykuya dalmadan önce, o gün yaşananların, potansiyel karabasan malzemesi olabilecek olayların üstünden geçerdim. Duygu yüklü olayları, anlamsız, sıkıcı, zararsız hale gelinceye kadar kafamda tekrar tekrar canlandırırdım. Sanırım, insanları örümcek veya yılan korkularına alıştırmak için uygulanan yöntem buydu. Örümcekler bazen kötü rüyalarıma giriyordu, ama bir yandan da hayatımın içindeydiler, her zaman ve her yerde. Çığlık atarak babamı çağırır, gelip siyah boynuzlu canavarı ya da sıvaymış gibi davranan, eminim, çömelmiş durumda üstüme atlamayı bekleyen alacalı gri ve solgun büyük bir avcı örümceği odanın dışına çıkarmasını isterdim. Babam hep geliyordu, ama homurdanıyor ve artık büyümem gerektiğini söylüyordu. Ancak örümceklerle yılanlar en basitleriydi. Babam en kötüsüydü ve nedenini biliyordum. İlk yıllarımın “gıdıklama” olayı yüzündendi. Bu rüyalarda büyük eller kaburgalarıma bastırıyor ve sıkıştırıyordu. Ben çığlık atıyor ve kıvranarak kurtulmaya çalışıyordum. Kalpsiz, acımasız yüzler üzerime eğiliyordu ve bunlar babamın yüzü olmayabiliyordu. Zira düş çalışanı, etrafta bulunan her türlü eski malzemeyi kendi amacı için kullanıyordu - Bay Larter’ın veya bayırdan Bay MacDonald’ın yüzü olabilirdi. Ayrıca, hiçbir anıyla bağdaştıramadığım çukur ve sopalı çocuk rüyası da vardı. Diğer karabasanlar herkesin gördüğü türdendi, düzleşen ve kaymanıza neden olan veya aniden havada biten ve boşluğa düşmenize yol açan merdivenler - küçük çocukların yatakhanesindeki büyük taş basamaklar bu rüyanın malzemesini sağlıyordu.</p>

      <p class="paragraf-4">Ancak beni ilgilendiren şey bu rüyaların hikâyesi –kurgusu– değil, bunları temizlemeyi, içlerindeki tehlikeyi çıkarmayı nasıl öğrendiğimdi. Günün olaylarını bu şekilde denetleyerek tekrar tekrar kafamda canlandırmam, bitmek bilmeyen günü, sayfalarını hızla çevirdiğiniz resimli bir masal kitabına indirgememdi. Bu yöntem sadece temizlemiyor, aynı zamanda kısaltıyordu. Zamandan kısa kesmeyi öğreniyordum - hayır, tabii, günler hâlâ geçmek bilmiyordu, daha birkaç yıl böyle devam edecekti, ama bir yandan da bir günü birkaç olaya indirgeyebiliyordum. Herkes gibi ben de hayatım boyunca arada sırada kâbus gördüm, ancak büyüdükten sonra çok az oldu. En kötü yıllar, yedi, sekiz, dokuz ve on yaşında olduğum zamanlardı. Hatta daha da küçük olabilirdim.</p>

      <p class="paragraf-4">Diğer tema, ya da motif veya - hayır, bu sözcüklerde bir devamlılık duygusu var. Benim burada vurgulamaya çalıştığım şey özel anlar, insanın canlıyken yaşadığı, beklenmedik bir şekilde, ödül olarak açıkça görebildiğiniz bir madde enjekte edilmiş gibi fark edebildiği anlar.</p>

      <p class="paragraf-4">Bu “anlardan” biri hepsini açıklamaya yetecektir.</p>

      <p class="paragraf-4">Tek başıma gittiğim çalılıklardan yürüyerek çıkıyorum ve annemle babamın, evin önünde, iki koltukta yan yana oturduğunu görünce duruyorum. Bir nedenle, belki de çalılıklarda düşündüğüm şeyler yüzünden, onları gayet net bir şekilde, ama bir çocuk gözüyle, saçları ağarmış ve yorgun iki yaşlı insan olarak görüyorum. Daha 50 yaşına bile gelmediler. Bu iki yaşlı yüz, neredeyse kesinlikle para konusunda heyecanlı, gergin, kaygı dolu. Sigara dumanı bulutunun içinde oturuyor ve sigaralarından birer nefes çekip, her nefesi uyuşturucuymuş gibi yavaş yavaş veriyorlar. Orada öylece oturuyorlar; birbirlerine mahkûmlar, yoksulluk yüzünden ve –çok daha kötüsü– birbirinden son derece farklı iki geçmişe sahip iki insanın yüreklerinin derinliklerinde hissettiği gizli ve itiraf edilemeyen ihtiyaç nedeniyle burada kalmışlar. Bana kabul edilemez, içler acısı, çekilmez görünüyorlar, katlanamadığım şey çaresizlikleri. Öfkeli, affetmeyen, hoşgörüsüz, dik başlı bir çocuk konumunda orada duruyorum ve kendi kendime, “Olmayacağım. Böyle olmayacağım, olmayacağım. Asla onlar gibi olmayacağım. Asla turuncu lekeli parmaklarımla tuttuğum sigaralardan ciğerlerime iğrenç dumanlar çekerek oturmayacağım. Bu anı unutma. Her zaman hatırla. Kendine hatırlat. <span class="char-style-override-14">Onlar gibi olma</span>,” diyorum.</p>

      <p class="paragraf-4">Bunun anlamı: Asla kapana kısılma. Başka bir deyişle, şartlar tarafından köşeye sıkıştırılmak anlamına gelen insanlık halini reddediyordum.</p>

      <p class="paragraf-4">Bütün çocukluğum boyunca buna benzeyen anlar oldu ve bunlar hayatımı en çok etkileyen anlardı.</p>

      <p class="paragraf-4"><span class="char-style-override-14">Onlar gibi olmayacağım. Olmayacağım.</span></p>

      <p class="paragraf-4">Ve şimdi manastırdan temalar. Birincisi yemekler olmalı, zira yatılı okul hakkında yazıp, çocuklarda saplantı haline gelen şeylerden bahsetmemek mümkün mü? Aslında yemekler, birçok okul yemeğinden daha iyiydi, ama bize göre korkunçtular, ağır, yağlı ve bilmediğimiz tatlarla doluydular. O dönemin Alman köylülerinin beslenme tarzıydı. Kimyon tohumu ile tatlandırılan koyu unlu çorbalar içerdik ve çoğu zaman, sonrasında hasta olurduk. Her zaman yağlı kabukları olan et parçaları ve hamurlu, ağır yahniler yerdik. Mutfaktaki rahibeler çok sayıdaki ziyafetler için bize özel yemekler yaptıklarında, neredeyse her zaman bir tür yağa bulanmış pankek oluyordu ve içlerinde küçük yağlı kâğıt toplara sarılmış, boncuk veya haç gibi minik kutsal objeler bulunuyordu. Bize hiçbir zaman meyve veya salata verilmezdi ve sebze adına, yine kimyon konulmuş, çok pişmiş patates ve lahana verilirdi. Şimdiki görüşlere göre, o zaman bize verilen yemekler, olabilecek en kötü diyeti simgeliyordu. Hayatta kaldık. Bu arada rahibeler her yemekte müsrifliğimiz yüzünden, Tanrı’nın nimetlerini önemsemediğimiz için bizi azarlıyordu. Şimdi onların çoğu zaman ağlamaklı seslerinin, yiyeceğin onlara simgelediği şey yüzünden olduğunu anlıyorum. Hepsi aç ailelerden gelmişti ve ben manastırdan ayrıldığımda, ekonomik bunalım, Almanya’daki koşulları, zaten çok kötü durumdayken, daha da beter hale getirmişti. Almanya’nın her tarafında aşevleri, yemek kuyrukları, yiyecek konusunda isyanlar vardı ve burada, bu nankör ve günahkâr küçük çocuklar... Tigger, bu yemekler hakkında anlattığı hikâyelerle annesiyle babasını o kadar eğlendirmişti ki, gözlerinden yaşlar gelmişti.</p>

      <p class="paragraf-4">O yıllarda sesli filmler çıktı ve rahibeler nefret etse de, aileler çocuklarının her şeyin en iyisine sahip olmasında ısrar ettiği için, kahverengi alpaka ceketlerimizi ve sarı gömleklerimizi giyerek, manastırın sarı-kahverengi kurdelelerini taşıyan hasır şapkalarımızı takarak, timsah denilen uzun, elektrikli lokomotiflerle Bioscope’a (sinemaya) gittik. <span class="char-style-override-14">Rio Rita</span> filmini seyrettik. Al Jolson’un <span class="char-style-override-14">Sonny Boy</span> filmini izledik. Zaman zaman, uzmanların çocukların perdede/ekranda gördüklerinden etkilenmediğini söylediği yazılar okuyorum. <span class="char-style-override-14">Rio Rita</span>’dan sonra, John Boles’la bıyığını kollarına takıp aşk fantezilerinin içinde kaybolan düzinelerce küçük kız vardı. Al Jolson’dan sonra, hasta ve ölüm döşeğindeki bebekler, rahibelerin cenazelerine yoğun ve melankolik bir zevk kattı. O zamanlar, şimdi çocukların büyürken izlediği tarzda şiddet içeren filmler yoktu. Ancak böyle şeyler izleseydik, hiç kuşkusuz, cehennem ateşi rahibesini öldürme hayalleri kurardık. Fırsatım –ve nasıl yapılacağı konusunda bilgim– olsaydı, muhtemelen o kadını öldürebileceğime inanıyorum. Hem de, “hak etmişti” duygusu olmadan, içinde zaten zalimlik ve öldürücülük olduğu için. Entelektüel kadar aptal biri yoktur diyen galiba Orwell’di ve aynen bunu, akıldaki bir mantık silsilesinden doğan, deneyimle hiçbir alakası olmayan bir tür zeki aptallığı kastediyordu.</p>

      <p class="paragraf-4">Caz da geldi. Zamanımızın ikinci en etkili gücüyle tanışmam, yemekhane masasının üstüne yerleştirilen portatif, kolla kurulan küçük bir gramofonda caz dinleyerek başladı.</p>

      <p class="paragraf-4 para-style-override-22"><span class="char-style-override-14">Mavi gökyüzü bana gülümsüyor</span></p>

      <p class="paragraf-4"><span class="char-style-override-14">Sadece mavi gökyüzü görüyorum.</span></p>

      <p class="paragraf-4 para-style-override-22">Müzik o kadar hüzünlüydü ki, yıllarca gri gökyüzü olduğunu düşündüm.</p>

      <p class="paragraf-4 para-style-override-22"><span class="char-style-override-14">Gün batımında kırmızı yelkenliler</span></p>

      <p class="paragraf-4"><span class="char-style-override-14">Denizde kırmızı yelkenliler</span></p>

      <p class="paragraf-4 para-style-override-22">Hüzünlü, hüzünlü, hüzünlü.</p>

      <p class="paragraf-4">Tüm bu duygusallık içinde yüzerken, yemekhane bahçesinde, rahibelerin yaşıma göre bulmadığı, Shakespeare tarzı, tek perdelik, savaşan krallar ve kraliçelerle dolu, merak edenlerin gidip bakınca kayaların üstünde yatan yorgun bir oğlandan başkası olmadığını gördükleri Echo<span class="dipp"><a class="footnote-link" href="#footnote-225-37" id="footnote-225-37-backlink">37</a></span> üstüne, bir paragraftan daha uzun olmayan çok küçük bir parça yazdım. O “yorgun çocuğun” memnuniyet verecek kadar yoğun üzüntüsünü ve bilinçliliğini hatırlıyorum. Annem bu oyunun benim yaşıma uymadığını söyledi. Ama insanın sorması gerekiyor, eğer kısaltılmış derebeylik destanları ve “yorgun çocuk” benim yaşıma uygun değilse, John Boles’un kollarındaki Bebe Daniels veya Al Jolson’un yanaklarından süzülen o metrelerce gözyaşları uygun muydu?</p>

      <p class="paragraf-4">Artık on yaşındaydım, büyük bir kız olmuştum ve özellikle, okuldan çok fazla uzak kaldığım için özel olarak eğitildiğim sınav da dahil olmak üzere her türlü kriz için ortam hazırdı. Büyük kızların yatakhanesindeydim ve 24 yataklı, kanlı resimler bulunan büyük odayı terk etmiştim. Burası, manastırın eski bir bölümüydü ve her türlü antika –en az 30 yıllık– tesis vardı. Hayaletler en önemsiz detaydı. Odalar daha küçüktü ve her yatak perdeyle ayrılmıştı. Yani, rahibelerin bölümünde olduğu gibi, her yatağın yanında uzun beyaz perdeler vardı. Beyaz ketenden yapılan bu perdelerin, biz yatağa girdikten sonra her yatağın etrafına çekilmesi gerekiyordu. Katolik isek, ellerimizi göğsümüzde kavuşturarak ve “Kutsal Meryem Ana, eğer sensen uykumda öleyim, ruhumu al...” vs. diyerek uyumamız gerekiyordu.</p>

      <p class="paragraf-4">Yatakhaneye gerçekten ulaşmadan önce içimize korku işleniyordu. Her türlü hayalet, ölü rahibe, ölmüş öğrenci arkadaşlarımız için ortam hazırlanmış oluyordu ve... 15 Mart’ın, Afrika’nın ortasında bulunan bir manastırla ne alakası vardı? Ancak, gizlice tiz sesle ve hızlı hızlı söylenen kelimeler, bunlara karşı konulamıyordu. Hayatımda ilk ve son defa uykumda yürüdüğüm yer burasıydı. Tuvaletlere, yatakhane odalarından çıkıldıktan sonra dik basamaklardan inince ulaşılıyordu. Yatak olduğunu sandığım lavabolara tırmanmaya çalışırken uyanıyordum. Karanlıkta koşarak merdivenleri çıkıyor, yukarıya, beyaz şekillerin parladığı yatakhaneye gidiyordum.</p>

      <p class="paragraf-4">Annem her mektupta –ilkokul bitirme sınavının eşdeğeri olan– sınavda başarılı olmam gerektiğinden bahsediyor ve beni özel olarak çalıştıran kadına mektup yazıyor, telefon ediyordu. “Tigger” duruma hâkimdi ve (yanlış hatırlamıyorsam) Bayan Baxter’a maskaralık, şımarıklık ve “espriler” yapıyordum. Bayan Baxter’ın fiziksel yapısı, hayatımda tekrar tekrar karşılaştığım bir yapıydı: Sağlıklı, sarışın ve çilli bir kadındı ve sanırım bana küçükken yaşadığım sıcaklığı –muhtemelen Danimarkalı Bayan Taylor’ı– hatırlatıyordu. Annemin, endişeden neredeyse anlamsızlaşan mektuplarını, neşeli ve akıllı “esprilerle” cevaplandırıyordum.</p>

      <p class="paragraf-4">Ve sonra kurtuluş; hepimiz mantara yakalandık. Ellerimiz ve ayaklarımız kaşınan, iltihaplı halkalarla kaplandı. Sonra saçlarımız bitlendi - “büyükler” yatakhanesindeki her bir kızın. Mashonaland’in her tarafından ailelerimiz geldi ve kızlar okuldan uzaklaştırıldı. Ben de onlardan biriydim. Kızının saçlarında bit! Annem için bu son derece büyük bir rezaletti. Bir hemşire olarak, gecekondu mahallelerinin saçları bitli çocuklarıyla ilgilenmek zorunda kalmıştı. Yoksulluğun ve pisliğin bite neden olduğunu biliyordu. Kafatasım bit kaynıyordu. Aynada saçlarıma baktığım zaman, hareket ettiklerini görebiliyordum ve sabahları yastıkta bitler geziniyordu.</p>

      <p class="paragraf-4"><span>Bitlerim, annemin Whitechapel gecekondularında kullandığı parafinle tedavi edildi. Saçlar parafinle taranmış, sonra sıkıca bağlanan bir havluya sarılmış ve kısa sürede bitler kaybolmuştu. Parafin aynı zamanda saçları kalınlaştırıyor ve parlaklaştırıyor.</span></p>

      <p class="paragraf-4">Bu pislik ve böcek krizi, çok daha ciddi bir krizden hemen sonra oldu. Aniden Katolik oldum. Bu olay bütün Protestan kızlar tarafından, bir noktada, olması kaçınılmaz olarak değerlendirildi. İngiliz Protestan Kilisesi’nin ve erdemli yöntemleri ruhani rahibelere, kutsanmış suya, çanlara, Meryem Ana’ya, yüzüklerle kaplı yağlı erkek elleri öpülmek üzere uzatıldığı için rahibeleri pır pır eden küçük kızlara dönüştüren St. George Kilisesi’ndeki papazların ziyaretlerine, yoldaş erkek okuluna hiç uymuyordu. Rahibeler reverans yapıyor ve kızarıyordu; biz küçük kızlar –katılmak için yalvaran Protestanlar da– sonrasında kızarıyor ve kıkırdıyorduk.</p>

      <p class="paragraf-4">Aniden ve tamamen teslim oldum. Daha doğrusu, yüzük öpme, tütsü büyüsünü ve yüksek sesle şarkı söyleyen sesleri saymazsanız ani gibi görünmüş olabilir. Tabii Rahibe Antonia’nın sevgi dolu yakınlığını da saymam gerek, çünkü şimdi artık açıkça biliyorum ki, İngiliz Protestan Kilisesi’nden Katolik Kilisesi’ne değil, Rahibe Antonia’dan Meryem Ana’ya geçiyordum. Boş kaldığım her dakikayı, yolun hemen aşağısında bulunan ve bana gizem dolu yüksek, loş bir binaymış gibi görünen, fakat hepsinden önemlisi içinde Meryem Ana heykeli bulunan Katolik Kilisesi’nde geçiriyordum. Burada heykelin önünde eğiliyor, ona duyduğum sevgiyi anlaması için dua ediyordum ve onun gülümsediğini gördüğüme ikna olmaya çalışıyordum. Kendimi neredeyse inandırmıştım. Ceketimin cebinde, kutsanmış su dolu bir ilaç şişesi vardı. Ne zaman Kutsal Yürek’in veya Meryem Ana’nın bir resminin veya heykelinin önünden geçsem, haç çıkarmayı ve reverans yapmayı deniyordum. Bu dönemin ateşi, çok iyi bildiğim bir durum olan âşık olmaya benziyordu, ancak içinde boğulduğum, beni dalgın hale getirip aptallaştıran şey mutluluktu. Rahibeler cebimdeki kutsanmış suyu görmüşler ve rahatsız olmuşlardı. Lütfen annemle babama bana hiçbir şekilde baskı uygulanmadığını söyler miydim? Bunun konuyla ilgisi yoktu. Heykellerle, resimlerle, kutsanmış suyla dışa vurulan “Gerçek” her yanımızı sarmışsa, baskı uygulanmadığını nasıl söyleyebilirler?</p>

      <p class="paragraf-4">Tatilde eve döndüm. Annem, yastığımın altındaki kutsanmış suyu ve tespihi gördü. Öfkeyle patlayarak azarlamaya başladı. Bu olay, bir kapıyı kapatmaya benzer şekilde, annemi reddedişimin başlangıcı oldu. Beni dışarı çağırarak, kapının önünde birlikte oturmamızı istedi. Koltuğunu, benim koltuğumun karşısına çekti ve Katoliklerin suçlarının tarihçesini anlatmaya başladı. En önemli kusurun Engizisyon olduğu görünüyordu ancak başka suçlar da saydı, örneğin Katolik misyonerler, dinlerini öğrettikleri Afrikalıların inançlarını değiştirmişti. Artık mantıksız bir maskaralık erdemi olarak gördüğüm şeyi soğuk bir tiksintiyle ve nefretle dinliyordum. Bir nefeste inancımı kaybettim, cennet, mantığın kanatlarında uçup gitti ve söylediği her şeyin Protestanlar için geçerli olduğunu, Katolikler nasıl Protestanları yaktıysa, Protestanların da Katolikleri kazıklara bağlayarak yaktıklarını belirttim. Manastır kütüphanesindeki kahverengi paket kâğıtlarıyla kaplı kitaplarda sadece kara büyünün tehlikeleri hakkında uyarıcı masallar değil, Protestanların işledikleri günahların tarihi de yer alıyordu. Ateist olmuştum ama aslında yaptığım, bir Katolik okulunda Protestan olma çelişkisine, hem annemin hem de babamın, Katoliklerin beni “ele geçirmeye” çalışıp çalışmadığı konusunda bitmek bilmeyen kaygılı sorularına son vermekti. Ayrıca, tatlı ve kayıtsız gülümsemesiyle aklımı alan Meryem Ana’ya duyduğum acı dolu sevgiye artık dayanamıyordum. Ateist olduğumu açıkladıktan sonra, bir anda bin tane müttefikim oldu, zira ateizm o zamanlar, kendini üstün görmek demesek de, din gibi, son derece acımasız bir erdemlilikti. Ben, Aydınlanma’nın bütün erdemlerinin mirasçısıydım, gerçi o zaman bunu bilmiyordum ama sanki biliyormuşum gibi, vicdanım rahat bir şekilde, ruh zayıflıkları ve ahlaki korkaklıkları yüzünden dindarları küçümsemeye başladım.</p>

      <p class="paragraf-4">Beni orada ve o anda manastırdan alabilirlerdi ama burs ve sınav meselesi vardı. Bu nedenle manastıra geri döndüm ancak bu kez bit ve mantar tarafından kurtarıldım, çünkü bunlar ruhumun tehdit altında olmasından çok daha ciddi konulardı.</p>

      <p class="paragraf-4">Elveda manastır! Elveda rahibeler. Giremeyeceğim ve geçemeyeceğim o sınava elveda. Elveda, elveda. O dört uzun yıl kendi başlarına sarılıp sarmalandı ve aklının bir köşesinde “manastır” etiketiyle rafa kaldırıldı. Bu raf rüyalar dışında yıllarca ziyaret edilmedi, çünkü orada yalnızca, kelimelerle dört yıl olarak tanımlanabilecek gri sonsuzlukların üzüntüsü, acısı ve –her zaman– huzursuz kuşkuculuğu duruyordu.</p>

      <p class="paragraf-4">Şimdi, ne kadar uygun, ne kadar düzgün bir şekilde, ergenliğe girerken annemle babama karşı içimdeki sıcak duygular böylece bitti. O zaman olan şey, dizanteriydi ve o hastalığa hiç yakalanmayanlar, bağırsaklardaki sancının yoğunluğuna asla inanmayacaktır. Gagayla didiklenmeye veya elle burulmaya benziyordu. Küçük kardeşim dizanteri olmuştu ve böğürerek, bağırarak yatıyordu. Babam da oldu ve eski bir askerin yapması gerektiği gibi sabırla katlandı. Ben de oldum, annem de. Ama annem hepimize bakıyordu ve kendi çektiklerinden hiç yakınmadı. Ben iyileşme sürecine girerken, ağlamaklı ve halsizken anneme yalvarıyordum, “Gel bana sarıl, gel bana sarıl.” Annem çocuğu ağrıdan kıvranırken ona sevgiyle sarılmıştı ama şimdi bitkin haldeki kadın her dakika çağırılıyordu. Dikkatle oturdu, başımı koyabilmem için kolunu uzattı ve “Tanrım, Tanrım, ne şamata,” dedi. Ve uyuyakaldı. Neredeyse nefes almadan yattım. Belki uyanınca... diye düşündüm ancak, yüzünden yalnızca birkaç santimetre uzakta olduğumdan, acı ve kaygı nedeniyle son derece gergin olduğunu gördüm. Sonra, ona bir daha, “Gel bana sarıl, gel bana,” diye yalvarırken, onun sızlamasını, sevgiyle dalga geçerek taklidimi yaptığını duydum. “Ah, ah, gel bana sarıl.” Tigger onun söylediklerini tekrarladı, hasta çocukla ve bıktırıcı ısrarıyla alay etti. “Gel bana sarıl,” deyimi ailenin espri repertuvarına girdi ve çok yakın bir geçmişte sevgi dilendiğimi hatırlama utancından kurtardı.</p>

      <p class="paragraf-4">Şimdi önümde, liseye başlayıncaya kadar, uzun aylar vardı, çalılıklarda, çiftlikte geçireceğim ve her gün yeni bir şey öğreneceğim aylar.</p>

      <p class="paragraf-4">En güzel şey, kuluçkaya yatan tavukları seyretmekti. Sadece en büyük yumurtaları seçmem, saman doldurulmuş bir kutuya koyup güvenli bir yere almam ve sonra bir tavuğun kuluçkaya yatmasını beklemem gerektiği öğretildi. Sıcak havalarda neredeyse her gün bir tavuk kuluçkaya yatıyordu. Ama seçtiğiniz tavuğu bekleyen yumurtalara yöneltirken, küçük bir kaşık şeri ile onu kuluçkaya teşvik edebilirdiniz. Tavuk hazır olduğu zaman yuvaya gider ve pençelerini yavaşça yumurtaların arasında yerleştirirdi. Büyük bir kutunun köşesine yerleştirilen bir teneke suyun içine gagasını batırırdı. Tüylerini kabartır ve o anda sorgulayan elinizi gagalamaya hazır olurdu. Onu günde birkaç kez kontrol ederdim: Suyu var mıydı? Rahat görünüyor muydu? Bütün gün, bütün gece orada oturup, ateşli gözlerle etrafı kollayan bir tavuk için zaman nasıl bir şeydi? Günde bir kere yumurtaların üstünden kaldırılıyordu ve ciyak ciyak gıdaklarken, ona atılan tahılları yemeye, bacaklarını esnetmeye, tüylü arkasından büyük parçalar halinde tavuk pisliği boşaltmaya teşvik ediliyordu. Bu arada ben, civcivlerin kırmasını kolaylaştırmak için yumurtalara ılık su serpiştiriyordum. Tavuk aceleyle geri dönüyor, gelirken beni gagalıyordu. Böylece, yumurtalar gün geçtikçe ağırlaşıyordu. Tavuk yumurtaları çevirdiği zaman, gagasıyla başarısız bir yumurtayı yuvanın kenarına yuvarlayabilirdi. Ben de o yumurtayı alıp çalılıklara fırlatırdım. Çürümüş yumurtanın çıkardığı boğuk sesle kırılırdı. Büyük Rhode Island tavuklarının altında 14-15 yumurta olurdu, tüylü alt kısımları kaç tane yumurta koyarsanız alabilecek kadar geniş görünen siyah Avustralya tavuklarından daha çok. Bazen evin arkasından şiddetli bir kıpırdanma ve gıdaklama gelirdi ve koşarak gidince, köpeklerden birinin fazla yaklaştığını veya yakında bir ağacın dalına bir şahin konmuş olduğunu görürdüm. Bir farenin, hatta yılanın bile karanlıkta gizlice gelebileceği görülmüştü. Bir keresinde bir tavuk ölü bulunmuştu, yumurtaları soğumuş ve etrafa saçılmıştı. Bir yılan iki üç tanesini almıştı. Ancak geceleri dolaşan köpekler ve olan biten her şeyden haberdarmış gibi görünen kediler, iyi bir uyarı sistemi oluşturuyordu.</p>

      <p class="paragraf-4">Sonunda 18, 19, 20 gün geçti... İki elimle sıcak bir yumurta tutarak oturdum ve çatlak izi olup olmadığına baktım veya kulağıma tutup dinledim. Civcivin döndüğünü ve kıpırdandığını duyabiliyordum. Sonra kabukta minik bir ufalanma lekesi oluştu ve küçük bir yıldıza dönüştü. Sonra delikten civcivin soluk, sertleşmiş gagası göründü. Bir süre sonra yumurta ikiye bölündü ve kertenkeleye benzeyen –eğik kafalı, büyük, çaresiz ayaklarıyla– zavallı çirkin ıslak küçük civciv dışarı çıktı. Ancak birkaç dakika içinde kurudu ve şirin olma konumuna ulaşarak cıvıldadı ve annesinin tüylerine sokuldu. Bu arada tavuğun altındaki doğmamış civcivler yumurta kabuklarına çarpıyor ve debeleniyordu. Şirin olmak, yalnızca bir iki gün sürdürebildiği bir özellikti. Zira büyürken haftalarca tel tel ve topak topak oluyor, ama sonra o güzel hayvan haline dönüşüyor ve annesi gibi, hayatı boyunca yumurtlama ve kuluçkaya yatma görevini yerine getiriyordu. Ya da horozsa, seçenekleri çok parlak olmuyor, kısa zamanda kendini tencerede buluyordu. Oldukça büyük bir kümes hayvanı sürüsünün bile, yalnızca birkaç horoza ihtiyacı oluyordu.</p>

      <p class="paragraf-4">Ancak öğrendiğiniz şey, doğanın dakik zamanlamasıydı. Eğer gelişim süresi kontrol edilseydi, eğer bir nedenle yumurtalar soğusaydı, iş biterdi, civciv değil, sadece bozuk yumurta olurdu. Üç hafta, 21 gün olması gerekiyordu. Kek pişirmek gibi, zamanlama çok önemliydi.</p>

      <p class="paragraf-4">Çalılıklarda bizimkine paralel birçok varlığı, son derece hassas ve gizemli zamanlamalar idare ediyordu. Her akşam güneş battıktan kısa bir süre sonra, karanlıktan bir güve çıkıyor ve pencerenin üstündeki tel kafese konuyordu. Şeker pekmezine batırdığım parmaklarımı teldeki delikten dışarı çıkarıyordum. Güve parmağıma tırmanıyor, yumuşak bacaklarıyla tutunuyor, dakikalarca, yarım saat boyunca ziyafet çekiyordu. Tüy gibi antenleri olan büyük, yumuşak, kahverengi şahane güve. Sonra çalılıkların arasındaki hayatına geri dönüyordu. Her gece, kalbimin sevgiyle ve minnetle daha hızlı çarpmasına neden olan bir ziyaretçi. Onu bekler, pencereden yansıyan sarı ışıkta kanatların karaltısını görmeye çalışırdım. Ve sonra - gelmedi, şu ya da bu nedenle zamanı dolmuştu.</p>

      <p class="paragraf-4"><span>Veya hepimiz, karanlıkta, lamba ışığının erişim alanının dışında evin önünde oturur, yıldızların hayatını izler, kayan yıldızların gökyüzünde çizgi çizdiği anı yakalamayı beklerdik. Sonra sanki çalılıklar kendi hayatıyla bizi sarmalar ve ev gerileyerek küçülür, o kocaman gökyüzünün altında minicik kalırdı. Yerleşkeden davul ve bazen insan sesi gelirdi. Kurak mevsimse, tepelerde ve bayırlarda ateşler yanar, karanlıkta uzun ve parlak bir zincir oluştururlardı. Yağmur mevsimiyse, gökyüzü şimşeklerle aydınlanabilirdi. Öne çıkan müstakil anılar vardı –Afrika ceylanı, güve veya yemek odasına giren ve kitaplığın arkasından çıkarılması gereken kobra– ama bu geceleri yıllarca, yıllarca yaşamıştık. “Koltuklarımızı dışarı çıkaralım mı?” diye sorardı babam. “Şey, unutma, yatmaları gerekiyor,” derdi annem. Ancak bir kez dışarıya, yıldızların ve ayın altına çıktık mı yatma istekleri gücünü kaybederdi. Kardeşim şezlongunda uyuyakalabilir ve uyandırılması gerekebilirdi. Gözlerini ovuşturarak ve esneyerek yatağına giderdi. Ben bazen, yatağa gönderildiğimde, karanlıkta, ellerimi köpeklerin başlarına koyarak ve onlara ses çıkarmamalarını söyleyerek evin yan tarafına dolanır, alçak koltuklarında oturan ve geceyi seyrederken sigara içen annemle babamı izlerdim. Sigaraları kırmızı kırmızı parlar ve solardı, sonra tekrar canlanırdı. Ormanlık ve hayvanlar yüzünden, gece kuşları ve baykuşlar yüzünden alçak sesle konuşurlardı. Babam tutkulu ve inanamayan bir ses tonuyla, “Tanrım, yaşlı şey,” diye haykırabilirdi. “Bu tür şeyler, şey, her şeyi değerli kılıyor, öyle değil mi?”</span></p>

      <p class="paragraf-4">“Galiba öyle,” diyen annem aynı fikirde olduğunu belirtir, ama içini çekerdi.</p>

      <p class="paragraf-4">Bu tatiller sırasında araba kullanmayı öğrendim, çünkü babam sakat bacağıyla araba kullanmaktan hiç mutlu değildi ve kardeşim de hep orada olmuyordu. 11 yaşıma geldiğimde araba kullanıyordum. Çiftliklerdeki bütün oğlanlar araba kullanırdı ama kızlar kullanmazdı. On veya 11 yaşında küçük bir oğlan pulluk parçasıyla, bir çuval yemekle veya hediye meyveyle başka bir çiftliğe arabayla gidebilirdi ve eğer Banket’teki kamptan bir polis tesadüfen atıyla veya motosikletiyle yolda olursa buna aldırmazdı. Herkes, çiftçilerin oğullarının çoğu zaman babalarına, düzenli asistanları kadar iyi bir şekilde yardımcı olduklarını bilirdi.</p>

      <p class="paragraf-4">Babam daha hastalanmamıştı ve aileyi umut canlı tutuyordu. Mısır veya tütün olmazsa –zira tütün de vaat ettiğini verememişti– savaş sırasında mısırda olduğu gibi, bizim yetiştirdiğimiz tahıllardan birinin fiyatı tavan yapabilirdi. Ayçiçeği, fıstık, darı ve pamuk, herhalde bunlardan biri başarılı olurdu. Bu arada babam, kuşlara ve hayvanlara gıda yetiştirdiği için homurdanıyordu. Ayçiçeklerinin başları olgunlaşınca, büyük kuşlar parlak siyah çekirdekleri pençeleriyle eşeliyorlardı ve devasa eğimli tabakların sıkı çekirdek sıralarında boşluklar görülüyordu. Küçük kuşlar darı bitkilerinin başına üşüşüyordu. Domuzlar fıstıkları kazıyordu. Ama önemi yoktu bunların, talih nasılsa dönecekti. Ani şanslar, piyangolar veya her zaman görülebilen bir iki tanenin yerine, birkaç santim kalınlığında altın tozları sergileyen bir leğen; talihin nimetleri aile sohbetlerinin baş konusu halini almamıştı henüz ama pek yakında o da olacaktı. Ben zaten dinlememeyi öğrenmiştim, kardeşim de dinlemiyordu. Sohbet konusu, “Eve, İngiltere’ye dönmek,” ve gerçek hayatımıza başlamak olduğunda birbirimize bakıp gülümseyebilirdik. Bu arada İngiltere’de ekonomik kriz daha da kötüye gidiyordu, burada da derinleşiyordu ve kaygılı genç beyaz erkekler, yürüyerek çiftliklere geliyor ve iş istiyordu veya postadan, çocuklara bakmak ya da haftada bir gelip dikiş dikmek için izin isteyen kadınlardan mektuplar çıkıyordu. Bu ziyaretler ve mektuplar hep “rezillik” derecesinde yoksulluktan kaynaklanıyordu. Krizin ortasında İngiltere’ye nasıl geri dönebilirdik? Bu çok saçmaydı ve bunu biliyorduk. Fakat bu, insanın hayal kurmasını engellemiyordu. Yüksek sesle, memleket hakkında hayaller kuruyorlardı ve Harry’yle ben gülümseyerek çalılıklara kaçıyorduk.</p>

      <p class="paragraf-4">Yoksulluğun, kredi alamamanız anlamına gelmesi gerekiyor. Fakat bütün çiftçiler, Toprak Bankası’ndan aldıkları kredilerle yaşıyordu. Salisbury’deyken, arabayla Toprak Bankası’na giderdik ve biz çocuklar arka koltukta saatlerce –sonsuza dek– kıvranırken, annemizle babamız bankaya girip, bir kredi daha almak için görüşmeler yapardı. Çiftçiliğe sadece bu krediler yenilendiği için devam ediyorduk, ancak bu krediler her mevsimde azalıyor, fakat kısa sürede eski seviyelerine çıkıyordu. Beyaz çiftçiler, diğer her türlü göçmenden daha çok, “Beyaz Medeniyet”ti ve kredi alamamaları için çok kötü çiftçiler olmaları gerekiyordu. Göçmenlerden çok azının sermayesi vardı. Babam asıl sermayesinin siperler ve kaybettiği bacağı olduğunu söylerdi. Yanında getirdiği 1.000 sterlinlik sermaye fazla dayanmış olamazdı. Ancak “onların”, savaşta sakat kalan birini iflas ettirmeden önce iki kere düşünmeleri gerektiğini belirtirdi.</p>

      <p class="paragraf-4">Yoksulluk, Dardagan’a, yani Banket’teki dükkâna hep borçlu olduğumuz anlamına gelirdi. Annem, İngiliz reçeli gibi gereksiz bir şey aldığı zaman babamın isyan etmesi demekti. Noel’de Dardagan’dan alınan “hediyemizin” bir teneke bayat bisküvi ve bir şişe şeri olması demekti, oysa Larter ailesi gibi zengin çiftçiler, viski ve kutular dolusu çikolata alıyordu. Yoksul olmak, giydiğimiz her şeyi –babamın orman gömleği dahil– annemin dikmesi ve ayakkabılarımızı memleketten gelen Lilley &amp; Skinner ve Dolcis kataloglarından ısmarlamamız anlamına geliyordu, çocuklar bozkır ayakkabısı giyiyordu. Yoksul olmak ilaçların (evde çok fazla tüketiliyordu), Phospherine veya Parish’s Chemical Food kataloglarından alınan aspirin gibi sıradan ilaçların veya o dönemde vitaminlerin eşdeğerlerinin, on kat fazla paraya mal olan marka adıyla değil, numaralarla alınması anlamına geliyordu. Yoksul olmak - şey, içinde yaşadığımız iklimdi, ama şanslı olduğumuzu zaten biliyordum. Manastırdayken, ailemden aldığım kuşkulu izinle, Mona adında bir arkadaşımla bir gün dışarı çıktığımızda, Mona’nın zavallı, sert ve suçlu bir adam olan babası bizi sürekli olarak barların dışında bırakmış ve içeri girip bir içki daha içmişti. Sonra geri gelip, “Demek buradasınız kızlarım,” demiş ve yine gidip, sallanarak, neşeli ve perişan bir halde dönmüştü. İşte gerçek yoksulluk buydu ve ben bunu biliyordum. Mona sürekli olarak babasının işini kaybettiğini ve keşke içmese, diye düşündüğünü, çünkü gıda faturalarını ödeyemediklerini söylüyordu.</p>

      <p class="paragraf-4"><span>Yoksulluk evin pejmürdeliğinin hızla kötüye gitmesiydi ve piyanonun, İran halılarının, bakır sürahinin ve lavabonun, gümüşlerin, resimlerin çoktan başka bir eve, başka bir dünyaya ait görünmesiydi.</span></p>

      <p class="paragraf-4">1930’ların başında, çiftlik verandalarında sadece krizden, fiyatların düşmesinden, kötü zamanlardan ve iflaslardan bahsediliyordu. Ancak bize yakın olan çiftçilerden hiçbiri iflas etmedi. Bazılarının torunları hâlâ orada ve aynı evlerde çiftçilik yapıyor. Gerçi o evler şimdi çok genişletilmiş ve güzelleştirilmiş; onlar artık “ileri teknolojili” çiftçiler olarak tanınıyor. Banket bir “ileri teknoloji” bölgesi.</p>

      <p class="paragraf-4">Çocukluğumuz boyunca Harry’yle ben, yürüyerek veya bisikletimizle etraftaki çiftlikleri ziyaret ettik. En yakında Matthews ailesi vardı, evleri bizim evden görünüyordu. Orada Büyük Bob Matthews, Küçük Bayan Matthews ve bizden çok büyük olan Bobby Matthews yaşıyordu. Bobby tatile geldiğimizde çoktan babasıyla çalışmaya başlamış olurdu. Yakındaki çiftliklerde, kimin yaşadığını seçemediğiniz çiftlik bölgelerinde, onu ya da bunu sevmeme şansınız yoktur. İyi geçinmek zorundasınız. Yakın işbirliği ve özveriyle dolu, iç içe bir yaşam sürersiniz. Ancak işin doğrusu, annemle babam Büyük Bob’u sevmezdi. Biz çocuklar da öyle. Ama telefon edip bizi ayartarak çaya, İskoç çayına çağıran Küçük Bayan Matthews’u severdik. Çayın yanında en az 20 çeşit kek, bisküviler, küçük ekmekler, gözlemeler, kurabiyeler, ziyafete yetecek kadar yiyecek olurdu. Hep yalnızdı, ailenin erkekleri tarlalardaydı. Tek başına ve yalnız - birçok çiftçi karısı gibi. Ama biz bunu göremiyorduk, biraz daha kalmamız için yalvarmasını, neden bu kadar erken gitmek zorunda olduğumuzu sormasını, yarın gelin demesini, yalnızca kibarlık olarak değerlendiriyorduk. Yumuşak İskoçyalı sesi, çok eskilerde İskoçya’da geçen genç kızlığı hakkında konuşuyor, devriye polisi Büyük Bob’la nasıl tanıştığından, onunla nasıl evlendiğinden bahsediyordu. Onun sesini, ses tonunun büyüsünü hâlâ duyabiliyorum ama bahsettiği şeyler bize çok uzaktı ve bir süre sonra, bize telefon ettiği zaman bahaneler üretmeye başladık.</p>

      <p class="paragraf-4">Whitehead ailesi uzun zaman önce Mandora Madeni’nden ayrılmıştı. Nereye gitmişlerdi? Kim biliyordu? Kimin umurundaydı? İnsanlar gelip gidiyordu. Madende yeni bir müdür vardı ve maden Harry’yle benim maden kalıplarını işbaşında görmek, cevherin balçıkta yıkanmasını izlemek amacıyla sık sık gittiğimiz bir yerdi. Sıcak, tozlu, asit kokulu bir yer olan maden ocağında, bölgedeki tüm damarlardan çıkarılan örnek kaya parçalarının dizildiği raflar bulunan bir maden ofisi de vardı. Harry’yle ben bazılarını oraya götürmüştük ama bize, “Hayır, o sadece ahmak altını, yalnızca pirit,” veya “Fena bir kaya değil. Orada gerçek altın taneleri var. Babanıza o kayadan örnek almasını söyleyin,” denirdi.</p>

      <p class="paragraf-4">Madeni geçince hemen arkasında MacDonald’ların evi mevcuttu. Burada üç çocuk vardı ve birinin adı Norah’ydı. Birlikte kız çocuklarına özgü şeyler yapar, birbirimizin elbiselerini dener ve birbirimize yeni yemekler öğretirdik.</p>

      <p class="paragraf-4">Ayreshire Madeni’ni yaşlı McAuley işletiyordu. Onu, <span class="char-style-override-14">The Antheap</span><span class="dipp"><a class="footnote-link" href="#footnote-225-38" id="footnote-225-38-backlink">38</a></span> adını taşıyan bir hikâyeye koydum. Onunla ilgili hiçbir şey uydurma değildi. Ancak müdürle karısı başka bir madenden, başka bir bölgedendi ve sarhoş bir işçi ile ona emirler yağdıran müdürün karısı hakkında bana anlatılan hikâyeden alınmıştı. Bay McAuley yalnızdı, gerçi yerleşkede üç siyah çocuk vardı. Bizim oraya gitmemize bayılıyordu. Evi iki odalı demir çatılı bir barakaydı ve çok sıcak oluyordu. Haşlanmış yağlı et ve patatesle yaşıyordu. Çok zengin bir adamdı. Yatağının başucunda <span class="char-style-override-14">Batı Cephesinde Yeni Bir Şey Yok</span> kitabı duruyordu ve ayıp kısımlarının altı çizilmişti. Babam McAuley’den hiç hoşlanmıyordu, çünkü çalışanlarını kandırıyordu, her yerden gelen suçluları işe alıyordu ve kendi gayrimeşru çocuklarına sahip çıkmıyordu. Ama bu iki erkeğin saatlerce oturup siperlerden bahsetmediği anlamına gelmiyordu.</p>

      <p class="paragraf-4">Bölgedeki diğer çok zengin adam Bay Muirhead adında, Güney Rodezya’ya doğuştan varlıklı biri olduğu için gelen ve Salisbury yakınındaki tarlayı alan, ancak sonradan arazisi, Salisbury–Umtali demiryolu hattının güzergâhında kalan Avustralyalı tesisatçıydı. Bay Muirhead Banket’te bir çiftlik almış ve işletmeleri için MacDonald’ları tutmuştu. Bay Muirhead vejetaryendi ve sadece ekmekle haşlanmış sebze yiyordu. İncil’i ve sağlık dergilerini okurdu. 90 yaşındayken küçük tuğla barakasının oluklu demir çatısına tırmanır, oluğu onarırdı. Sıtmaya da yakalandı çünkü ilaç almaya inanmıyordu ve annem çalılıkları aşıp ona bakmaya gitmişti. Annemin yürüdüğü yerde bir çift sarı kobra yaşıyordu zira Harry’yle ben onları sık sık orada görüyorduk. Annem babamın ordudan kalan silahını alıp, kaplumbağa kabuğundan sapları olan kreton çantasına koyarak o ormanlık alanın içinden yürümeye devam ederdi. Annem bu silahı daha önce de birkaç uygunsuz yılanı uzaklaştırmakta kullanmıştı. Annem Bay Muirhead’in evinde, çöp tenekesinde, içlerinde çekler bulunan açılmamış zarflar buldu ve adamı azarladı. “Eğer bu paraya ihtiyacınız yoksa, Bay Muirhead, size bağış yapabileceğiniz yerlerin listesini verebilirim.” Bay Muirhead, “Bunların hepsi kirli para Bayan Tayler!” diye bağırdı. “Kirli para, İncil öyle diyor.” Bay Muirhead’e göz kulak olmak Bayan MacDonald’ın göreviydi ama Bayan MacDonald tembel bir kadındı ve zaten aile gece gündüz Bay Muirhead’in onlara ödediği maaştan yakınıyordu. Annem Bayan MacDonald’a, Bay Muirhead’e iyi davranırsa Bay Muirhead’in de ona iyi davranabileceğini ileri sürdü. Ancak Bayan MacDonald, onun verdiği parayla, sularını boşaltmayacak, kendini küçük düşürmeyecekti. Bay Muirhead yanında çocuk çalıştırmıyor, özgürlüğünü seviyordu. Bunun çözümü yoktu. Bu arada MacDonald’lar annemin, adamın vasiyetinde hatırlanmak istediği için Bay Muirhead’in üzerine titrediğini söylüyordu. Başka neden yapsındı? Bay Muirhead ilk Packard’lardan birini satın aldı ve kükreyerek Salisbury’ye gitti. Ufak, cüce gibi bir adam direksiyonun arasından bakıyordu. Bazen babam Bay Muirhead’den onu bir yere bırakmasını isterdi ve yaşlı adam engebeli toprak yolda, saatte 80 mil hızla patinaj yaparak giderken onu azarlardı. “Vaktim gelince ulu Tanrı’ma kavuşacağım,” diye haykırıyordu sağır Bay Muirhead. “Sizin vaktiniz gelmiş olabilir ama ya benimki?” diye bağırarak yanıtlıyordu onu babam.</p>

      <p class="paragraf-4">Bay McAuley’in aksine, Bay Muirhead biz çocukların oraya gitmesinden, kirli mutfak masasının etrafında oturup çay içmeye ve sohbet etmeye davet edilmeyi beklememizden pek hoşlanmıyordu. Küçük gri gözleri bize kuşkuyla bakardı. “Bayan Tayler bana ne gönderdi, gösterin bana, gösterin bana!” Çünkü annem ona bereketli bahçesinden sebzeler, hatta çiçekler gönderirdi. Ancak Bay Muirhead çiçeklerin gerekçesini anlamazdı.</p>

      <p class="paragraf-4">Dodd’ların çiftliği Banket istasyonunun yakınındaydı ve dört oğulları vardı. Bayan Dodd, Bayan Matthews gibi cana yakın bir kadındı ancak Bay Dodd zayıf, bilim insanına benzeyen, iyiliksever bir adamdı. Hemen hemen altı yaşından beri asistanlıklarını yapan dört oğluyla birlikte çiftliğinde dolanırdı. Bayan Dodd bir kızı olmasını çok istemişti ama Bay Dodd dördüncüde, “Tatlım, bu kadar yeter, daha fazlasını karşılayamayız,” demişti. Birlikte ziyarete gittiğimiz zaman Harry hemen erkekler çetesinin üyesi oluyordu, ama ben bazen tek başıma gidiyor ve bütün gün verandada Bayan Dodd’la oturuyordum. Bayan Dodd bana neler yaptığımı sorar, şefkatle gülümser ve içini çekerdi - ve bir tane daha küçük reçelli turta, bir dilim kek daha yemem için ısrar ederdi.</p>

      <p class="paragraf-4">Colborne ailesi de istasyona yakın oturuyordu. Bayan Colborne zayıf, sert, ciddi, zeki bir kadındı ve babam onun kendisinde Tanrı korkusu yarattığından yakınırdı. Savunma olarak gülen şişman ve ahmak kocasını korkuttuğu kesindi. Annemle Bayan Colborne, annem ölünceye kadar arkadaş kaldı - yaşantıları yeteneklerini kullanmalarına izin vermeyen iki akıllı kadın. Dick nasıl kardeşimin arkadaşıysa, Anne Colborne da benim arkadaşım olmalıydı, ancak o kibar ve sessiz bir küçük kızdı. Eğer “Tigger” maskesiyle yaşayan üzgün küçük kızla, bütün o itaatkâr tavırların ardında yaşadığından oldukça emin olduğum o korkmuş küçük kız tanışmış olsalardı, muhtemelen iyi anlaşırlardı.</p>

      <p class="paragraf-4">Colborne’larla biz kitap ve dergi alışverişinde bulunurduk.</p>

      <p class="paragraf-4">İki aile birbirinden, günü geçirme ritüelini gerektirecek kadar uzakta oturuyordu. “Gelin, günü beraber geçirelim, yemeğe de kalırsınız.”</p>

      <p class="paragraf-4">Livingstone ailesi, tahta bacağıyla Albay Livingstone, albayın karısı Bayan Livingstone ve albayın oğlu Master Livingstone’dan oluşuyordu. Kristale benzeyen ışıkları ve mesafeleriyle harika bir Umvukwes manzarasına sahip büyük bir taş evde yaşıyorlardı. Bu üç sessiz, kibar insanın her biri, onları donuklaştıran ve yavaşlatan gri havasız, görünmeyen bir zarın içinde yaşıyordu. İngiliz. Bunlar, annemin özlemini duyduğu “iyi” İngilizlerdi ama aslında bu kadarı da fazla, diye düşünüyordu. Oğulları değil ama kadınla adamı <span class="char-style-override-14">The De Wets Come to Kloof Grange</span> adını taşıyan bir hikâyede kullandım.</p>

      <p class="paragraf-4">Shattock’lar, kayalıkların arasından derinden akan ve akıntıya karşı yağmur yağdığı zaman, suyun üç metre yüksekliğinde bir duvardan gürleyerek aktığı bir nehrin kenarında bulunan, begonvillerle kaplı pergolalarla birbirine dantel gibi bağlanan yarım düzine kulübe içeren bir evde oturuyorlardı. Evin her tarafında boğulan bebeğin resimleri asılıydı. Aile payına düşenden çok daha fazla şanssızlık yaşamıştı. Jim ve Nick adlarında iki oğulları vardı. Nick, annesiyle babasının sürekli olarak söylediği gibi, melek kadar güzeldi ve boğulan bebeğe çok benziyordu. Sonradan savaşta öldü. İnce uzun, yanık tenli, huzursuz bir adam olan Leonard Shattock aniden bilharyazdan öldü. Nancy Shattock İngiltere’ye döndü ve bir manastıra kapanıp rahibe oldu. Yaklaşık iki yıl süreyle, Jim’e deli gibi âşıktım. Hayatımda yaşadığım çok az şey, dört çocuk bir sabah nehrin kenarındaki tepeleri aşıp, etraflarından dolanırken, Jim hemen karşımda durup, büyük gri gözlerini ayırmadan bana bakarak, yavaşça, şefkatle ve isteyerek yeni ve bilinçli sol göğsümün üstündeki muslinden kalın kenevir tohumu kabuklarını aldığı zamankinden daha erotik olmuştur. O anda ben de nefes almadan ona bakmıştım.</p>

      <p class="paragraf-4"><span>“Günü birlikte geçirdikten” sonra, geceleyin hayvanlarla dolu çalıların arasından arabayla eve dönüş faslı geliyordu. Birkaç dakikada bir durmamız gerekiyordu çünkü yolda yeşil veya sarı gözler alev alev parlayarak bize bakıyor ve hayvan –antilop, geyik, Afrika ceylanı, vahşi kedi– dönüp çalılıkların arasına kaçınca, lamba gibi aniden sönüyordu. Ya da yol kenarındaki bir ağaç sanki yeşil fenerlerle donatılmış gibi yanıyordu ve dallarına asılı çalılık bebekleri bizim geçip gitmemizi seyrediyorlardı. Bir keresinde zebralar gördüm. Zebraların bölgeden ayrılmış olmaları gerekiyordu ve ben, “Durun, orada bir zebra var,” dediğim zaman, bana, “Saçmalama,” dediler. İşin doğrusu, gördüğüm hayvanlar zebraydı ve arabanın farları üstlerinden geçtikçe, çizgileri parlıyordu. Muhtemelen yalnızca oradan geçiyorlardı ve bütün yeni çiftliklerden uzaklaşarak kuzeye gidiyorlardı. 1992 yılında, çalılıkların ortasında durduğumda, ayağımın dibinde fil dışkısı vardı. “Ah, evet, bir süre önce buradan geçtiler. Anlarsın ya, kuraklık yüzünden.”</span></p>

      <p class="paragraf-4">Watkins’ler de bisikletle gidilebilecek mesafedeydi. O da hayatta kalma mücadelesi veren, güneşten simsiyah olmuş, zayıf, azimli bir adamdı. Bayan Watkins, zayıf, saman sarısı saçlı, mavi gözleri iman gücüyle parlayan bir <span class="char-style-override-14">Christian Scientist</span>’ti.<span class="dipp"><a class="footnote-link" href="#footnote-225-39" id="footnote-225-39-backlink">39</a></span> Sürekli olarak düşük yapıyordu. Ne zaman Bay Watkins, kaygıyla çıldırmış halde annemi arasa, annem oraya gider ve hastasını kan kaybından ölmek üzere, ama ilaç almayı reddederken bulurdu. Hemşire McVeagh saçmalıklara boyun eğmez, onu arabaya bindirir ve onunla birlikte Sinoi’deki hastaneye giderdi. Orada Bayan Watkins’in hayatı kurtarılır ve solgun, anemik bir halde eve dönerdi. Dördü bizim verandada otururdu. Annem sabırlı ve ironik, babam sinirli, Lyall Watkins endişeden perişan halde ve Bayan Watkins buruk bir ifadeyle suçlayarak. “Yapmamalıydın, yapmamalıydın, bu benim dinime aykırı!” “Ama canım, sonuçta hayattasın, yoksa olmazdın,” diyordu annem mantıklı bir şekilde. “Evet, ölebilirdin. Bebeğimiz ne olurdu?” derdi kocası. Bu olay birden fazla kez oldu. Bayan Watkins’ın saman gibi saçlarını, <span class="char-style-override-14">Türkü Söylüyor Otlar</span>’da Mary Turner’da kullandım.</p>

      <p class="paragraf-4">En iyi hatırladığım komşularımız, bizden dört mil uzaklıkta oturan Larter ailesiydi - Cyril Larter ailesi, zira bir kardeş vardı. Cyril Larter kısa boylu, kuvvetli, fırça gibi saçları, soğuk mavi gözleri olan ve alaycı bir gülümsemesiyle dişleri hep görünen bir adamdı. Beni korkutuyordu. Bölgede, hiçbiri kibarlıklarıyla tanınmayan tüm çiftçiler arasında, “yerlilerine” karşı en acımasız davranan kişiydi ve bundan gurur duyuyordu. Her an, işçilerini idare etmesindeki becerisiyle böbürlenebileceği bir olay vardı ve bunları anlatırken, soğuk gözleriyle tepkileri ölçerdi. Sabununu çaldığını itiraf ettirmek için uşağı bütün bir gün boyunca bağlayıp döven ve sonra adam, yasal olarak işçileri sadece polislerin dövebileceğini söyleyerek itiraz edince, onu arabaya bağlayıp Sinoia’daki polis karakoluna kadar koşturan oydu. Babamı şaşırtmak için hep böyle bir hikâye anlatır, sonra arkasına dönüp uzaklaşırken sırıtırdı. Yanında çok eskimiş bir <span class="char-style-override-14">sjambok</span>, yani kırbaç taşırdı. Cyril Larter bir türdü –bir örnekti– bir cinsti. Bu tür insanlar Güney Afrika’nın her tarafına, çiftliklere ve madenlere dağılmışlardı. Kendilerini, siyah işçilerine uyguladıkları sertlikle tanımlarlardı. Utanç duymak akıllarına bile gelmiyordu. Adil olabilirlerdi, şöyle ki, maaşları düzenli olarak ödüyorlardı ve yasalara harfiyen uyuyorlardı. Veya adil olmayabilirlerdi. Ama her durumda acımasızlardı. Muhtemelen çocukluklarında yaşadıkları onları böyle yapmıştı. Bu yalnızca İngiliz değil, Avrupalı türüydü.</p>

      <p class="paragraf-4">Bayan Larter şefkat dolu, sevecen biriydi ve annemle benim geçinemediğimizi fark ettiğinden, beni yatıya - hatta her seferinde birkaç gün kalmaya davet ederdi. Bana büyük bir oda verir ve hiç içeri girmezdi. Annem çocukların mahremiyete ihtiyaç duyduğunu anlamazdı. Gecenin veya günün herhangi bir saatinde hışımla odama girerdi. Bunun için beni merak etmiş olması gerekmiyordu, bir yere giderken de girebilirdi. Odanın ortasında, aklındaki binbir şeyden birini hatırlayıp, kaşlarını çatar ve dururdu. Duvardaki lambada parafin, mumun yanında kibrit var mıydı? O gün çamaşırımı değiştirmiş miydim? Boş yataktaki giysileri eline alır, inceler, özellikle boynuma ve ellerime bakıp, “Mum ışığında okuyarak gözlerini bozacaksın,” der, kaygı ve merak içinde hızla uzaklaşırdı.</p>

      <p class="paragraf-4">Bayan Larter’la ben verandada oturur ve okuduğum kitap hakkında konuşurduk - efkârlı bir halde otururdu, zira eğitimli bir kadın değildi ama öyle olmak isterdi. Bana, yaşıma uygun elbiseler dikerdi. Büyük barajda saatlerce süzülerek, su kuşlarının yanımdaki dalgalarda salınmasını, gökyüzündeki şahinleri izlerken bana asla hayır demez, “Bilharyaz için şebeke suyuna ihtiyaç var,” diyerek bana güvence verirdi. Ve anneme söylemezdi, zira annem muhtemelen çıldırırdı. Bayan Larter son derece iyi biriydi. Mutsuz çocuklar veya gençler, arkadaşlık edebilecekleri Alice Larter’a benzeyen tek bir insan olsa bile hayatta kalabilir. Onu sık sık düşünürüm. Evet, o da yalnızdı, o kadar sevecen biri, acımasız bir adamla evli olunca nasıl yalnız olmasın?</p>

      <p class="paragraf-4">Cyril Larter’lardan bir iki mil uzakta Latty ailesi yaşıyordu. Kadın ince, uzun boylu, narin biriydi, moda dergilerindeki mankenlere benziyordu. Kendi diktiği yeni moda uzun, dalgalanan narin elbiselerden giyerdi. Elbiseleri çoğu zaman karpuz kolluydu ve kolların yarısı elbisenin kumaşından, ama alt yarısı organzeden olup, belirgin sertliği renkli bir kabarcık oluşturarak içinden güzel bir kol görünürdü. Bizim çiftçilerimizi ve eşlerini sıkıcı ve demode bulduğu çok belliydi ama harika partiler veriyor ve hayatımızda duymadığımız yiyecekler ikram ediyordu. Küçük bir bebeği vardı ve bu nedenle ondan uzak duramıyordum. Bebeğe tapıyordum, ölesiye seviyordum, onu kucağıma alıp, sanki –hayır, hayır, kendi bebeğim değil– yine küçük kardeşimmiş gibi sarılmak istiyordum. Bu bebekle ilgili anılarımdan, bebek Harry’ye duyduğum tutkunun şiddetini çıkarabiliyorum. Bütün hayatım boyunca, kollarımın, bebek kucaklama özlemiyle ağrıdığı anlar olmuştur. Bunlar bebek kardeşini isteyen küçük bir kızın kollarıydı. Yetişkin Harry, çocukluğumuzda birbirimize ne kadar düşkün olduğumuzu hatırlamıyor.</p>

      <p class="paragraf-4">Latty çiftliği de talihsiz bir yerdi. Bebeğin ağabeyi çok güzel bir çocuktu ancak şeker hastası olmuştu. “Her an ölebilir!” diye ağlıyordu Bayan Latty, bir yerde, birisinin bir yanıt verebileceğini umarak, peş peşe bütün çiftliklere telefon ettiğinde. Bu, insülin keşfedilmeden hemen önceydi ve çocuk gerçekten de öldü. Kısa bir süre sonra, galiba karasu hummasından Bay Latty de öldü. Bayan Latty İngiltere’ye geri döndü.</p>

      <p class="paragraf-4">Hayatımın bu dönemlerinden, <span class="char-style-override-14">Old John’s Place</span><span class="dipp"><a class="footnote-link" href="#footnote-225-40" id="footnote-225-40-backlink">40</a></span><span class="char-style-override-14">, The New Man</span> ve <span class="char-style-override-14">Getting off the Altitude</span><span class="dipp"><a class="footnote-link" href="#footnote-225-41" id="footnote-225-41-backlink">41</a></span> hikâyeleri çıktı.</p>

      <p class="paragraf-4">Hemen hemen hiçbir ortak noktaları olmayan bu kadar farklı insan, bölgedeki işleri, sosyologların dediği gibi “gayriresmi faaliyetler” şeklinde, verandalarından idare ediyorlardı. Zira bir komşunun bir çit konusundaki suçunu veya orman yangınının yarattığı hasarı tartışmak amacıyla toplantı yapıldığını hiç hatırlamıyorum. Karşılaştıklarında ya da telefonda, politika da konuşulurdu ve konu ya yerli sorunu ya da “Şirket” yani Lonrho olurdu. Çiftliklerin ve madenlerin sahibi şirketti, yani şirket “Büyük İşletme”yi temsil ediyordu ve sosyalistlerin de onların görüşlerini paylaştığını duysalar şaşıracak olan halk şirketten nefret ediyordu. Güney Rodezya’nın bir ucundan diğerine her yerinde, herhangi bir anda, bu konular tartışılıyordu. Ayrıca politik konularda sık sık açık hava toplantıları yapılıyor ve bu toplantılara bölge bütün kuvvetiyle katılıyordu. Banket Belediye Salonu yeterince büyük değildi, bu yüzden ziyaretçi politikacı Dardagan’ın verandasında benzin kutularıyla oluşturulan bir platforma çıkabilirdi ve durup dinleyen 200-300 kişiye hitap edebilirdi. Bu beyaz kalabalığın arka tarafında birkaç yerli olabilirdi ama bu toplantıların onları ilgilendirmemesi gerekiyordu.</p>

      <p class="paragraf-4">Lomagundi’nin milletvekili, Başbakan Coghlan’ın altında koloninin ilk kabinesinde yer alan Binbaşı Lewis Hastings’di. Hastings güzel konuşma yeteneğiyle ün kazanmıştı. Muhtemelen Rupert Brooke’unkilere benzeyen şiirler yazdığı, çoğu da aşk şiiri olduğu için, aşk maceralarıyla da tanınmıştı. Çok yakışıklıydı, aslan gibiydi. Çok şıktı ve hafif bir asker havası taşıyor, ancak bunu dramatik bir etki yaratmak amacıyla kullanıyordu. Kutulardan yapılan platformun üstünde rahat bir şekilde durur, yayınlanabilecek, Latince ve Yunanca kelimelerle süslenmiş konuşmalarla çiftçileri, eşlerini ve çocuklarını eğlendirirdi. Kalabalık kırmızı toprağın üstünde toplanır, erkekler haki giysilerini, kadınlar da en güzel elbiselerini giyerdi. Çocuklar verandada Hastings’in arkasında dururdu ve bu arada öküz arabaları kalabalığın yanından geçerek demiryolu hattına giderdi. Binbaşı Hastings, Yerli Politikası’ndan bahsederdi ama onaylamadığını sanmayın, <span class="char-style-override-14">Volenti non fit injuria</span>, yani, hepimizin bildiği gibi, “Razı olana zarar gelmez,” derdi. Ve herkes gülerdi ancak böyle bir hükümet politikasını onaylamaya ikna edilemeyeceklerini belli ederlerdi. Binbaşı Hastings dinleyicilerini, onları küçümseyemeyecek kadar çok seviyordu, fakat daha az gelen Başbakan Dr. Huggins’in kızgınlığını zorlukla kontrol altına alabildiği gözleniyordu. Tokalaşma ve çocukları sevme meselesinden nefret ediyordu. Binbaşı Hastings bütün bunları parodi şeklinde, gülümsemesiyle hepimizi, tarzını, marifetlerini paylaşmaya davet ederek yapıyordu. Eşler ona nasıl âşık olmasındı? Kızlar da cabasıydı. Bir an bile yakışıksızlık hissetmeden, sadece bir bakışla - hatta belki istemeden, yarı büyümüş bir kıza bir gün onun da sevgi masonluğunun üyesi olacağını vaat eden erkekler vardır. Dr. Huggins’e gelince, bir miting bittiği zaman somurtarak ağır ağır yürür ve ona oy vermemizi talep etmezdi. Ama gene de yıllar yılı başbakan kaldı ve sonunda da Lord Malvern oldu. Hem “Huggins” partisi diye anılan onun partisi değil miydi?</p>

      <p class="paragraf-4">İki okul arasındaki o bir yılda, asıl ait olduğum yer çiftlik olsa da, evden ayrılmaya başladım. Oysa ait olduğum yer çiftlikken, bu büyük bir çelişki değil miydi? Ama gitmek zorundaydım. Sürekli olarak evden kaçma konusunda espriler yapıyordum ve bu espriler bir çözüm önermişti. Ülkenin, günü geçirmeye gitmekten daha da yerleşik bir geleneği sayesinde kurtuldum. İnsanlar, Jane Austen’ın veya Tolstoy’un gayet iyi anlayacağı nedenlerle, birkaç gün, bir iki hafta, bir ay kalmak üzere bir yerlere giderdi. Bunun nedeni yolların kötü olması, eski gıcırdayan arabalar ve tabii, hizmetçilerin olmasıydı. Annemler memnuniyetle gitmeme izin veriyordu ama farklı nedenlerle. Babam, annemle ben didiştiğimiz için giderek daha sinirli hale geliyordu ve annem çocukları için sosyal fırsatların darlığı nedeniyle geceleri uyuyamıyordu.</p>

      <p class="paragraf-4"><span>Bir keresinde aklımdan, yaşadığım bütün yerlerin listesini yapıyordum. O kadar çok taşınmıştım ki, bir süre sonra, sağduyu veya gerçekçi yaklaşımın yalnızca hataya yol açtığını anladım. Bir yerlerde aylarca, hatta yıllarca yaşayabilirsiniz ve sizi etkilemeyebilir, ama başka bir yerde geçireceğiniz bir hafta sonu veya bir gecenin sonunda, bütün varlığınızın kozmik rüzgâra eşdeğer bir şeyle kaplandığını hissedebilirsiniz. Sonunda, yaklaşık 70 yerden oluşan bir liste oluşturdum ve bu listede bir öğleden sonramı geçirdiğim bir veranda yer alırken, sokak kayıtlarında yer alacak kadar uzun süre kaldığım bir ev yoktu. Hayatımın çeşitli dönemlerinde, Marandellas’ta birçok ev tanıdım ancak yalnızca bir tanesini iyi hatırlıyorum. Bizim –ailenin– kardeşimin okulunun yakınındaki ormanlık alanda, yılda iki üç kez kamp kurduğumuz yerden en fazla yedi sekiz mil uzaklıktaydı. Bunu</span> <span class="char-style-override-14">African Laughter</span> <span>hikâyemde anlattım. Bu çiftlik evini, kamp alanına yakın bir yer olarak görmüyordum veya herhangi bir şekilde özdeşleşmemiştim. Çocuklar aynı sokaktaki evleri, hatta aynı evdeki değişik odaları farklı dünyalardan geliyorlarmış gibi değerlendirebilir. Her birinin kendine özgü bir atmosferi - havası, kokusu, ışık dokusu vardır. Bir çocuk yeni bir eve gittiği zaman fark ettiği şeyler, içinde yaşayan yetişkinlerin tanıyamayacağı bir resim oluşturur. Keten elbise kolunun gevşek yeşil dokusu bir gülümseme gibidir, bir köpeğin kulağından sarkan bukleler seni seviyorum der, kızarmış bir boyundaki kırışıklığı dolduran ter dayanılır gibi değildir, oysa yemek masasının etrafındaki porselen sebze tabaklarının canlı tabakaları size belirli bir şekilde davranmanızı emreder gibidir.</span></p>

      <p class="paragraf-4">Ülkenin geri kalanının, “Oradakilerin hepsi çek defterli çiftçi,” diye bahsettiği bölgede bulunan bu evden daha genel bir şekilde bahsetmek güzel - ve yararlı olacak. Burada, en azından herkesin yoksul başladığı Banket’ten oldukça farklı bir toplum yaşıyordu. Bu insanların halleri vakitleri yerindeydi. Birçoğu Hindistan’da tehlike belirtisini görmüş ve buraya yerleşmişti. Atları vardı. Bölgede iki av alanı vardı: Taşocağı - leoparlar. (<span class="char-style-override-14">Leopard George</span> hikâyem, bu av alanlarında anlatılanlarla yazılmıştı.) Ben de, bu bölgede, Banket’te olduğu gibi Nyasaland’li değil, Shoha veya Manika halkından olan hizmetçilerle yapılan aydınlatıcı sohbetleri aktarabilmeliyim. Bembeyaz üniformalar ve beyaz tenis ayakkabıları giyerlerdi. Ben o güne kadar siyah ayaklarda hiç ayakkabı görmemiştim. Adeta sürekli olarak yemek yapıyorlar veya bu yemekleri dağıtıyorlardı çünkü bu evin ritüellerinin merkezinde yemek vardı ve bu ritüel, saat altıda Marie bisküvileriyle birlikte gelen sabah çayıyla başlıyordu. Kahvaltı... Sabah çayı... Öğle yemeği... İkindi çayı, akşam altıda gelen içkilerin yanında çerezler, ünlü akşam içkileri, akşam yemeği. Yemek saatleri din propagandası için uygun fırsatlar oluşturuyordu, zira bu evde, “iyice” pişirilmedikleri sürece sebzeler size zararlıydı, oysa kendi evimde sadece hafifçe haşlanmış sebzelerin sağlıklı olduğu inancı hâkimdi. Her iki diyet de uzmanlar tarafından kesin ve sürekli çözüm olarak tanıtılıyordu, şimdi her yeni diyet de aynı şekilde sunulmuyor mu? Tartışmak, hatta itiraz etmek bile mümkün değildi.</p>

      <p class="paragraf-4">Ev, olağan evler gibiydi, pergolalarla birleştirilmiş çok sayıda kulübeden oluşuyordu. Ancak burada kulübeler kaliteli kiremitlerden yapılmış ve çatıları sazla güzelce kaplanmıştı. Bizim, şimdiden sallanan ve dökülen evimize hiç benzemiyordu. Cilalı yerlerde, bizimkiler kadar kaliteli halılar ve aynı ağır gümüşlerle donatılmış bir yemek masası vardı. Bana iki iri yapılı ve otoriter kadın bakıyordu. Üzerlerinde benim bile ayırt edebileceğim giysiler vardı, çünkü bunlar “İngiliz” giysileriydi, belirli kesimleri olan tüvit, keten ve pamuklu elbiselerin, kendine güvenen pilileri ve düğmeleri oluyordu. Onlarla birlikte, Hint ordusunun eski bir askeri olan yakışıklı, dürüst bir adam yaşıyordu. Ama babamla ortak bir yanları vardı. Adam bir gözlemciydi, izliyordu, her şeyin farkındaydı. Bu kadınlardan birinin kocası mıydı? Kardeşi mi? Merak etmek aklıma bile gelmemişti. Lezbiyen olduklarını sonradan anlamıştım. Adam evde bir konuk gibiydi, bu kadarını anlamıştım ve ona karşı bir yakınlık hissetmiştim. Ama aslında bütün dikkatim kitaplardaydı. Binlerce kitap vardı. Her kulübede özenle yerleştirilmiş kitaplıklar vardı. Bu bir marangozluk başarısıydı zira kulübeler yuvarlaktı. Duvarlar kitaplardan yapılmış gibi görünüyordu. Onlara bir kez baktım ve aklımı, yüreğimi yitirdim. Evdeki kitaplardan bıkmıştım, hepsini ölümüne okumuştum, Dickens, Kipling, Shaw, Wells, Wilde ve diğerlerini, ayrıca her postadan çıkan Birinci Dünya Savaşı’yla ilgili sayısız kitabı bitirmiştim. O yazarların hepsi buralarda bir yerlerdeydiler, fakat parlak kapakların, benim bilmediğim yazarların arasında gölgede kalmışlardı. Nereye baktığımı gören iki kadın benimle ilgilendi. “Aslında yalnızca bir tek gerçek modern yazar var,” dediler. “Ann Bridge. Onunla karşılaştırılınca - diğerlerini boş ver, sana tavsiyemiz bu.” Benim kulübemin, konuk kulübesinin içi de kitaplarla doluydu, ama Ann Bridge’in bütün eserlerini oraya taşımak ve onlara sadık kalacağıma söz vermek zorunda kaldım. O dönemde Marandellas, Güney Rodezya’da, Pekin’de büyükelçilik hayatının hassas ilişkilerini, özellikle çoğu talihsizlikle sonuçlanmış ama metanetle karşılanmış aşk ilişkilerini kronolojik olarak anlatan bir kadının romanlarını okuma talimatı almamın ne kadar olağandışı olduğunu düşünmemiştim. Bu arada, savunmasız bir zihnin telkin çabalarını hoşnutsuzlukla izleyen erkek, elinde tek bir kitapla konuk kulübesine geldi. O da belki ölümsüzlüğe doğru en güçlü dürtü doğrultusunda, gençleri kendi kalıbına sokma ihtiyacı içindeydi.</p>

      <p class="paragraf-4"><span>“Savaştan beri yazılmış kitaplar arasında okunmaya değer tek kitap bu,” dedi. “Başka bir şey okumana gerek yok, bana güvenebilirsin.” Bunu söyleyip bana doğru başını salladı, zoraki ama cana yakın bir şekilde gülümsedi ve bıyıklarını okşayarak kulübeden çıktı. Verdiği kitap, Stapledon’un</span> <span class="char-style-override-14">Last and First Men</span><span class="dipp"><a class="footnote-link" href="#footnote-225-42" id="footnote-225-42-backlink">42</a></span> <span>adlı kitabıydı. Bu kitabı</span> <span class="char-style-override-14">Peking Picnic</span> <span>ve Beverley Nichols, Aldous Huxley, Sholokov, Priestley ve Dornford Yates’in eserleriyle birlikte okudum, zira orada sürekli okudum. Yaptığım tek şey okumaktı. Bütün gün yatağımda yüzüstü yatarak okuyordum. Geceleri de neredeyse sabaha kadar, mumlar birbiri ardına eriyip biterken okumaya devam ediyordum. Gaz lambası yerine mum yakıyordum çünkü daha az ışık veriyordu. Özellikle de Ann Bridge olmayan bir sürü yazarın kitaplarını okuduğum için, o iki iri yapılı kadının bigudileriyle ve özel dikilmiş lacivert saten sabahlıklarıyla gelip bana durmamı emretmelerinden korkuyordum. Gelmiyorlardı. Penceremden gizlice onların pencerelerine baktığımda karanlık olduğunu görüyordum. Ama binbaşının camından, onun robdöşambrıyla, gaz lambasının altında okuduğunu görebiliyordum. Güneş ipeksi gri gökyüzünü yararak, baykuşları ve gece kuşlarını susturarak doğarken orada oluyordu; suçluluk duygusuyla mumu söndürüp, yanan gözlerimi ovuşturarak kahvaltıya kadar uyurken oradaydı. Kahvaltıyı atlamak mümkün değildi çünkü gelişmekte olan bir kız günde beş defa düzgün yemek yemediği takdirde neler olacağını yalnız Tanrı bilebilirdi.</span></p>

      <p class="paragraf-4"><span class="char-style-override-14">Last and First Men</span> kitabının denizleri aşıp o çiftliğe nasıl geldiğini ancak şimdi merak ediyorum. Wells, Stapledon’u tanımıştı. Belki mesele buydu.</p>

      <p class="paragraf-4">Eve döndükten sonra ancak birkaç gün kalabildim, sonra yine kaçtım. Gitmek zorundaydım.</p>

      <p class="paragraf-4">Yine ülkenin doğusuna, Salisbury-Umtali yolu üzerinde bulunan Rusape yakınında bir yere gitmiştim. Çiftçilik yapmıyorlardı. İngiltere’den gelen parayla yaşıyorlardı ancak Marandelles’teki çek defterli çiftçiler düzeyinde oldukları söylenemezdi. Adam savaşa gitmişti, yaralanmıştı ve şimdi emekli maaşı alıyordu. Kadının da kendine ait biraz parası vardı. Bu son derece İngiliz insanlar çok ucuza yaşayabildikleri için Güney Rodezya’daydılar. İngiltere’de sahip olduklarından uzakta olan insanlar arasında hiç kimse Watson’lar kadar az değişemezdi. Bay Watson uzun boylu, omuzları çökmüş, zayıf, sessiz bir adamdı. İnce, uzun bir kafası ve sürekli olarak büyük, kıvrımlı bir pipoyu idare eden kuvvetli, kuşkucu dudakları vardı. Duman yüzünden ve sizi, karısını, her şeyi dikkatle incelediği için gri gözleri yarı yarıya kısılmıştı. Babam ona, Norfolk’lu adam diyordu. Uzaktan akraba oluyorlardı. Bayan Watson şişman, akılsız, sarı saçlı, mavi gözlü, iyi kalpli bir kadındı ve babamın tabiriyle, tipik bir Sakson’du. Savaş sırasında Royal Free Hastanesi’nde annemin altında hemşirelik eğitimi almıştı. Annemin sert ama adil bir amir olduğunu söylerdi. Geçmişte kalan azarlamaları hatırladıkça nefesini çeke çeke gülerdi. Kocası Bob’un, Norfolk’lu adamın zor bir adam, kimsenin inanamayacağı kadar zor bir adam olduğunu söylerken hafifçe gülebilirdi. Bob ve Jean merakımı uyandıran ve hatta, bu iki insanın birbirlerinin hayatını berbat ederek bir ömür geçirmelerini emreden doğanın gizemli talepleri yüzünden beni korkutan bir başka çiftti.</p>

      <p class="paragraf-4">Birbirine bağlanan bir dizi kulübeye alternatif olarak tek bir anabina yapmışlardı. Tuğladan yapılmıştı ve oluklu demirin altında, yan yana üç tane oda ve evin uzunluğu boyunca uzanan bir verandası bulunuyordu. Hayat burada, her türlü bitkinin durduğu veya sallandığı ya da tuğla sütunları sardığı bu verandada geçiyordu. Diğer her yerde olduğu gibi, cana yakın ve girişken köpekler vardı. Her yerde olduğu gibi, dekoratif kediler vardı. Bayan Watson kedi seviyordu, Bay Watson köpek. Bay Watson’un köpeği, Alman kurduydu ve yavruları vardı. Bu köpekleri, <span class="char-style-override-14">The Story of Two Dogs</span><span class="dipp"><a class="footnote-link" href="#footnote-225-43" id="footnote-225-43-backlink">43</a></span> adlı eserimde anlattım. Köpeğim Bill’i ilk kez burada gördüm, evin arkasındaki alanda koşuşturuyor, dolunayın ve yavru köpek olmanın getirdiği mutlulukla hoplayıp zıplıyordu. Bu alan gerçek bir çiftliğe uygun, aralarında Joan’un sağdığı ev ineğinin yaşadığı ahırın da bulunduğu her türlü farklı binanın arasındaydı. Joan bu ineği kocasının sağmasına izin vermezdi çünkü elleri çok sarsaktı ve inek hep sinirleniyordu. Bunu –sık sık– söylediği zaman, Bob hiçbir şey söylemiyordu, ama yalnızca dişleriyle piposunun sapını tutuyor ve sessizce gülüyordu.</p>

      <p class="paragraf-4">İnek olması, mekândan hiçbir zaman ayrılamamaları anlamına geliyordu. Yalnızca bir tek “çocuk” genel hizmetçi vardı ve inek konusunda ona güvenmiyorlardı. Ayrıca yoksullardı, soylu yoksullardı, azıcık gelirlerinin tutsaklarıydılar. Bay Watson neredeyse bütün gün evin dışındaydı, peşinden itaatkâr bir şekilde gelen köpeklerle birlikte ormanlık alanda dolaşıyordu. Bayan Watson evde kalıyor ve çoğu zaman ağlıyordu. Onun dışında yemek yapıyor, çiçeklerine bakıyor ve dikiş dikiyordu. Koloniye bir sandık dolusu Liberty emprimesiyle gelmişti. Aynen annem gibi. “Britanya İmparatorluğu Tarihinin Son Aşamasında Liberty Emprimelerinin Rolü” konusunda bir tez yazılabilir mi? Annemin zevki çarpıcı ve belirgin desenlerdi. Oysa Joan hasır şapkaları küçük çiçekli parçalarla kaplar, boynuna küçük gül ve mavi çiçekler sarar ve yatağa, kenarları dantelli bezelye rengi tonlarında Liberty patiskasından bol geceliğini giyerek pespembe bir halde, içini çekerek yatardı.</p>

      <p class="paragraf-4">“Bunların hepsi parça kumaş,” diye anlatırdı bana gururla. “Bütün indirimlere gittim. Hiç kaçırmadım.” Kreton kaplı kanepesine oturur, bacaklarını ayırıp, kucağında çiçekli parçalara yer açardı. Bir metre ondan, 75 santim bundan. Hâlâ on yıl önce telaşlı bir satıcı kızın katladığı gibi duran bir parçayı eline alıp, sanki hiç almaya niyeti yokmuşçasına pırlantaları inceleyen bir zengin kadın gibi bakıp, oyunda taş fırlatırmış gibi bir hareketle bir iskemlenin üstüne atıveriyordu. “Bunlar bana olmaz. Giderken sana bir iki parça vereyim de kendine küçük ve güzel bir bluz dikersin.”</p>

      <p class="paragraf-4">Ben de Bob kadar evin dışındaydım. Kendi çiftliğimizde yaptığım gibi, hiç kimseyi görmeden saatlerce tek başıma yürürdüm. Buradaki bozkır bizimkinden farklıydı. Birkaç ağaç, çoğunlukla uzun bayırlardan oluşuyordu. “Kent gibi,” derdi Joan, sürgün veya Bob yüzünden kızarmış olan gözleri o anda dolarak.</p>

      <p class="paragraf-4"><span>Topraktan kısa çimler fışkırıyordu ve başımın üstünde kuşlar uçuşuyor, avazları çıktığı kadar bağırarak ötüyorlardı. Siz yürüdükçe küçük hayvanlar uzaklaşıyordu ve neredeyse kedi büyüklüğünde bir yavru antilop buldum, annesi tarafından bir çalılığın altına bırakılmıştı ve güvende olmak için sırtını bir kayaya dayamıştı. Annesi belki de beni görünce gizlenmişti ve benim gitmemi bekliyordu. Ancak geniş otların arasında onu göremiyordum. Bir gün de, şahinlerin yuvalarını yaptığı kayalık burundan aşağıya inen bayırın üst kısmında bir kaynak buldum. Önce göremedim. Kısa çimler nemliydi... Sonra ıslak ve çamurlu hale geldi... Sonra ayaklarım şap şap suların içinde kaldı... Sonunda ayak bileklerime kadar suya battım. Dikkatle suyun içinde ilerlerken, düz bir granit parçasının yanında yüzeyde bir kabarcıklanma hareketi gördüm. Su, kayanın altında yavaşça aktığı yerde, çimlerin arasında bulunan beyaz temiz kumların üstünde desenler oluşturmuştu. Burada bir kaynak vardı. Metreler boyunca otlar sırılsıklamdı. Daireler çizerek on metre yürüdükten sonra suyun otların altından gizlice bayırdan aşağıya aktığını fark ettim. Sonra otların üzerinden aştığı bir dere gördüm. Bu dere akan suyla birleşiyor ve beyaz çakıllardan oluşan bir yataktan akan bir çaya dönüşüyordu. Ancak bir süre sonra gerçek bir akarsu haline geldi. Taşların üzerinden hızla akan bu akarsu, bayırdan inerken, her birkaç santimde bir genişlemeye ve derinleşmeye başladı. Ben akarsuyu takip ederken, güneş sırtıma vuruyordu ve ıslak çim kokusu beni yarı sarhoş etmişti. Akarsu bir grup musasa ağacının içinden geçerek, düzlükteki bir başka yüksek çimlik alandan gelen bir çayla birleşti ve gürültüyle, coşkuyla kayaların arasından akan bir nehre dönüştü. Hızlı ya da yavaş, bu şekilde akarak başka nehirlerle birleşecek ve sonunda Hint Okyanusu’na dökülecekti.</span></p>

      <p class="paragraf-4">Joan’a bu olayı anlatınca, içini çekti ve “Sence oralarda tek başına?..” dedi. Bu, annemin de hatırladığında söylediği gibi, “Senin gibi beyaz bir kızın çalıların arasında tek başına koşturarak bir kaffir tarafından tecavüze uğrama riskini alması doğru mu?” anlamına geliyordu. Hiç dikkate almadım. Sanırım, hiç kimse tecavüze uğramamıştı. Geçenlerde bana Matabeleland’da dul kalan ve küçük kızıyla, kapıları, pencereleri gece gündüz hep açık olan çiftliğinde tek başına çiftçilik yapan genç bir kadından bahsettiler. Bob, Joan’ın ağlamaklı itirazlarını duyunca, ters bir şekilde, “Tabii, gitmeli. Ben küçükken sürekli olarak tek başıma dışarılardaydım. Hem de Norwich yakınlarında,” dedi bana - ancak içimden söylemesini istediğim şekilde, kendisinin de kaynağı bulduğunu, ne kadar güzel olduğunu bildiğini, benimle birlikte kaynağı görmeye geleceğini ve sonra beni de o uzun, sessiz yürüyüşlerinden birine çıkaracağını eklemedi. Zaten beni hiçbir zaman davet etmedi. Onun tarzı değildi. Muhtemelen ne kadar soğuk ve kibirli göründüğünü bilmiyordu. Joan’ın mavi gözleri doldu ve yalvarırcasına bana baktı... Ne kadar kaba olduğunu görüyor musun?</p>

      <p class="paragraf-4">Joan bana bir şeyler yaptırmaktan mutlu oluyordu. Yakındaki çiftliğe yürüyüp bir yemek tarifi almam veya hediye olarak meyve götürmem onu memnun ediyordu. Köpekleri beslemem, kulübelerini temizlemem, inekler konusunda yardım etmem onu mutlu ediyordu. Ama en güzeli bana sebze bahçesine gitmemi söylediği zamandı.</p>

      <p class="paragraf-4"><span>Kilerdeki kancalardan bitki kokan iki büyük sepet aldım ve tek başıma en ön tarafından yürümeye başladım. Köpekler hep Bob’la gidiyordu. Musasa ağaçlarının arasından geçen yaklaşık bir mil dolambaçlı, kumlu bir yoldu. Bahçeye giden yolun yarısında, ağaçlardan 100 metre uzakta pitonların yaşadığı granit bloklar bulunuyordu. Bob’la birlikteyken bu kayaların yakınına geldiğimizde köpekler yanımıza çağrılırdı, Bob tüfeğini dirseğinde hazır tutardı ve “Pitonlar atlar kadar hızlı hareket edebilir,” derdi. “En sevdikleri şey köpekler. İki yıl önce zavallı Wolf’u bir piton aldı.” Bu netameli öbeğin yanından geçerken hep yavaş yavaş yürür, dikkatle pitonu arardım. Onu bir kere gördüm, o gri kıvrım alacalı aydınlıkta kıpırdamadan yatıyordu ve kolaylıkla granitle karıştırılabilirdi. Ayaklarım beni bir korku spazmıyla olabildiğince hızlı bir şekilde bahçeye götürdü ancak yine bu yoldan dönmem gerekiyordu ve piton artık orada olduğumu biliyordu, belki... Bu çok leziz bir korkuydu çünkü pitonun benimle ilgilendiğini sanmıyordum. Bizim çiftliğimizde de pitonlar vardı ve onları sık sık görüyorduk. Ama otların arasında hızla ilerleyen bir yılan tarafından hiç kovalanmamıştım. Hep olabildiğince hızlı bir şekilde yoldan kayıp giderlerdi.</span></p>

      <p class="paragraf-4">Bahçeye ulaşmadan durdum ve şifalı bitkiler, domatesler, temiz bezelye kokusuna bulanmış havayı kokladım. Bahçe iki dönümdü ve antilopların girmesini engellemek için etrafı çitle çevrilmişti ama babunlar bazen giriyor, patlıcanları, yeşil biberleri etrafa saçıyor ve patatesleri kazdıkları yerlerde çukurlar açıyorlardı. Domateslerin yaydığı keskin koku başımı döndürüyordu. Metrelerce uzunlukta bir sıra domates, insan boyunda bitkiler, yeşil domateslerle, sarı domateslerle, bazen acı sos için toplamak zorunda olduğum kırmızı çizgili yeşil domateslerle dolu - ve o kadar çok olgun domates vardı ki yarısını bile toplama ümidim yoktu. Sepetleri bu aşırı olgunlaşmış, ağır, aromatik kırmızı domateslerle doldurdum, şifalı bitkilerle dopdolu olan yataklardan dağ kekiği ve maydanoz demetleri koparıp ekledim ve kapıyı dikkatle kapatarak dışarı çıktım. Ben ayrılınca, benim gitmemi bekleyen kuşlar ağaçlardan, hatta gökyüzünden indiler ve hepsi kendi dillerinde ziyafetlerini böldüğümü belirttiler. Domateslerin bazıları kuşların gagalarıyla oyulmuştu, bezelye kabukları açılmıştı ve yollarda açık yeşil bezelyeler yuvarlanıyordu. Joan, “Biz bunları kendimiz için yetiştirmiyoruz, biz hayırsever bir kurumuz,” Bob ise, “Kuşlarla hayvanların da yaşaması gerekiyor,” diyordu.</p>

      <p class="paragraf-4">O uzun patikada yavaşça yürürken sıcaklığı iyice hissettim. Domatesler de kollarımda ağırlık yapıyordu. Bu kez pitonun bölgesinden geçerken koşmadım ama beni yakalamaya gelip gelmediğini anlamak için, otlarda dalgalanma olup olmadığına baktım. Yavaşça yoluma devam ettim, kuşları, Afrika’nın kuşlarını, özellikle güvercinleri dinledim. Onların hafif, uykulu sesleri insanı baştan çıkararak hayal kurmaya ve özleme zorluyordu.</p>

      <p class="paragraf-4">Sepetleri mutfak masasının üstüne yan yana koydum ve sonra filtreden geçen soğuk sudan birkaç bardak içtim. “Öğle yemeği için bize yalnızca biraz çorba yap,” diye seslendi Joan verandada uzandığı şezlongundan. Yanındaki şezlonga ise kediler doluşmuştu. Bizimkinin aynısı olan –o zamanlar herkesinkinin aynısı olan– Carron Dover ocağın ızgarasını odunla doldurdum. Odunları hava için yeterince yer bırakacak şekilde dizdim. Kısa bir süre sonra ateş yandı. Ocağın üstündeki kancalardan birinden, ne kadar yıkanırsa yıkansın daima ot kokan devasa siyah demir tencereyi indirdim. Tencerenin içine sepetlerdeki domatesleri boşalttım. Herhalde on kilodan fazla domates vardı. Tencereyi ateşin üstüne yerleştirdim ve verandaya geri dönüp oturdum. Bacaklarımı salladım, gezinen kümes hayvanlarını, köpekleri, oraya geldikleri zaman, hayatları köpeklerinkine paralel olan ve birbirlerine dikkat etmeyen kedileri seyrettim. Kedilerin kendi koltukları, yerleri, otları vardı ve günün uzun sıcaklığını buralarda geçirirlerdi. Köpekler verandada oradan oraya devriliyordu ama asla eve girmiyorlardı, zira ev Joan’ın ve kedilerin mekânıydı.</p>

      <p class="paragraf-4">Yaklaşık bir saat sonra tencereyi ocağın üstünden aldım. Şimdi yavaşça kaynayan kırmızı bir püreyle doluydu. Bir yandan, bir elimdeki tahta kaşıkla karıştırırken, diğer taraftan diğer elimdeki gümüş kaşıkla kabuk parçalarını temizledim. Bu ağır ve eğlenceli bir süreçti. Bütün küçük pembe kabuk topakları çıkarılınca, tuz, biber, bir avuç dağ kekiği ve yaklaşık bir litre sarı krema ekleniyordu. Bu karışım bir saat daha yavaş yavaş kaynayacaktı.</p>

      <p class="paragraf-4">Sonra öğle yemeği. Tabaklar dolusu kırmızımsı kokulu karışım, kokusu başınızı döndürüyor. Benim yaptığıma yemek değil, yutmak denilebilirdi. Bir yandan da artık yüzlerce kuşun kovalardan su içtiği veya yatakların arasındaki tozları havalandırdığı sebze bahçesini düşünüyordum. Güvercinlerin ağır ağır, uzun uzun ötmesi, domatesin kokusu, piton - bunların hepsi tadın bir parçası olmuştu.</p>

      <p class="paragraf-4">Domates çorbası böyle yapılır. Daha azına asla razı olmayın.</p>

      <p class="paragraf-4">Ah evet, hoş bir anı, hoş bir yalan anı, her şeyin en önemli kısımlarını, bu durumda en eğlenceli olanları, kristal kaynakları, pitonları, sebze çorbasını, güvercinlerin uyuşukluğunu, kedilerin elimin altında güvenle yuvarlanmasını seçtim...</p>

      <p class="paragraf-4">Ancak gerçek beni zorluyor...</p>

      <p class="paragraf-4">Bu evlilik savaşına kayıtsız veya duyarsız kalmadım ve son derece tembellikle geçiyormuş gibi anlattığım anların çoğunda (aslında öyleydi) ateşli ve aptalca bir duygusallık içindeydim. Bu da çok tuhaf bir durumdu. Evde, annemin kurbanı olduğuna karar verdiğim babamla özdeşleşiyordum, ama burada özdeşleşmeyi tersine çevirdim ve Bob’a karşı Joan’la ittifak yaptım. Ne kadar zalim bir canavar! Joan’a ne kadar kötü davranıyordu! Joan ağladığı zaman –ve günün neredeyse yarısı böyle geçiyordu– onu, erkeklerin kalın kafalı duyarsızlığı konusunda birçok ünlem ile rahatlatmaya çalışıyordum ama sonunda ne Joan’a, ne de kendime bir saniye tahammül edemeyecek hale geliyor ve çalılıklara kaçıyordum, ki evde de böyle yapıyordum. Bob yemeğe eve geldiği, sessizce oturup, önüne ne konursa onu yediği ve bu arada Joan’ın bana yaptığı işaretleri, uyarıları ve şikâyetleri göz ardı ettiği zaman, öfkeli ve suçlayıcı gözlerle ona dik dik bakıyordum. Sonra Joan’la ben, kadınca duyarlılık ittifakı içinde, verandanın bir ucunda otururken, Bob diğer ucuna oturup sigara içer, İngiltere’den gelen, çoğu çiftçilikle ilgili her türlü dergiyi okurdu. Ona uzun, ağır, buruk, alaycı bakışlar fırlatır, kabalığı hakkında alçak sesle kıs kıs güler ve feryat ederdik. Bob bizden sıkılıp, çok sıcak olmasına rağmen, köpeklerle çalılıklara gidince, arkasında yüksek sesle koro halinde söylenen yakınmalar ve suçlamalar bırakırdı.</p>

      <p class="paragraf-4">Ben gidince Bob mutlu olmuş olmalıydı. Eşit koşullardaki evlilik savaşı artık olağan düzeyinde devam edebilirdi. Annemlere eski arkadaşlarını, Bob’un duyarsızlığını, Joan’ın çektiklerini, her şeyin ne kadar berbat olduğunu anlatmayı sabırsızlıkla bekliyordum. Annemle babam önce sessiz kaldı ve sonra Bob’la Joan’ın yıllardır evliliklerini idare ettiğini ve belki de tarzlarının böyle olduğunu belirttiler.</p>

      <p class="paragraf-4"><span>Ben bu felsefeyi dinlemek için yanlış yaştaydım. O günlerde insanlar boşanmazdı. Boşansalar bile büyük bir skandal ve rezalet olurdu. Bob’la Joan boşanamıyordu çünkü birbirlerinin küçük gelirlerine ihtiyaçları vardı. Biri içini çekerken, sıkıntı yaşarken ve yanlış anlaşılırken, diğerinin gururla yalnız kalıp yanlış anlaşılması, benim katlanabileceğim bir şey değildi. Joan’la Bob’un, uyumsuz Cyril’le Alice’in mutsuzlukları için gizlice öfkeli gözyaşları döktüm.</span></p>

      <p class="paragraf-4">Yeni okuluma kalkan ve siper olarak yanımda götürdüğüm şeyler hayvanlar, kuşlar, çalılık hakkındaki düşüncelerdi. Ne kadar sürmüştü? Okullar arasındaki boşluk sonsuz gibi görünüyordu ama şimdiden çocuk zamanının sonsuzluğuna korkuyla, çekinerek, dehşetle dönüp bakıyordum. Bunlara nasıl dayanmıştım? (Herhangi bir çocuk nasıl dayanır?) Daha da kötüsü - bataklığa saplanmama ne engel olacaktı? Bu korkuyu yıllarca içimde taşıdım. Bir yıl süreyle kız lisesinde okudum ve gerçekten uzun bir süreydi, daha doğrusu, “Hakikaten yalnızca bir yıl mıydı?”</p>

      <p class="paragraf-4">Burası manastırdan sonra gerçekten şok etkisi yaratmıştı, çünkü hava rüzgârlı ve serindi. Din, her duvarda değil, her köşedeydi, koridorlarda, rahibelerin cüppelerinin hışırtılarında, şapelde şarkı söylerken duyulan seslerinde... Bu sesler pazar günleri kilise ayinine dönüşüyordu. Kiliseye ikişerli sıralar, uzun kuyruklar halinde, sokakların kenarından, cakaranda ağaçlarının altından, lacivert serj ceketlerimizle, beyaz ütülü gömleklerimizle, bu kez mavi-yeşil kurdeleli beyaz hasır şapkalarımızla sıcaktan ölerek götürülüyorduk. Manastırda her yemek Latince söylenen uzun bir şükran duasıyla başlardı ve dualar günü noktalardı.</p>

      <p class="paragraf-4"><span>Kız lisesinde, manastır gibi, sabahçı kızlar ve yatılılar vardı ama aralarında çok fazla fark yok gibiydi. Yatılılar için dört tane yurt vardı. Çoğu, okula ilk defa yedi yaşında, çiftliklerden, küçük kasabalardan gönderilmişti. Onlarda kibarlıktan eser olmayacağını sanırdınız; öyle ya, manastıra devlet okulunun bayağılıklarından kaçmak için gönderilmemiş miydim? O zaman da, sonradan değerlendirdiğim kadarıyla da, fazla fark görünmüyordu. Her iki okulda da, öğrencilerin anne babaları, ekonomik kriz nedeniyle sıkıntıda oldukları için hükümet bürolarına gidip yalvarıp yakarmış, kızlarının ücretsiz okula alınmalarını yoksa hiç okula gidemeyeceklerini söyleyerek ağlamışlardı. Burslu öğrenci çoktu, ben de onlardan biriydim.</span></p>

      <p class="paragraf-4"><span>Benim bulunduğum yurda, “halleri” kötü olan bir grup kız egemen olmuştu. Bunu biliyorduk çünkü yurt müdürü bize devamlı olarak söylüyordu. “Memleketten” yeni gelmişti ve oraya geri dönecekti. Onlar basit insanlardı, diyordu ve okulu bitirip koyunlarla keçiler ayrıldığı zaman, basit kızlar ya dükkân tezgâhtarı ya da sinema görevlileri olacaklardı. Annemin iyi ve o kadar iyi olmayan, basit insanlarla meşgul olmasının benim üzerimde, yurt müdürünün uyarılarını yalnızca saçmalık olarak görecek kadar az etki yaratması en azından ilginçti. Koloninin demokratik ruhu onun için çok fazlaydı (Tabii, beyazlar açısından demokratik). Örneğin, o dönemde –koloninin başladığı zamandan itibaren– iyi durumdaki çiftçilerin, pazar günleri herkesin, çiftlik yardımcılarının, tamirhanedeki teknisyenlerin, karakoldaki polislerin, debelenen çiftçilerin davet edildiği bir açık gün yapılması olağan bir şeydi. Kasabalar çoktan züppeleşmişti ve daha da beter olacaktı.</span></p>

      <p class="paragraf-4">Bu basit kızlar –yedi sekiz veya daha fazlaydılar– her yere grup halinde, gürültülü, saygısız, kendilerine güvenen ve diğer herkese, özellikle yüksek sesle konuşan kibirli yurt müdürüne karşı kayıtsız şekilde gidiyorlardı. Maceraları takdir ediliyordu ve bunların hepsi oğlanlarla ilgiliydi. Uzun bacaklı, pis kokulu, toy, sırık gibi, aynen kardeşimin akranlarıyla birlikteyken davrandığı gibi gürültücü, kaba, alaycı magandalarla dolu kardeş okulumuz Prince Edward Lisesi’yle herhangi bir şekilde ilişki kurmamız yasaktı. Oğlanların kendilerinden çok, oğlanlarla ilgili macera öyküleri bizi etkiliyordu. Bize örnek olanlar, kilisede, sokakta sıralar halinde yürürken karşılaştığımızda oğlanlara notlar veriyorlardı. Ayrıca geceleri pencerelerden dışarı kaçıp, çalıların arasından gizlice geçerek oğlanlarla buluştuklarını, hatta sinemaya bile gittiklerini iddia ediyorlardı. Bu son övünmenin yalan olduğu ortaya çıktı çünkü küçük bir kasaba olan Salisbury’de, her kaçak biri tarafından mutlaka görülürdü. Önemli değildi, burası her yerde bulunan kız okulları gibiydi. Moda dergileri elden ele dolaşıyordu. Kızlar birbirlerine, pornografi resimleri gibi film yıldızlarının fotoğraflarını veriyorlardı. Işıklar söndükten sonraki ziyafetler –koyulaştırılmış sütle sardalye veya reçelle tütsülenmiş et– ebeveynleri dehşete düşürecek kadar korkunç olmalıydı. Bu gece ziyafetleri sanki her gün oluyormuş gibi böbürlenilerek anlatılıyordu ama gerçekte o kadar da sık değillerdi, tıpkı oğlanlarla ilgili hikâyeler gibi. Kötü halli egemen grup sınıfın sonuncuları olmaktan gurur duyuyordu ama peşlerinden giden pek yoktu. Sınıfta başarılı olmak hiç de kötü sayılmıyordu.</p>

      <p class="paragraf-4">Biraz kabadayılık oluyordu. Gönül ilişkileri film tadındaydı. Benden büyük bir kız, aklımı çelerek beni bir balkona çıkardı. Önce ne için çıkardığını anlayamadım ve filmlerdeki âşıklar gibi, Ronald Colman gibi davrandım. Alçak ve heyecanlı bir sesle benim çok güzel olduğumu, saçlarımın şöyle güzel olduğunu söyledi, “Seni seviyorum, beni seviyor musun?” dedi. Utanmıştım. Çiftlerin birbirlerinden “hoşlandıkları” biliniyordu. “Betty ve Barbara birbirlerinden hoşlanıyorlar, değil mi?” Birbirlerine sarılarak merdivenlere oturuyorlar, bebek diliyle konuşuyorlardı. Buna lezbiyenlik demek kimsenin aklına gelmiyordu. “Tigger” tatilde bunu annesiyle babasına, espri olarak anlattığında, annem endişelendi ve yurt müdürünü uyaracağını belirtti ama babam saçmalamamasını söyledi.</p>

      <p class="paragraf-4">Bir dönem bir Yurt dergisi yarattım, düzenledim ve çoğunu yazdım. Bir sosyal sütun ile, göze çarpan veya ünlü insanlarla ilgili dizeler vardı. Sayfalar prova baskı olarak yurtta dolaşıyordu. Daha büyük kızlardan oluşan bir heyet gelip, şunu veya bunu silmemi istediler. “Yurt müdürünün bunu bilmesini istemeyiz, değil mi?” Çok şaşırmıştım. Dehşete kapılmıştım. Hepsi gerçekti, gerçeklerin hakları vardı, gerçeklerin anlatılması gerekiyordu... Ama işaretli kısımları çıkardım. Bu benim ilk sansür deneyimimdi. Tiranlık galip gelmişti.</p>

      <p class="paragraf-4">Dönüp arkaya baktığımda <span class="char-style-override-14">gördüğüm</span> şey, çalışkan, hep meşgul, kurallara uymaya hazır, sevilmek için çabalayan, diğerleri gibi yakın bir arkadaşı olsun isteyen bir kız. Ancak en iyi yanlarınızı, yani çiftliğin yarattığı kişiliğinizi paylaşamazsanız, insan sizinle nasıl yakın arkadaş olur. Burada konuşabileceğim bir kişi bile yoktu.</p>

      <p class="paragraf-4">Kendimi şimdi o ya da bu sahneye yerleştirdiğim zaman hissettiklerim, acı bir yalnızlık, soyutlanmışlık ve kaygı. Ben savunulan bir gözlem karakoluydum. Kısacası kendimi, soğuk havanın yumuşak tenimizde o kadar acımasızca esmediği bir grupta, ailede veya çetede bir yer edininceye kadar, herkes gibi hissediyordum. Bu zor zamanlarda bana hep “Tigger” destek oldu. Kızları ve öğretmenleri güldürüyordum. Öğretmenler her bakımdan rahibelerden çok farklıydı. Hemen hepsi İngiliz’di ve evlenene kadar bir iki yıl için öğretmenlik yapıyorlardı. Çiftçilerin eşleri, evlilik ajansı işlettiklerine dair espriler yapıyorlardı, çünkü dadıları ve yardımcıları bir yıl içinde evleniyordu ve burada da durum aynıydı. Bu genç kadınlar gerçekçiydiler ve durumlarını net olarak biliyorlardı, bize müfredattan çok fazlasını öğrettiler çünkü hepsi neden kaçtıklarını anlatıyordu; tıpkı daha sonra okuduğum, Orwell’in, Patrick Hamilton’un kitaplarında anlattığı, işsizlikten, yardımlardan ve kirli, zevksiz, kasvetli, çirkin, iç karartan İngiltere’den uzaklaşabilmek için Avusturalya, Kanada, Afrika, nereye olursa gitmek için evlerini terk eden insanlar gibi... Ama bunların hepsini kaçan genç öğrencilerden zaten dinlemiştim.</p>

      <p class="paragraf-4">Bazen koca bulamıyorlardı. Bir tane pek genç olmayan, belki 40 ya da 50 yaşlarında, saçları ağarmış zayıf bir kadın vardı. Hep düz yürüyüş ayakkabıları ve kalın çoraplar giyerdi. Tarih dersi veriyordu. Sınıfın dışında onun ayak seslerini duyduğumuz zaman, kötü tavırlı kızlar dahil herkes donakalırdı. Neden? Bize hiç vurmazdı, hatta vurmakla tehdit bile etmezdi. Sorun kişiliği, aşağılayıcı, alaycı, öfkeli kişiliğiydi. Elinde cetveliyle ayakta durur, gözlerini kötü tavırlı kızlara dikerdi. Önce birine, sonra başkasına bakar, sakin bir şekilde, ayak takımı olduklarını, işe yaramaz olduklarını, akıllı olduklarını sandıklarını ama bunun yalnızca eğitimli birine ne kadar aptal göründüklerini anlamamalarından kaynaklandığını söylerdi. Soğuk gözleri sonra yavaşça, ağır ağır bir kızdan diğerine gezinir, bütün sınıfı dolaşırdı. Sonra cetvelini masasının üstüne bırakır ve derse başlardı. O yıl bize Antik Dönem ya da İlkçağ tarihi diye bir şey öğretiyordu. Bize yazmamız gereken cümleler dikte ederek öğretirdi. Annem bana arkeoloji dergileri gönderiyordu, çünkü arkeoloji altın çağını yaşıyordu. Öğretmen dergileri elimden aldı ve gelecek ders bana iade edeceğini söyledi. Gerçekten de etti ve “Dergilerden resim kesip çalışma defterine yapıştırabilirsin. Sonra diğer kızlara da göster. Belki biriniz veya ikiniz yararlanabilir,” dedi.</p>

      <p class="paragraf-4"><span>Dönemin sonunda ben 100 üzerinden 100 aldım, çünkü her şeyi ezberlemiştim. Ve bir ay içinde hepsini unuttum. Sınav yeteneğimi annemden almıştım. Annem ısrarla, “Hep birinci oluyordum çünkü hafızam çok iyiydi. Sen de tıpkı bana benziyorsun,” diyordu. Çok sık</span> <span class="char-style-override-14">tıpkı bana benziyorsun</span> <span>demesi beni öfkeden deliye döndürüyordu.</span></p>

      <p class="paragraf-4">Bu öğretmen bir dönem İngiliz Edebiyatı dersi verdi ve ben, onun öğretim teknikleri hakkında bir kompozisyon yazdım, daha doğrusu “Tigger” yazdı. Komik olduğu için beğeneceğini sanmıştım ancak beni yanına çağırdı ve karşısında durdurup, beni o diliyle azarladı. Kendimi akıllı sanıyordum, değil mi? Ama gerçekten akıllı insanlarla karşılaştırıldığımda, bir hiçtim. Titriyordum. Adalet ve Gerçek hakkında bir şeyler mırıldanabilirdim - zira nesiller boyunca kızları korkutmamış mıydı ve bunu sağlamak için elinden geleni yapmamış mıydı? Ancak ben asık suratlı bir korkaktım. Dışarıda kızlar öğretmenin neler söylediğini duymak için bekliyordu ve ben onun suratına şunları, bunları söyledim diye övündüm. Tiranların yanında tebaalar böyledir.</p>

      <p class="paragraf-4"><span>Hâlâ piyano çalıyordum ve artık günde birkaç saat çalışıyordum. Çoğunlukla notalar ve egzersizler. İlahilere veya Yurt Meclisi’ne her zaman bir öğrenci piyano çalarak eşlik ediyordu. Bana geldiler ve her zaman çalan kızın hasta olduğunu, bu nedenle benim çalmam gerektiğini söylediler. Korku ve panik. Yapamayacağımdan değildi: Müzik öğretmeni basla tizi uyumlu hale getirmenin ne kadar kolay olduğunu gösterdi. Anlaşılan kolaydı - bak, yapabiliyorsun, değil mi? Bu kadar büyütecek ne var? Ancak zamanı gelince sadece melodiyi çaldım. Ellerimi kesinlikle birbirine uyduramadım. İşte onu yapamıyorum, yapamıyorum... Sanki ellerim bir dil gibi tekliyordu.</span></p>

      <p class="paragraf-4">Dönem konserinin sonunda yapılan “esprilerden” biri benim ilahilere eşlik ettiğim ancak yalnızca bir elimi kullandığım hakkındaydı. Rezil olmuştum. Bu başarısızlık yüzünden, sınıfta birinci olmak ve akıllı Tigger Tayler olmanın hiç önemi yoktu. Piyanoyu bıraktım, öylece, aynen dini bıraktığım gibi, yıllarca pahalı dersler aldıktan sonra. O kadar.</p>

      <p class="paragraf-4">Bir sabah dersteyken dışarı çıkarıldım. Şık şehir şapkası, eldivenleri ve güzel elbisesiyle verandada annem duruyordu. “Babanda şeker çıktı,” diye açıkladı. Sonra dramatik bir şekilde sesini alçaltarak, “Her an ölebilir,” dedi. Annem uygun bir cevap beklerken, ben ona bakakaldım. Sorun, yarattığı dramdaydı. Onun her zaman teatral olan açıklamalarına tepki vermeyi uzun zaman önce bırakmıştım. Bunlara katlanamıyordum.</p>

      <p class="paragraf-4">Ben hiçbir şey söylemediğim için, annem arkasını döndü ve kapının kulpuna sıkıca sarılan çok zayıf bir adamın oturduğu eski arabaya yöneldi. Babam neredeydi? Bu soruyu neredeyse soracaktım ama sormadım. Yardım etmesi için ona baktım, bugüne kadar beni hiç yarı yolda bırakmamıştı ama yaşlanmış, solmuş ve hasta gözleri beni görmemiş gibiydi.</p>

      <p class="paragraf-4">“Baban çok hasta. Günde üç kere insülin alması gerekiyor,” diye açıklayan annem, arka koltuğa, babamın yanına oturdu. Arabayı komşulardan biri sürüyordu. Araba cakarandaların altında ilerledi. Ben orada öylece kalakaldım. Her zamanki gibi, düzgün bir cevap vermeyi başaramamıştım. Doğru şeyi şimdi söylemek istiyorum - hep hayal kırıklığına uğratacağım anneme değil, babama. “Zavallı babacığım. Çok üzgünüm.” Ancak bu da, bir ölüm ilanı için doğru bir üslup sayılmazdı.</p>

      <p class="paragraf-4">Annemin bana, haftada iki kere gönderdiği mektuplarda artık çiftlik haberlerinden çok daha fazlası vardı. Tamamen babamla ilgili oluyordu. Yalnızca bir yıl önce bile şeker hastalığına yakalanmış olsaydı, Latty bebeği gibi, ölürdü. Yeni icat edilen insülin –inek pankreası özü– babamı kurtaracaktı. Ancak çiftliği idare edemiyordu. Ne yapacaktık? Tabii tatillerde Harry yardımcı olabilirdi, çiftlik asistanı tutmaya paramız yetmezdi, Büyük Tarlanın kenarındaki resiften alınan örnekler ümit vaat ediyordu, belki bu kez bir altın madeni bulabilirdik... Mektuplar peş peşe geliyordu, orada her gece oturup mektup yazıyor, mavi Croxley bloknotunun sayfalarını dolduruyor olmalıydı, büyük lamba dirseğinde, köpekler ayağının dibinde, kediler... Ya babam? Bir süre sonra o mektupları okuyamaz oldum. Kim yazıyordu bunları? Elyazısını çıkaramadım. “Tabii, beni umursamıyorsun, babanı umursamıyorsun, sadece kendini düşünüyorsun, tepeden tırnağa bencil bir insansın. Hele piyano derslerini o şekilde bırakmak, yıllar boyunca bize kaç paraya mal olduğunu kaydettim. Bunlara gücümüzün yetmediğini, yetmeyeceğini biliyordun... Gücümüz yetmiyor... Ve şimdi babana iğnesini yapmam lazım. Dozu biraz azalttım, bakalım ne olacak?” Sayfalarca, on, 12, 20 sayfa, aceleyle yazılmış çaresiz cümleler, çoğu suçlamalar.</p>

      <p class="paragraf-4">Kızamık çıkardım. Salgın vardı. O günlerde karantina altı haftaydı. Birçok kız karantina hastanesine, bahçe içinde büyük, eski bir eve gönderildi. Bize ilaç vermek ve “Yaramazlık yapmayın, artık büyük kızlarsınız,” demek için, çok uzakta olmayan Salisbury Hastanesi’nden günde iki kere hemşire gönderiliyordu. Yemeklerimizi hazırlayan bir “çocuk” vardı. Aniden çözülmez diye düşündüğüm bir problemin aslında hiç de problem olmadığını fark etim.</p>

      <p class="paragraf-4">Lisedeki yemekler, manastırdakinden daha farklı olamazdı. Kahvaltı, öğle yemeği, akşam yemeğinde yemekhaneye geldiğiniz zaman salon bembeyaz parlardı çünkü her yerde bir bardak tam yağlı süt ve her masada, üzerlerine pırıl pırıl parlayan tereyağı sürülmüş incecik beyaz ekmek dilimleri bulunan çok sayıda tabak olurdu. Kahvaltıda, beyaz mısır unu lapası ve beyaz şeker, beyaz ekmek ve şeker pekmezi veriliyordu. Öğle yemeği, söğüş et ve haşlanmış patates, sonra da reçelli pudingli “kek”ten oluşuyordu. Akşam yemeğinde peynirli makarna, beyaz ekmek ve tereyağı veriliyordu. Haftada bir kere bir portakal, haftada bir kere biraz marul yiyorduk. Dünyanın işleyişi hakkında çok faydalı bir ders öğrendik çünkü gıda müfettişinin ne zaman geleceğini anlıyorduk. Zira yemekhaneye girdiğimiz zaman bir yumurta veya jöle oluyordu. Aslında, beyaz ekmek ve tereyağı diyetimizin esas ürünüydü. Yıllar sonra, bu sıkıntıyı çeken bir arkadaşla görüş alışverişinde bulunurken, bunun hayatımızda kabız olduğumuz tek dönem olduğunda fikir birliğine vardık. Ayrıca hep açtık. Latin çiçeği yaprakları yiyorduk, ekmeğin üstüne hardal sürüyorduk ve sığınmacılar gibi evden gıda paketleri istiyorduk.</p>

      <p class="paragraf-4">Tecritte, asıl hastaneden gönderilen yiyecekler sayesinde bu rahatsızlık ortadan kalktı. Benim açımdan çok güzel bir dönemdi. Bizden hiçbir şey istenmiyordu. Ders yapmamız gerekiyordu fakat hiç kimsenin bizi denetleyecek zamanı yoktu. Gerçekte hasta değildik. Diğer kızlar kimdi? Hatırlamıyorum, sadece çok gülen bir grup olduklarını, tahta verandada oturup dedikodu yaptıklarını ve hikâyeler uydurduklarını biliyorum. En güzeli, istediğim zaman yalnız kalabiliyordum. Eğer 13 yaşındaysanız altı hafta uzun bir zamandır. Altı haftalık özgürlük... Her postadan o korkunç suçlayıcı mektuplar da çıkmasa... Neyse, zaten artık okumuyordum.</p>

      <p class="paragraf-4">Tatilde eve gittiğimde, yatak odalarının uzun zaman önce Royal Free Hastanesi’ndeki günlerinin bir uzantısına dönüştürüldüğünü gördüm. İçleri ilaçlarla ve vitaminlerle dolu, yeni birleştirilmiş benzin kutularından yapılmış yüksek bir masa ve masanın üstünde idrarda aseton ve şeker olup olmadığını test etmek için ispirto ocağı ile tüpler vardı. Şırıngalar. İnsülin kapsülleri. Metamfetamin şişeleri. Hidrofil pamuk. Ölçmek için çay kaşıkları ve tatlı kaşıkları. Babamın yatağının yanındaki masanın üstü ilaç şişeleriyle kaplıydı. Babam takıntılıydı ama annem de öyleydi. İşin gerçeği, babam açlıktan ölüyordu. İnsülinin o ilk günlerinde, nasıl kullanılacağını belirlememişlerdi ve babamın biraz söğüş et, domates, marul ve kurutulmuş ekmek yemesi gerekiyordu. Hepsi bu kadardı. O kadar zayıftı ki, iskelet halindeki büyük elleri, biraz bronzlaşmış derinin tuttuğu kemik kadar kollarının ucunda titriyordu. Yüzünde sadece kemikler ve maymunlarınki gibi çukurlaşmış kaygılı gözleri kalmıştı. Ancak doğru diyet buydu, doktorlar öyle diyordu. Annem onlara karşı çıkmaya karar verdi. Sindirim yapan bir salgı bezinden yapılan bir ilacı alıp, sindirilecek hiçbir şey vermemenin saçmalık olduğunu söylüyordu. Deneme yanılma. Babamla birlikte, nasıl yasaklanmış ekmeği, patatesi ve tereyağını yiyebileceğini ve bunları insülinle dengeleyebileceğini belirledi. Bunun sonucunda babam biraz kilo aldı ve yaşayanların arasına döndü. Tatilin sonunda okula döndüğümde, zor da olsa, çiftliğin kontrolünü ekip başından –çok yaşlandığı ve Nyasaland’deki evine döndüğü için ekip başı artık Yaşlı Duman değildi– ve 11 yaşında bütün zamanını çiftlikte, babası kadar iyi olmaya çalışarak geçiren –tabii o da okula dönünceye kadar– kardeşimden almaya başladı.</p>

      <p class="paragraf-4">Okulda konjonktivit oldum. Bakması ve çekilmesi bu kadar korkunç olan, ama yine de bu kadar az hasar bırakan çok fazla hastalık yoktur. Birçoğumuz buna yakalandı ve her kız kapakları yapışmış şiş gözlerle uyandıkça, diğerlerimiz onunla dalga geçerdi. O da kendine gülmeye çalışır ve sonra revire giderdi. Bu hastalık çok bulaşıcıydı. Korkuyordum. Gözlerim devasa iltihaplı yumrular halindeydi, irin sızıyordu ve kalın bandajların ardından, mutsuz sinirlerin, kayan yıldızların ve çeşitli büyüleyici pirotekniğin neden olduğu havai fişekleri seyrediyordum. Öylesine korkuyordum ki; ama ah, Tigger nasıl da eğleniyordu.</p>

      <p class="paragraf-4">Annem çiftlikten geldi ve beni bir sürü uzmana götürdü. Hepsi de gözlerimde herhangi bir sorun olmadığını ve artık konjonktivitin geçtiğini söyledi. Ancak ben doğru dürüst göremediğimi söyledim. Okulda kalmayacaktım. Annemle birlikte eve gittim ve okul hayatım böylece sona erdi. Bu deyim icat edilmeden çok önce okulu “terk” etmiştim.</p>

      <p class="arabaslik-sol para-style-override-17"><span>9</span></p>

      <p class="paragraf-4">On dördüncü yaşım ya batacağım ya da çıkacağım yıldı, ölüm kalım yılımdı, zira annemle hayatım pahasına mücadele ediyordum. Ben böyle görüyordum. Durum böyleydi.</p>

      <p class="paragraf-4">Esas tartışma konusu giysilerdi, giydiğim şeylerdi. İngiltere’de, annemin, benim için istediği her şeye sahip olan bir kuzenim vardı. İyi bir kız okulundaydı ve annesinin her mektubu para ve akıllı arkadaşlarla ilgiliydi. Onun giysileri güzelce paket edilerek bana gönderiliyordu. Kat kat pelür kâğıtlar elbiselerin anneminkiler kadar şahane kalmasını sağlıyordu. Küçük fırfırları olan karpuz kollu elma yeşili bir elbise hatırlıyorum. Kuzenimin benden çok küçük olmasının yanı sıra, o güzel elbiseleri bizim bölgemizde asla giyemezdim. Nerede? Nasıl giyecektim? Herkes gülmekten ölürdü. Benim mantıksızlığım nedeniyle başvurulan Alice Larter kaygılanıyordu –ama annem için. Alice çok düşünceliydi, beni kurtarmaya çalıştı, beni evine davet etti– işe yaramadı. Annemin, sürekli olarak bu cici kız kıyafetlerini uzatarak beni suçlarken, durmadan azarlarken ne istediğini biliyordum. “En azından bir dene!” Bu giysiler bana birkaç beden küçüktü. Annem delirmiş, diye ağlardım kendi kendime. Ve o dönemde gerçekten de biraz deliydi. Yemek konusunda da kavga ediyorduk. Şişman olmamın nedeninin çok yemek yemem olduğunu anlamaya başlamıştım. Şişman mıydım? Aslında değildim, ama ben “şişko ve yerinde duramayan Tigger”dım. Her yemekte çok fazla yememeye çalışırdım ama annem kaygıyla tabağımı doldurmaya çabalardı. Aniden, benim çalılıklarda tek başıma olmamı kafasına takıp kaygılanmaya başladı. Bütün hayatım boyunca bazen evden kilometrelerce uzakta dolanmıştım ve akıllılık edip ne kadar uzaklaştığımı anlatmamıştım. Fakat şimdi bu bir prensip, bir doğruluk meselesi olmuştu ve kavga ediyorduk. “Eğer o kadar tehlikeliyse, neden bugüne kadar bana kimse saldırmadı?” “Evet, ama her zaman bir ilk vardır.”</p>

      <p class="paragraf-4">Yüksek sesle bunların hepsi çıldırmış diye söylenirken, ayaklarımı yere vurarak evden çıkardım.</p>

      <p class="paragraf-4">Ergenlik çağındaki kızlarda, anne babalarına çok tuhaf şeyler yapan bir yan vardır. Nancy Mitford babalarının kızlara, Beyaz Köle Ticaretinin kurbanları olmamaları için nasıl başlarının etini yediğini anlatmaktadır. Tehlikeli Londra’da, koruma altındaki ve her an eşlik edilen kızların risk altına olduğunu düşünmek biraz mantıklı olabilir. Ama saatlerce masasında oturup dağlara bakan bir babanın, tepenin eteğinde bir ağacın altında kitap okuyan kızını çağırıp: “İngiltere’ye gidince asla yabancı biriyle konuşma. Özellikle de yabancı bir kadınla. Yanına oturup, sana hipodermik iğne batırabilir ve bir anda, kendini Rio’da bir genelevde bulursun,” der.</p>

      <p class="paragraf-4"><span>Delilik, delilik, delilik - diye ağlardım sessizce kendi kendime, çünkü babam tartışılamayacak kadar hastaydı. Öfkeyle çalılıklarda dolaşıyor, çaresiz bir acımayla hasta oluyor ve kinleniyordum. Annemden uzaktayken, makul bir acıma seviyesine ulaşabiliyordum. Bu iki insan, bu iki hasta ve yarı deli insan, annemle babam - savaş yüzündendi, onları bu hale getiren şey Birinci Dünya Savaşı’ydı. Yıllarca, savaş olmasaydı nasıl olurlardı sorusunun cevabını, film kareleri gibi kafamda canlandırdım. Annem, neşeli, becerikli bir İngiliz kadını olarak, muhtemelen bütün İngiltere’nin kadın kuruluşlarının ya da bir hemşirelik servisinin başında olurdu. Pek benim ortak yanım olabilecek biri olmazdı ama işin önemli noktası, kendisi olurdu, bu bezgin, aşırı heyecanlı, sinirleri bozuk kadın değil. Babam için yalnızca savaştan önce çekilmiş resimlerine bakmam yeterliydi - bu idealleştirmeler hayatın getirdiği diğer fırsatları ve tercihleri reddediyordu ama emin olduğum bir şey vardı: Babam eskiden güçlü, enerjik, kendine hâkim biriydi, böyle olmaya da devam ederdi. Ama şimdi bir daha iyileşme umudu olmayan bir harp malulüydü. Annemle babamı şimdi oldukları halleriyle ve olmaları gereken halde görünce, kendim de çıldırma raddesine gelecek kadar kızgın bir şekilde ormanlıkta dolaşıyor veya bir karınca yuvasının üstüne oturuyordum. Eğer savaşı imkânsız hale getirirsek, dünya zinde, sağlıklı, aklı başında harika insanlarla dolu olacak ve...</span></p>

      <p class="paragraf-4">Zihnimde, kısmen edebiyattan, kısmen fiilen yaşadığım hayattaki gözlemlerimden oluşan ütopyalarda yaşıyordum. Bu harika ve sevecen toplumlara siyah insanları, özellikle de siyah çocukları eklemeye başlamıştım. Hiç kimsenin savaşa gitmediği şehirlerde iyi kalpli, sevecen, mutlu siyah, esmer, beyaz insanlar, hep birlikte...</p>

      <p class="paragraf-4">Hayaller... Annem de babam da hayallere ve düşlere dalıyorlardı. Babam yıllardan beri toprağı yıkayarak altın arıyor, kuyu açıyor ve resif aramak için hendekler kazıyordu. Ancak şimdi bu onun mesleği haline gelmişti. Çiftçilik, yaşamımızı sürdürmemizi sağlamaya yetecek kadar para kazandırmak için rutin olarak devam eden bir şeydi ama artık mucize yaratması beklenmiyordu. Hayır, bunu şans eseri bulunacak bir resif yapacaktı. Heyecanla piyango sonuçlarını bekliyorlardı, hatta İrlanda piyangosuna bilet bile almışlardı.</p>

      <p class="paragraf-4">Her gece radyoda Londra’dan, Katolik katedralinin çanları kadar olağanüstü olan Big Ben’in dolgun sesiyle başlayan haberleri dinliyorduk. Babam İngiliz hükümetinin aptallıklarına ve Almanya’dan kudurduğu ve atıp tuttuğu haberlerini aldığımız Hitler konusundaki körlüğüne söyleniyordu. Zaten radyo dinlemeye pek tahammül edemiyordum, bir de sessiz kalıp babamı dinlemek çok zor geliyordu. Diyabetik kişiliği baskın çıkıyordu. Hastalık hastasıydı, aksiydi, kendine acıyordu, huysuzdu, meraklıydı... Benim babam neredeydi?</p>

      <p class="paragraf-4">Aman Tanrım, ergenliğin acımasız net tavrı, bu sizin de kaderiniz olabilir korkusuyla daha da bilenmiş. Kendi kendime, slogan gibi, sürekli olarak, “Böyle olmayacağım, böyle olmayacağım,” diye tekrarlıyordum. Bu arada annemle babam birbirlerini gözlemliyordu ve benim gördüklerimden pek de farklı olmayan şeyler görüyorlardı. Annem hemşireydi ve diyabetik kişiliği hakkında her şeyi biliyordu, yakışıklı ve cesur kocasının kaçınılmaz bir şekilde kötüye gittiğini görüyordu. Babama gelince, aynı sahne tekrarlanıyordu ve yıllarca tekrarlanacaktı. Babam bir şey istemiş veya annem çay tepsisinde ya da yemek masasında bir şey unutmuş. Lastikle çekilmiş gibi, başı öne eğik, ama bezgin bir ifadeyle, ateşten veya azardan kaçar gibi, çay kaşığını veya bir kazak almak amacıyla yerinden fırlıyor. Bu arada babam, son derece huzursuz bir şekilde, “Tanrı aşkına, otur yerine, yalnızca bir tabak,” diyor. Zira annem gerçekten de kendini yıpratıyordu. Asla yerinde duramıyordu. Şimdi de “çocukla” nasıl konuştuğunu duyuyordum. Birçok beyaz kadının hizmetçileriyle konuşurken takındığı –Güney Afrika’da beyazların oturduğu bazı evlerde hâlâ takınılan– nefret dolu, azarlayan, ısrarcı, dırdırcı bir ses tonuyla konuşuyordu. Babam annemin hizmetçilere karşı davranışlarından nefret ediyordu. Ona itiraz ediyordu. “Ama o kadar umutsuzlar, o kadar umutsuzlar ki,” diyordu annem kıpkırmızı ve çaresiz bir yüzle.</p>

      <p class="paragraf-4">İçimden, “Böyle olmayacağım, böyle olmayacağım,” diye tekrarlayarak, ayakaltından çekildim. Aynı zamanda annemin, hiçbir geleceğimin olmadığı, okuldan ayrılarak rezil olduğuma göre şimdi ne yapacağım konusunda dırdır etmesinden de kaçıyordum.</p>

      <p class="paragraf-4">Kardeşim eve gelince, annem onun da başının etini yedi çünkü ona ulaşamıyordu. Kardeşim kibar, sakin, dinlermiş gibi görünen ama umursamayan biri haline gelmişti. Babasıyla birlikte tarlalara gidiyordu ve elinden gelen her şeyi yapıyordu. Ama ne de olsa okuyordu, yeri ve görevi orasıydı. Annem ona devamlı olarak donanmaya veya orduya katılması, bu “ikinci sınıf ülkeden” kaçması gerektiğini söylüyordu - söylediği her şeyde, <span class="char-style-override-14">ülkesini</span>, yani ormanları, tarlayı, manzarayı terk etmesi gerektiğini ima ediyordu. Ben kardeşime, “Neden ona karşı çıkmıyorsun?” diyordum. Ama o, “Aslında fena değil,” diyordu. Etrafında olan bitenleri pek fark etmiyordu. Yani, duygu âleminde olanları. Bunu bloke etmişti. Annesiyle babasına gelince, onlara zaten A ve B demeye başlamıştı. Anne ve Baba değil, Anneciğim ve Babacığım değil, hatta Maude ve Michael bile demiyordu. Hayır, A ve B diyordu ve onlar ölünceye kadar böyle devam etti. A ve B. A.nne ve B.aba. A.nneciğim ve B.abacığım.</p>

      <p class="paragraf-4">Ben yine çekip gittim. Onları gülerek veya suratımı asarak ya da isyan ederek evden kaçmakla tehdit ediyordum. Oysa Tigger gülüyordu ama ben yine de evden ayrıldım. James’lerde kalmak üzere Umtali’ye gittim. Bayan James Rumbavu Park’taki iyi kalpli müdürdü ve şimdi guavalarla, mangolarla, şeftalilerle ve granadillalarla dolu bereketli tropik bahçesinde kızı Audrey, iki oğlu ve uysal kocasıyla birlikte yaşıyordu. Yine soylu yoksulluk havası - daha kötü ne olabilir? Bundan <span class="char-style-override-14">Going Home</span>’da bahsettim. Ancak benim durumumun özeti şuydu: Gençlerden oluşan bir “çete” vardı. Bu çete Amerikan modeline göre oluşmuştu, hepsi benden büyüktü, flört ediyorlar, “çıkıyorlar”, piknik yapıyorlar ve dans ediyorlardı ve ben hepsiyle aramda iki yaş olduğundan çok küçük kalıyordum.</p>

      <p class="paragraf-4">Her postada annemden bir mektup çıkıyordu. Mektuplar çılgınca yazılmıştı. Düzensizlerdi. 15-20 sayfa olabiliyordu ve annem, her paragrafta beni her zamanki suçlarımla, bencillikle ve inatçılıkla itham ediyordu ama bu kez kendimi kaçınılmaz bir şekilde Beira’nın genelevlerinde bulacağımla tehdit ediyordu. “Senin gibi kızların sonu orası, göreceksin.” Sayfalarca, sayfalarca yazıyordu. Ama ben yemeklerden önce şükran duası edilen ve Tanrı’nın adının hemen her cümlede iç çekilerek kullanıldığı son derece klasik bir ailede yaşıyordum. Bu mektupları okumaya tahammül edemiyordum ve bunun bir gün, yalnızca genel insanlık deliliğinin bir başka küçük belirtisi olacağını hayal bile edemezdim.</p>

      <p class="paragraf-4">Başka bir olay daha oldu ve o zamandan beri aklımdan çıkmadı. Eski Umtali’de bulunan misyonerlikte bir akşamüstü şenliği vardı ve beyazların yanı sıra siyah insanlar da ağaçların altında dolaşıyor, çay içiyor ve pasta yiyordu. Bugüne kadar hiç siyahlarla sosyal bir ortamda, eşit koşullarda bulunmamıştım. Çok keyif almıştım. Çok merak etmiştim. Kendimi tehdit altında hissetmiş, nasıl davranacağımı bilememiştim. Ellerinde birer çay fincanıyla ayakta duran iki yaşlı siyah erkeğin yanına gittim ve sohbet etmeye başladım. Annemin çok başarılı olduğu sosyal sohbetlerden... Ben konuştum, onlar ciddi ciddi bana bakarak dinlediler. Sonra bir tanesi yavaşça, “Bak, ben çok yaşlıyım ve sen çok gençsin,” dedi.</p>

      <p class="paragraf-4">Çok önemli değildi, diye düşünebilirsiniz. Bana en hafif şekliyle, affeden bir gülümsemeyle haddimi bildirmişlerdi. Ama o kadar değildi. Olayın, yaşlı adamların, sözlerin “canımı sıkan” bir yanı vardı. Canımı sıktıklarını biliyordum. Ama neydi bu? Ne olmuştu? Üstelik yıllarca, beni böylesine düşüncelere salan etkileyici bir şey daha söylenmedi; kelimeleri, olayı, ihtiyar adamları kullanmamı gerektiren, dönüp bakmam gereken gizli, kusursuz bir orijinalite vardı sanki. Ancak basit mantık olarak değerlendirilebilecek hiçbir şey dile getirilmemişti. Ama her şey söylenmişti. Uzun süre sonra, aynı türde bir olay daha olunca ve sonra bir kez daha, bir daha olunca - hangi kelimelerin kullanıldığının önemli olmadığını, eğer insan farkında olmadan, ne yaptığını bilmeden, bir şeyler duyma, çarpılma isteğiyle, ihtiyacıyla beklerse, “Ne kadar güzel bir gün” gibi anlamsız görünen kelimelerin de aynı etkiyi yaratabileceğini anladım. Ancak bu küçük olayın aklımda bir paradigma olarak yerleşmesi için zaman gerekiyordu ve bu arada ben kafa karışıklığıyla, isyanla kuduruyordum.</p>

      <p class="paragraf-4">Sonunda eve, aynı duruma ama çok daha kötüsüne döndüm.</p>

      <p class="paragraf-4">Babam tarlalara daha az gidiyordu. Bir zamanlar öğle yemeğinden sonra yarım saat uyku dışında bütün sabah, bütün öğleden sonra oralarda durur, işçileri izlerdi. Veya bütün gün çalılıklarda altın arardı. Şimdi öğleden sonra birkaç saat uyuyordu. Annem de. Parmak uçlarıma basarak yatak odalarına girerdim ve babamın yatağında, her zamanki gibi, sırtüstü yattığını, tahta bacağını dik bir şekilde dışarı uzattığını gördüm. Bir dalgaya veya rüzgâra kapılıp gitmekten korkuyormuş gibi, eliyle yatağın başını tutuyordu. Annem, yüzünde sonsuz bir kaygıyla kıvrılmış uyuyordu. İkisinin de yanında, komodinlerinin üstünde, içlerinde takma dişleri bulunan su bardakları duruyordu. Tam uymayan bu dişler her zaman sorun çıkarıyordu.</p>

      <p class="paragraf-4">Annem de, babam da sağırlaşıyordu.</p>

      <p class="paragraf-4">“Böyle olmayacağım, böyle olmayacağım!”</p>

      <p class="paragraf-4">Gözlerim güya hâlâ kötüydü ve sürekli okumama rağmen, babam akşamları, haberlerden sonra, ikimize de okumaya başladı. Bunlar hep savaşla, siperlerle ilgili kitaplardı. Korkunç bir paragrafa gelince, kitabı bir kenara bırakır, yüzü öfkeyle, gözyaşlarıyla buruşurdu.</p>

      <p class="paragraf-4">Bu arada ben de direnemiyordum.</p>

      <p class="paragraf-4">Çalılıklara gidince, gizemli bir yorgunluk hissediyor ve evden en fazla 100 metre uzakta bir ağacın altına çöküyordum. Eğer babamla birlikte tarlaya gittiysem, gölge bir yer bulup kitap okurdum. Ama aynı kitapları tekrar tekrar okuyordum. Hayal kurmaya yardım olsun diye okuyordum. Yavaş yavaş kendimi kaybediyordum.</p>

      <p class="paragraf-4"><span>Görkemli gelecekler hayal ediyordum. Dansçı oluyordum, şarkıcı oluyordum, giysi tasarımı yapıyordum, kötü şehirlerde gece kulüpleri işletiyordum. Çoğunlukla Paris’te bir bohemdim veya Akdeniz’in sahillerinde geziniyordum. Tabii bu, herhangi bir yerde bulunan gençlerin istedikleri zaman gidebileceklerini öğrenmelerinden çok önceydi. Marsilya veya Nice’i hayal etmek... Bunu şimdi hiçbir şeyle karşılaştıramam. Timbuktu veya Chimborazo bir uçak yolculuğu kadar yakın. O zamanlar dünyada kullanılmayan yerler vardı.</span></p>

      <p class="paragraf-4">Annem benim gece kulüpleriyle, giysilerle, aşk maceralarıyla ilgili fantezilerimi bilmiyordu. Ama eğer beni piyano çalarken veya radyoda çalan bir şarkıyı söylerken bulursa, bir çizim yaparken veya yatak odasında tek başıma dans ederken yakalarsa, o anda “çiftlikten ayrıldığımız zaman” doğru dürüst ders almam gerekeceğini ve sonra müthiş bir kariyerim olacağı ima ediyordu.</p>

      <p class="paragraf-4">Hemen hemen bu dönemde başlayan - ve açıklamalar gerektiren <span class="char-style-override-14">Martha Quest</span>’e geldik. Okuyucular bir hikâyenin “gerçek” olduğuna inanmak ister. “Bu otobiyografi mi?” diye sorulur. Kısmen öyle ama kısmen değil, diye cevap verir yazar, çünkü bu sorunun konuyla ilgisi yok. Yazarın yapmaya çalıştığı şey hikâyeyi kişisellikten çıkarıp genelleştirmek. “Eğer bir otobiyografi yazmak isteseydim, o zaman roman değil otobiyografi yazardım.”</p>

      <p class="paragraf-4">Bu otobiyografiyi yazmamın bir nedeni, olağanüstü bir dönemin, Afrika’daki Britanya İmparatorluğu’nun sonunun bir parçası olduğumu giderek daha fazla hissetmem. Benim içinde bulunduğum dönem bir ülkenin tam 90 yıl süreyle işgal edildiği dönemdi. İnsanlar artık o zamanların nasıl olduğunu bilmiyor, Güney Afrika’da yaşayanlar bile. Kendi çocuklarıma dahi bazı şeyler anlattığım zaman şaşırabiliyor, belki de o dönemlerin vahşiliğine, battaniye olarak deri Afrika giysisi kullanılmasına, benzin kutularından yapılmış mobilyalara, un çuvallarından perdelere canları sıkılıyordu. O zaman siyahilerle beyazlar arasındaki bazen ataerkil, bazen acımasız ilişkiler artık değişti. Afrikalı arkadaşlar, beyaz arkadaşlar, babamla Yaşlı Duman’ın, bir kalasın iki ucuna oturup, bir yandan “çocuklarını” çalışırken izleyip, bir yandan da saatlerce felsefe yapmasına kızabilir ya da eğlenceli bulabilirdi. Beyazlar Cyril Larter’ın veya Bob Matthews’un zorbalıklarına ya da beyaz ergenlerin “şaka olarak” yolda siyahi bir adamı veya çocuğu arabayla eziyormuş gibi yapmaya çalıştıkları için anneleri ve babalarından azar işitmediklerine veya daha da aptal beyazların yanlarında çalışanlara zalimce şakalar yaptıklarına inanmak istemeyebilir.</p>

      <p class="paragraf-4">Geçen sene, bir televizyon şirketi, <span class="char-style-override-14">Martha Quest</span>’in Londra’ya gitmek üzere ayrıldığı zamana kadar olan süre hakkında bir dizi yapmaya hazırdı. Görüşmelerin en başında, senaryoyu sadece bir kişinin yazabileceği –benim yazabileceğim– konusunda bir espri yaptım, çünkü orada her şeyin nasıl olduğunu başka kimse bilmiyordu. Çok başarılı bir Güny Afrikalı yazar bazı deneme senaryoları yazdı. Bu denemelerden o dönemin geri dönülmez bir şekilde yok olduğunu anladım çünkü çok basit şeylerde bile hata yapmıştı ve öyküde Güney Afrika havası vardı. Yanlış olan bir şey daha vardı. Ben <span class="char-style-override-14">Martha Quest</span>’i yazdığım zaman, yaklaşık on yıldır bana, “Nasıl oluyor da çalılıkların arasında o kadar izole yaşayan bir kız hayat ve ırk ilişkileri hakkında bu kadar akıllı fikirlere sahip olabilir?” diye soruyorlardı. Yıllardır yazılan veya söylenen en iyi sözlerle yoğurulduğum şeklindeki açıklamam yeterli bulunmuyordu. Bu nedenle, Banket’te dükkân sahibi ama entelektüel ve politik görüşleri olan Cohen ailesini ekledim. Banket’te ve muhtemelen kırsal kesimin hiçbir yerinde hiç Yahudi dükkân sahibi yoktu. Cohen ailesi daha sonraki deneyimlerden geliyordu, çünkü gerçekten de Yahudi entelektüel akıl hocalarım oldu. Film senaryosu Cohen ailesine çok geniş yer verdi. Burada da bir çelişki vardı. Eğer dizi yalnızca bir hikâyeyse neden olmasındı? Ancak ben diziyle tarihsel nedenlerle ilgileniyordum. Gerçeklerle. Olaylarla. Bunların hepsiyle. Ben kendi korkaklığıma kapılmıştım. Hayatımda defalarca, tekrar tekrar yumuşadığım veya bir nedenle, dış baskıları tatmin etmek veya işleri kolaylaştırmak için gerçeklerden saptığım zaman pişman oldum. Ayrıca eğer ben zihnimdeki mücadeleleri somutlaştırmasaydım, insanların aklına fikirler sokmasaydım, roman bu kadar bilgi vermezdi. Okuyarak veya gözlemleyerek ya da kulak misafiri olarak belirli bir anlaşmaya varma konusundaki yavaş süreç, Bayan Cohen’in oğulları yemek kurallarına uymadığı için içerlemesi veya Martha Quest’e, hem de politik olarak, “ilmihalin” sorulması kadar insanı tatmin etmiyordu. Böyle bir olayı yıllar sonra, alaycı neşem bir arkadaşa mal olduğu zaman yaşadım.</p>

      <p class="paragraf-4">Onlar da, Van Rensberg’ler de Afrikalıydı. Roman iki kadının sohbetiyle başlıyordu, biri orta sınıf İngiliz, diğeri Afrikalı köylü. Martha da onları dinliyordu. Van Rensberg’ler Martha’yı etkiliyordu. Bayan Rensberg, Alice Larter’dan yaratılmıştı - ama kültürü ne olursa olsun, iyi ve anaç kadınlar birbirlerine çok benzerler. Van Rensberg’ler gibi insanlar tanıyordum. Yarışlara, danslara gidiyor, kendi aralarında eğleniyorlardı. Klan halindeki bu insanların kızları okuldaydı, hem manastırda hem de lisede.</p>

      <p class="paragraf-4">Kısacası, <span class="char-style-override-14">Martha Quest</span>’i yazarken romancıydım, tarihçi değil. Ancak roman gerçek olmasa bile, ortam ve duygu açısından doğrudur, gerçekçi olmaya çalışan bu kayıttan daha “doğrudur.” <span class="char-style-override-14">Martha Quest</span> ve Afrika’da geçen kısa hikâyelerim, eski günlerde bölgenin nasıl olduğunu oldukça güvenilir bir şekilde sergilemektedir. Bir keresinde, benim de çocuk olduğum sıralarda, babası ve ağabeyleriyle birlikte <span class="char-style-override-14">piccanin</span><span class="dipp"><a class="footnote-link" href="#footnote-225-44" id="footnote-225-44-backlink">44</a></span> olarak Banket’teki çiftliklerde çalışan bir adamla tanışmıştım. Konuştuk, konuştuk. Çok uğraştık. En iyi hatırladığı şey sık sık taşınmasıydı, zira siyahi çiftlik işçileri, bir şefe ya da klan liderine bağlı gruplar halinde veya aileleriyle, daha iyi koşullar arayışıyla ya da yaşlı bir akraba Nyasaland’den geldiği için, sürekli olarak bir çiftlikten diğerine taşınıyordu. Bölgedeki işçilerin çoğu Nyasaland’den geliyordu. Adama göre bütün çiftlik yerleşkeleri aynıydı - yoksul, çirkin, kötü yapılmış yerlerdi. Adam yaşlanıyordu ve eskiden buruk olduğu konularda espriler yapıyordu. Ancak içinde yanan bir öfke, tarihi öfke, benim savaş hakkındaki hislerimle aynı olan bir öfke vardı: “Ama nasıl olmuştu?”</p>

      <p class="paragraf-4"><span class="char-style-override-14">Martha Quest</span>’in basit bir konusu var. Çocukluğu çalılıklarda geçiyor, annesiyle tartışıyor, Cohen’lerin çocukları ona politika öğretiyor, kitap okuyor, büyük kasabaya, Salisbury’ye kaçıyor, stenografi öğreniyor, her türlü cazip geleceği planlıyor ama dansa, eğlenceye kapılıyor ve İkinci Dünya Savaşı tamtamları çalarken genç bir devlet memuruyla evleniyor.</p>

      <p class="paragraf-4">Annem benim parlak geleceğimden bahsederken, ben yatağımda uzanıp hayal kuruyor veya daha önce 20 kere okuduğum kitapları, özellikle de Amerika’dan gelen sakinleştirici kız kitaplarını okuyordum. “Hafif ateş” denilen bir hastalığa yakalandım. Böyle bir hastalık var mı? Gece gündüz bir dereceye kadar ateşim oluyordu ve pek yataktan çıkamıyordum. Kapıyı bir taş koyup açık tutuyor ve ağaçlara bakıyordum, kedi yatağın üstünde; iki köpek yerdeydi. Ne zaman sonunda ayağa kalkıp, hak ettiklerine inandıkları şekilde, onlarla dışarı çıkabileceğimi ve saatlerce çalılıklarda dolaşabileceğimi düşünseler, yalvaran bakışlarla kuyruklarını sallıyorlardı.</p>

      <p class="paragraf-4">Bir değil, birçok kere Sinoia’dan doktor geldi. O günlerde bu oldukça zorlu bir yolculuktu, bugünkü gibi birkaç dakika sürmüyordu. Annem ona “hafif ateş”im olduğunu söyledi ve reçeteye kinin yazmasını istedi. Doktor yazdı. Yağmur mevsiminde sabah akşam beş tane kinin alıyorduk, ama şimdi giderek daha fazla alıyordum. Büyük ve çingene pembesi hapların her biri 300 miligramdı. Kininin hiçbir etkisi olmadı. Kulaklarım o kadar çınlıyordu ki, hiçbir şey duyamıyordum. Parlak, çınlayan bir berraklığın içindeydim ve kininle zehirlenmiş, çıldırmıştım.</p>

      <p class="paragraf-4">Artık sık sık Salisbury’ye, telkinle tedavi eden bir kadına gitmeye başlamıştık ama benzin fiyatları yüzünden bizi başkaları götürüyordu. Bu kadın, 35 yaşlarında, İngiliz, hiç evlenmemiş biriydi. Babam onun en tanınmış telkinle tedavi uzmanına âşık olduğunu, zira bir çeşit grup tedavisi yapıldığını ve bir bakıma kadına acı veren şeyin din değil, evli olmaması olduğunu söyledi - bir taşralının konuya bakış açısıydı bu, ama bu durumda, ona duyduğu acıma duygusuyla birleşiyordu. Herkesin acıdığı ve küçümsediği bu belirli bir yaştaki evlenmemiş kadın kişiliği bizim kültürümüzden kayboldu. Yani ilerleme var. Bayan –adını unuttum, Burnett’in diyelim– seanslar sırasında bozuk paraların ortaya çıkmasına izin veren, böylece otantikliğini garanti eden bir Kızılderili rehberi vardı. “Neden Mısırlı değil? Bu işe kalkmışken, neden siyahi bir büyücü doktor değil?” diye sordu babam, annem sıkıntıyla yere bakarken. Bir hemşire olarak bilimin yanındaydı ve huzursuzdu.</p>

      <p class="paragraf-4">İşlemin kendisi insanı rahatlatıyordu. Karartılmış bir odada oturuyordunuz, Bayan Burnett arkanızda duruyor, büyük elleri hafifçe omuzlarınızdan ve kollarınızdan aşağıya iniyordu. Yavaşça nefesini veriyor ve onunla, hastalığa neden olan zehirler çıkıyordu. Bir çatlaktan kaçan havaya benzeyen nefesinin tıslaması, ritmik el hareketleri insanı hipnotize ediyordu. Ancak diyabet iyileşmedi, benim hafif ateş hastalığım da. Annemin rahatsızlıkları da. Bir yıl sonra annem hastanede röntgen filmlerinin, telkinle tedavi edilmiş bir beyin tümörü gösterdiğini iddia etti ama babam, onun filmlerini başkasınınkiyle karıştırdıklarını söyledi.</p>

      <p class="paragraf-4">Aile, “dua zincirine” katıldı. Günün belirli saatlerinde Rodezya ve Güney Afrika’nın her yerinde insanlar “birleşiyor”, sağlık ve şükran duası ediyordu. Ben yatağımda uzanıyor, kulaklarım acı acı çınlarken, onlarla bağlantı kurmaya çalışıyordum. Kurtarıldığımda, günde 60 tane kinin alıyordum, ama ateşim düşmüyordu.</p>

      <p class="paragraf-4"><span>Bir hayır kurumu, ücretini ödeyerek, altı haftalığına Umtali’nin güneyinde Vumba adı verilen dağlara, kilometrelerce uzakta ün yapmış olağanüstü bir yaşlı kadının işlettiği bir konuk evine gitmemi sağladı. Fisher Nine 80 yaşındaydı ve haftada bir kere dağların arasından, kilometrelerce tekerlek izleriyle dolu berbat yollarda, dönüşte konuk evinin ihtiyaçlarını başlarının üstünde çıkaracak olan bir dizi yerli hamalın önünden yürüyerek Umtali’ye inmeyi daha yeni bırakmıştı. Kısa boylu, şişman ve bütün müşterilerini keskin bir göz ve dille idare eden, ama iyi kalpli ve cömert bir kadındı. Burası eski türde, odalar ve verandalarla dolu saz çatılı yayılmış bir yapıya sahipti. Bir sebze bahçesi ve bostan vardı ve Fisher Nine inek besliyordu. Peki nasıl para kazanıyordu? Bizi besliyordu - dünyanın hiçbir yerinde hiç kimse şimdi o şekilde beslenemez. Hiçbir tarım ilacı, suni gübre, zehir yoktu. İnekler hastalandıkları zaman, eski moda tedavilerle iyileşmezlerse ölüyorlardı. Dışkılarından yapılan gübre tekrar bahçeye atılıyordu. Hava tertemizdi. Günde beş büyük öğün yemek yiyorduk. Her öğünde yemek masasında, belirli aralıklarla büyük krema sürahileri duruyordu. Herkesin en sevdiği puding, kremanın içine –yarı yarıya– karıştırılan granadilla lapasıydı. O dönemde her yerde çılgınca yetişen granadillaları toplamak benim görevimdi. Fisher Nine, elinde bir sürahi krema tutarak, ateşli gözlerle öne eğilmiş ve “Gençler bol bol krema ve tereyağı yemeli!” diye emretmişti. Biz de lapanın, meyvelerin, turtaların üstüne yumuşak, koyu sarı kremanın dökülüşünü izlemiştik. Gülerek ellerimizle tabakların üstünü kapatmaya çalışırdık. Uzun masanın etrafında 20-30 kişi olabilirdi. Konukların arkadaşları, arkadaşların arkadaşları yemeğe gelirdi ve hepsini ücretsiz olarak beslerdi. Ya da bir verandanın köşesinde yatarlardı. Bu sınırsız bolluk, verme, cömertlik sahnesi 40-50 yıl sonra oğlum John Wisdom Vumba’da çiftçilik yaparken tekrarlandı.</span></p>

      <p class="paragraf-4">Konuk evinin verandaları dağlara, alçak tepelere, göllere ve nehirlere bakıyordu. Evin aşağı tarafında, ineklerin günün büyük bir bölümünü suyun kenarındaki ağaçların altında veya dizlerine kadar suyun içinde geçirdiği, otları çiğnediği ve mutlu bir şekilde kuyruklarını salladığı büyük bir havuz ya da küçük bir göl vardı. Böğürmeleri dedikoduya benziyordu, asla hayvanların birbirlerinden şikâyet ettiği öfkeli feryatlar değildi. Buzağıları yanlarından alınmıyordu çünkü Fisher Nine bu görüşü paylaşmıyordu. Buzağılar gündüzleri anneleriyle beraberdi, ama geceleri ayrı tutuluyorlardı, böylece asıl sağma işlemi sabahları, kediler, köpekler, tavuklar, kazlar, inek ahırının kapısında kendi paylarına düşecek sütü beklerken yapılıyordu.</p>

      <p class="paragraf-4">Her gün birkaç saatimi havuzda geçiriyordum. Bilharyazın kesiklerden ve yaralardan veya idrar yolundan vücuda girdiğine, böbreklere ulaştığına, sonra da vücutta sinsice dolaştığına inanılıyordu. Artık deriden her yere girebildiğini biliyoruz. Çocukları suyun dışında tutmak imkânsızdır, bu nedenle sadece yeni yağmur yağdıysa ve küçük göllerle nehirler tamamen doluysa, veya derimizde yara bere yoksa –ama çocukların derilerinde hep kesikler ve kabuklar vardır– ve mahrem yerlerimize değmemesini sağlayabileceksek suya girmemize izin veriliyordu. Ancak Fisher Nine, Alice Larter gibi, bilharyaza inanmıyor, “Saçmalık, biraz egzersiz yapmak size iyi gelir,” diyordu.</p>

      <p class="paragraf-4">İneklerin kendilerine yol yaptıkları yer haricinde, havuzun etrafında uzun sazlar ve otlar vardı. Kenarda durup tatlı kahverengi suyun ayaklarımı kaplamasını seyrettim. Sonra yavaş ve dikkatli adımlarla, çamur vıcık vıcık ayak parmaklarımın arasına yayılırken ilerledim ve sonunda bacaklarımı kaldırarak suyun ağırlığımı almasına izin verdim. Yüzmedim, sadece boğulmuş bir insan kadar gevşek bir halde sırtüstü yatarak kendimi bıraktım, dalgalarla sallanarak süzüldüm. Tepemdeki kusursuz gökyüzünde uçurtmalar ve kartallar salınıyordu. Havuzun kenarındaki ağaçlardan yüzlerce dokumacı kuşu yuvası sallanıyordu. Sazların arasında iskele kuşları görünüyordu. Kırlangıçlar suyun yüzeyini sıyırıp geçiyordu. Sonra inekler dikkatle sazların arasından inip ve benden biraz ötede durdular. Salladıkları kuyrukları yüzüme su sıçratıyordu. Buzağıları hep birlikte bir ağacın altında duruyordu. Daha bir hafta bile geçmeden hasta olmadığıma ve bir daha asla hasta olmayacağıma karar vermiştim. Bu mesafeden, evdeki iki mutsuz ve umutsuz insanın, hayatı çekilir hale getirmek amacıyla nasıl gerçek ve hayali hastalıkları kullandığını açıkça görebiliyordum. Bir daha asla! Hafif ateş hastalığıma göz kulak olması söylenen Fisher, “Saçmalık!” dedi. Kızın nesi var?</p>

      <p class="paragraf-4">Havuzun içinde, su üstünde olmadığım zamanlarda tepelerde ve evden yüksek yerlerde dolanıyordum. Ülkenin bizim yaşadığımız kesimine, bir gün gideceğim yüksek vadiye, o muhteşem dünyanın baş döndürücü kalıntılarına hiç benzemiyordu. Kısa kesilmiş çimenler, küçük kaynaklar ve ıslak yerler, yüksek dağların kenarından dolanarak esen rüzgâr ve nereye bakarsanız bakın, yeşilin üstünde bembeyaz koyun kümeleri.</p>

      <p class="paragraf-4">Bir şiir yazdım.</p>

      <p class="paragraf-4 para-style-override-22"><span class="char-style-override-14">Ayın aydınlattığı yollardan istediğini seçsin</span></p>

      <p class="paragraf-4"><span class="char-style-override-14">Deniz yollarının üzerinden</span></p>

      <p class="paragraf-4"><span class="char-style-override-14">Veya koyunların ince havada titreştiğini bildiği</span></p>

      <p class="paragraf-4"><span class="char-style-override-14">Yüzeye çıkmış kayalıklara, buğdaylara</span></p>

      <p class="paragraf-4"><span class="char-style-override-14">Bırakın oradaki yüksekliklere mağrur bir şekilde çıksın</span></p>

      <p class="paragraf-4"><span class="char-style-override-14">Aşağıya, kalabalık vadiye bir kere baksın,</span></p>

      <p class="paragraf-4"><span class="char-style-override-14">İsterse daha da yükseklere çıksın.</span></p>

      <p class="paragraf-4 para-style-override-22"><span class="char-style-override-14">Geceleri kasabaları arayacak</span></p>

      <p class="paragraf-4"><span class="char-style-override-14">Uyduruk bir şekilde aydınlatılmış kapı eşiklerinde oyalanacak</span></p>

      <p class="paragraf-4"><span class="char-style-override-14">Ve kollar parlayınca, şöyle bir bakan gözler davet edince,</span></p>

      <p class="paragraf-4"><span class="char-style-override-14">Gece dolaşmaları sırasında aylaklık edecek veya</span></p>

      <p class="paragraf-4"><span class="char-style-override-14">Beklediği sevgiyi alacak.</span></p>

      <p class="paragraf-4"><span class="char-style-override-14">Aydınlatılmış bir barda yolculuk anılarını anlatacak,</span></p>

      <p class="paragraf-4"><span class="char-style-override-14">Gecenin içinde birçok acayip gerçek hikâye duyacak</span></p>

      <p class="paragraf-4 para-style-override-22"><span class="char-style-override-14">Ancak her insanın zamanı gelince yeni yollar izlemesi gerekir</span></p>

      <p class="paragraf-4"><span class="char-style-override-14">Zira güneş batarken eski ateşler onu üşütecek mi?</span></p>

      <p class="paragraf-4"><span class="char-style-override-14">Geceler yıllar önce yaptığı gibi, onu kandıracak mı?</span></p>

      <p class="paragraf-4"><span class="char-style-override-14">Küçük, değişmeyen vadiye geri dönecek</span></p>

      <p class="paragraf-4 para-style-override-23"><span class="char-style-override-14">Ve sonunda çocuklarla konuşmayı öğrenecek.</span></p>

      <p class="paragraf-4">Bu dizeler değerli oldukları için değil, bana ilginç geldikleri için burada. Bir kere, bunları 14 yaşında bir kız çocuğu yazdı... Ama bir dakika, bu doğru olamaz. Bu çok kiracılı genç beyne yaşlı biri taşınıp geçici olarak el koymuş. O halde ayın aydınlattığı yollarda yürüyen, macera arayan kişi oydu. Eğer sık sık gece gezmelerine çıkan ve bekleyebildiği tüm sevgiyi alan kız olsaydı, kadın-erkek farklılığının özüne iner, bambaşka bir mesele olurdu. Sonra “modern şiirin” en az 25 yaşında olduğuna dair hiçbir yerde bir ipucu dahi yoktu. Son olarak –ve en önemlisi– yazar olduğum zaman, yani en gerçekçi olduğum zamanlarda, her hatırlayışımda tekrarladığım büyünün veya eski yazıların etkinliğine inanmıyordum. <span class="char-style-override-14">İnanmayacağım,</span> kesinlikle <span class="char-style-override-14">inanmayacağım</span>. Bu şiir çok farklı bir bilgi seviyesinden geliyor. Ayrıca bu, şiirin alışkanlıklarından biri olan kolay ve zevkli bir melankoli ürünü de değil.</p>

      <p class="paragraf-4">O uzun, yaklaşık iki aylık ziyaretin bana kazandırdığı şeylerden biri sağlığımdı. Diğeri annemle babamın benim için hazırladıkları planda yoktu ve Fisher Nine’nin hediyesiydi. Kendi hayatı o kadar zorluklarla geçmişti ki, çocukları korumaya çalışmak, ona çok saçma geliyordu. Yoksul bir kız olarak Güney Afrika’daki çiftliklerde ve madenlerde yaşamıştı. Johannesburg’u, altına hücum edilen kent olduğu dönemlerde görmüştü ve insanlar sokaklarda branda çadırlarda veya gemici fenerleriyle aydınlatılan demir barakalarda yaşıyordu. Namus aklındaki en son şeydi, kavgalar, cinayetler ve saldırıların, daha da önemlisi o günleri yaşayan kadınlardan hep dinlediğim sarhoşlukların arasında hayatta kalmak daha önemliydi. Erkekler her gece sarhoş oluyordu ve kadınlar ya onlarla birlikte içmek ya da ayak altından çekilmek zorunda kalıyordu. Fisher Nine evlenmişti, bir yerlerde yaşlıca bir kızı vardı. “Nine” içinde serseriliklerle dolu bir tarih taşıyordu. İster beğenin, ister beğenmeyin, şu bizim yaşlı Nine başlı başına bir karakterdi.</p>

      <p class="paragraf-4">Ninenin iki konuğu nişanlıydı. Bölgede bu, düğün gecesine kadar bekâret anlamına geliyordu ya da gelmesi gerekiyordu. Görünüş kurtarılıyordu. Ama bu ikisi aynı yatağı paylaşıyordu. Adam, Umtali’de çalışan bir tarım uzmanıydı. Geceleri kızla geçirmek için akşam karanlığında o berbat yollarda 30 kilometre yol kat ediyordu. Kızın adını hatırlamıyorum, Lesley veya Jackie, ya da Billy olabilir. 1930’ların o çok bilmiş isimlerinden biriydi. Kız günlerini ülkenin geniş bir alanına bakan verandada oturup çeyizini hazırlayarak geçiriyor, saten paçalı don, iç tulumu ve jüponlar dikiyordu. Ayrıca, ipek ve pamuklu kumaş parçalarıyla Kestos sutyenlerinin kopyalarını da yapıyordu. Ama ne için? Sırık gibiydi. Ön tarafı dümdüzdü. Kısa kesilmiş sarı saçları vardı. “Güzel değildi,” diyordu Fisher Nine, ama kırmızı alaycı dudakları ve soğuk gri gözleriyle tuhaf bir çekiciliği vardı. Nişanlısı ne zaman Umtali’den gelse onu dikiş dikerken buluyordu. Kızın baştan çıkarıcı olduğunu biliyordum ama herkese ve her şeye, özellikle yakışıklı ama fazla sakin olan sevdiğine gösterdiği düşmanlığı anlamıyordum. (Fisher Nine: Onun kırbaçlı bir adama ihtiyacı var.) Adam ona tapıyordu. Gözlerini ondan alamıyordu. Elleri, isteği dışında devamlı oynuyor, ona dokunmak istiyordu. Ancak denediği zaman, kız parlak sarı saçlarını sallayarak, gülerek veya uzun, sert bacaklarını aniden çekerek onu geri püskürtüyordu. Herkese onunla yatmaktan hoşlanmadığını gösteriyordu.</p>

      <p class="paragraf-4">Eğer ondan, seksten hoşlanmıyorsa, nasıl “tasmayla bağlanmış zavallı bir köpek yavrusu gibi” peşinden koşturabiliyordu? (“Ah, Nine, çok acımasızsın,” diyor bir konuk.) Ancak bu durumun ve Fisher Nine’nin bana verdiği yeni gözlerle izlediğim tek kişi o kız değildi. Geriye dönüp, mahalledeki kadınları da yeniden değerlendiriyordum, çünkü artık takdire layık çalışkan ev kadınlarının –çiftçilerin eşlerinin– arasından, diğer kadın türünü ayırt edebiliyordum. Yosmaları. Şırfıntıları. Fahişeleri. Baştan çıkaran kadınları. Ancak hepsi de köle haline getirdikleri erkeklere karşı yarı gizli, yarı böbürlenen düşmanlıkla ışıldıyordu. Bunu anlayamıyordum. Mesele <span class="char-style-override-14">onların</span> seks kölesi olmaları değildi, seksi seviyorlardı, erkekleri seviyorlardı ve işte bu nedenle erkekleri tasmalı köpekler gibi peşlerinden koşturuyorlardı.</p>

      <p class="paragraf-4">Sanki parmaklarımız arasındaymış gibi, artık hızla ortadan kaybolan çocukluğumdan birden fazla çifti bulup çıkarmayı ve verandalarda kulak misafiri olduğum konuşmaları zihnimde canlandırmayı başardım. Mesela, tavsiye almak için annemle babama gelen Reggie vardı. Orta sınıf bir ailenin en küçük oğlu olarak İngiltere’de iş bulamayınca Güney Rodezya’ya gelmişti. Annemlerin koruması altına girdiğinde, yaklaşık 23 yaşındaydı. Yalnızlıktan delirmek üzereydi ve evlenmek zorunda olduğunu söylüyordu, evlenmek zorundaydı, dayanamıyordu. Babam çok fazla çalışan bu uzun boylu, çok zayıf, kekeleyen çocuğun hasta olacağını söylüyordu. Tek bir insanın idare edebileceğinden çok daha fazla ahırı vardı ama gece yarıların kadar uyumuyor, bütün gün çalışıyor, giderek zayıflıyor ve daha da deliriyordu. Çıldırmasına engel olmak amacıyla Cape’e tatile gitti. Orada, yarı-İngiliz, yarı-Hollandalı olan Vera’yla tanıştı. Vera o ana kadar birden fazla kez nişanlanmıştı. Reggie onunla hemen orada evlendi ve küçük bir tepenin üstünde, kayaların arasına yapılmış olan büyük taş eve getirdi. Vera burada onunla yatmayı reddetti. Reggie arabayı sarhoş gibi kullanarak annemle babama geldi. Hızla ilerleyen arabasının yolda çıkardığı tozu görmemizle, eve gelmesi bir oldu. Delirmiş gibiydi, kekeliyordu, uykusuzluktan ve gerginlikten mavi gözleri kıpkırmızı olmuştu. O kadar zayıftı ki, annem, onu beslemek için hizmetçiye kilerdeki her şeyi getirmesini söyledi. Ancak Reggie’nin konuşmaya ihtiyacı vardı. Vera onunla seks yapmıyordu, yapmayacaktı... Bu şimdi kullanılan bir ifade. Reggie, “sevişmek” diyordu. Vera’nın sevişmekten nefret ettiğini söylüyordu.</p>

      <p class="paragraf-4">Vera iriyarı, esmer tenli bir kadındı. Her hareketi tembelliğini, sakinliğini ve kibirle dolu olduğunu gösteriyordu. Kahverengi gözleri, siyah kısa kesilmiş saçları vardı, şık kesimli elbiseler giyiyordu. Bir kere bizi ziyarete geldi, fakat bizim evimiz onun için fazla pespayeydi, bu nedenle Reggie yalnız geliyordu.</p>

      <p class="paragraf-4">“Ona dokunmama izin vermiyor,” derken ellerini birleştiriyor, açıyor, tekrar birleştiriyor ve titriyordu. “Nefret ettiğini söylüyor. Ben de, ‘O halde benimle neden evlendin?’ diye sordum.”</p>

      <p class="paragraf-4">Hepimiz Vera’nın onunla neden evlendiğini biliyorduk, kendi çiftliği olduğundan uygun bir avdı, ama Reggie bunu kabullenemiyordu.</p>

      <p class="paragraf-4">Böyle devam etti. Reggie daha da zayıfladı. Kekelemesi kötüleşti. Vera’yı İngiltere’ye götürüp bir psikoloğa göstermeye karar verdi. Bu henüz moda olmamıştı. Aslında parası da yoktu ama bankadan kredi aldı ve İngiltere’ye gittiler.</p>

      <p class="paragraf-4">Vera bugünün günah çıkaran papazlarının öncülerinden birinin ofisine girip oturdu.</p>

      <p class="paragraf-4">“Şimdi, Bayan B, kocanız benimle konuşmak istediğinizi söyledi.”</p>

      <p class="paragraf-4">“Ben sizinle konuşmak istemiyorum. Kocam benim sizinle konuşmamı istiyor.”</p>

      <p class="paragraf-4">“Ama anladığım kadarıyla buraya gelip benimle görüşmeyi kabul ettiniz?”</p>

      <p class="paragraf-4">“Sizinle görüşüyorum, doğru mu? Siz de orada oturuyorsunuz, öyle değil mi?” Sonra miskin miskin bir sigara yaktı, başını arkaya attı ve kokulu dumanını üfleyerek oturdu.</p>

      <p class="paragraf-4">“Haydi ama Bayan B. Kocanıza adil davranmıyorsunuz.”</p>

      <p class="paragraf-4">“Neden davranmıyorum? Ona güzel sofralar hazırlıyorum. Ev temiz. Parayı boşa harcamıyorum.”</p>

      <p class="paragraf-4">“Ama Bayan B, evliliğin seksi de içermesi gerekiyor.”</p>

      <p class="paragraf-4">“Neden gerektiğini anlamıyorum. Ben sevmiyorum. Hiçbir zaman da sevmedim.”</p>

      <p class="paragraf-4">“O doğrultuda hiçbir şeyden zevk almadınız mı?”</p>

      <p class="paragraf-4">“Hayır. Bana önemli gelmiyor.”</p>

      <p class="paragraf-4">“Anlıyorum. Londra’da olduğunuz sürece beni gelip görmenizin yardımcı olacağını düşünüyor musunuz?”</p>

      <p class="paragraf-4">“Kime yardımcı olacak?”</p>

      <p class="paragraf-4">“Mesela, kocanıza. Ondan hiç mi hoşlanmıyorsunuz?”</p>

      <p class="paragraf-4">“Hoşlanmak mı?” Vera bu kelime üzerinde düşündü. “Hoşlanmış olmalıyım, değil mi? Onunla evlendim.”</p>

      <p class="paragraf-4">Reginald’a boşuna zaman ve para harcandığı, Vera’yla hiçbir şey yapılamayacağı, çünkü değişmek istemediği söylendi.</p>

      <p class="paragraf-4">Vera İngiltere’deki tatilinde eğlendiğini, İngiltere’yi hep görmek istediğini açıkladı.</p>

      <p class="paragraf-4">İki güzel çocukları oldu. Bir tanesi kederle ve sevgiyle özlemini çektiğim küçük bir kızdı. “Birlikte olduğumuz iki sefer de hamile kaldı,” dedi Reggie, sırıtma olması gereken bir hareketle dişlerini göstererek. “Vera çocuk istiyordu. Onlara sahip oldu. Ve şimdi - konu kapandı.”</p>

      <p class="paragraf-4">Reggie çok zengin bir tütün çiftçisi oldu. Ben İngiltere’ye geldikten sonra uzun süre beni bölgeden insanlar ziyaret etti. Reggie’nin siyahilere çok kötü davrandığını, dehşet saçtığını söylediler. Onu neden öldürmüyorlardı? Hak ediyordu, dediler. Reggie onlardan nefret ediyordu. Onlar Reggie’den nefret ediyordu. O aşamada artık Vera’dan boşanmıştı. Vera Cape’e geri dönmüştü ve tek başına yaşıyor, içiyordu.</p>

      <p class="paragraf-4">Vera’nın eski Chevrolet’ye yaslanırken çekilmiş küçük, lekeli bir resmi var. 1920’lerin sonundan kalma, dizlerini gösteren bir elbise giymiş. Bir kalçası uyuşuk, küstah bir şekilde öne çıkmış. Sakin ve kendine güvenen bir tavırla kameraya gülümsüyor.</p>

      <p class="paragraf-4">Kötü kadın. Kötü eş.</p>

      <p class="paragraf-4">Yanında nehrin karşısındaki çiftçinin karısı duruyor. Tombul, neşeli bir kadın, keyifle gülümsüyor. Herkes o kadını severdi, herkes Vera’dan nefret ediyordu. Ama o da kötü bir kadın, kötü bir eşti, çünkü Vera bırakın kocasını, hiç kimseyle sevişmezken, o sadece kocasıyla değil, başka erkeklerle de sevişiyordu. O da Vera gibi, sonradan boşandı ve Cape’e taşındı. Vera’nın, Reggie’nin iki çocukları normal bir şekilde büyüdü, yani o evliliğin mutsuzluğuna o kadar kayıtsız kalan Evrim (veya Doğa, ya da Yaşam Gücü) tatmin olmuş olmalıydı. Eğer biri –hatta tavsiyelerine çok değer verdiği için haftada iki üç kez arabayla geldiği annemle babam– Reggie’ye, “Onunla evlenme. Görmüyor musun?” deseydi, o anırmaya benzeyen kahkahasıyla güler ve kekeleyerek onu sevdiğini söylerdi.</p>

      <p class="paragraf-4">Betty –veya Franny ya da Jamie– kalçasını veya bacağını hafifçe sallamadan ve dünyaya, hiç kimseye kendisinden gerekenden bir gram fazlasını asla vermeyeceğini anlatan bir şekilde gülümsemeden veranda direğine yaslanamaz veya dikkatsizce düşürdüğü pembe ipek parçasını yerden alamazdı ve bununla gurur duyuyordu. İpek, saten ve kahverengi dantel öbeklerinin yanında oturur ve toz toprak içinde kalarak Umtali’den yeni gelen sevgilisine bakarak, “O halde neden gece Umtali’de kalmadın? Senden her gece buraya gelmeni istemediğimden eminim,” derdi.</p>

      <p class="paragraf-4">Sonra adamın yüzü kırgınlıkla solar; gözleri alev alev yanarak yalvarırken, “Ama s-s-sevgilim, ama sevgilim...” diye kekelerdi.</p>

      <p class="paragraf-4">“Aman boş ver!” Sanki bir kabahati affedilmiş gibi –hangi kabahati?– öyle bir gülümserdi ki, adamı bırakın, benim içim titrerdi ve yumuşardım.</p>

      <p class="paragraf-4">“Çok basit biri,” derdi Fisher Nine, “ama aptallarla çılgınları ayırt etmek imkânsızdır.”</p>

      <p class="paragraf-4">Onunla saatler geçirdim. Orada olmam hoşuna gidiyordu, onun kültürlülüğüyle gözü kamaşan zavallı sakar doyumsuz ergen... Koloniye, kendi memleketinde, yani İngiltere’de bulabileceğinden daha iyi bir koca bulmak amacıyla gelen bir sekreterdi.</p>

      <p class="paragraf-4">Oldukça kısa bir süre sonra evlenmişler, sonra da boşanmışlardı. Bu tür ağırkanlı, çıkarcı bir cinselliğe sahip olan kadınlar, sonunda zengin olsalar da, yalnız kalırlar.</p>

      <p class="paragraf-4">Fisher Nine’yi, kaçırdığım fırsatlardan biri olarak görüyorum. Ondan Güney Afrika hakkında, tanıştığım hiç kimsenin tarihçesinde olmayan şeyler öğrenebilirdim. Yani hiçbir kadının demek istiyorum. Erkekler bambaşka bir hikâyeydi. Hayatımda onun kadar olağanüstü bir kadınla tanışmadım. O zaman bile, evinden, hayatından gelip geçen insan kalabalığıyla ilgilenirken sergilediği soğukkanlı, hatta rahat tavrın, çok az insanın onun deneyimini yaşamış olabileceği anlamına geldiğini biliyordum. Sadece yemek ve yatacak yer vermekle kalmıyordu; her türlü insan bir yolunu bularak Vumba’ya geliyor, ondan tavsiyeler alıyor veya üst düzeydeki insanlara aracılık etmesi isteniyordu, zira kolonideki herkesi tanıyor gibiydi. Tanınmış ve hatta sosyetik insanlar, tatillerde Salisbury’deki sosyal hayatın zorluklarından kaçarak onun eski evine geliyordu. Akşam yemeğinde kabinedeki bir bakanın karısını ve 18 yaşındaki kızını, Vumba dağlarının haritasını çıkaran bir arazi mühendisinin yanında oturduğunu ve sonra üçünün, başka koşullarda birbirleriyle tanışamayacak olan üç kafa dengi insanın verandada gecenin ilerleyen saatlerine kadar sohbet ettiklerini gördüm. Fisher Nine’nin geçmişine bir an için bile olsa ışık tutan kişi bu kadın oldu. Yeni bir diyet inancını yayma ihtiyacı içindeydi: Gelişmekte olan kızlar çoğunlukla et yemeli, tercihen de yarı çiğ et tüketmeliydi. Fisher Nine dinledi ve “Bir kuraklık döneminde Kuzey Transvaal’de bir madendeydim. Tuzlanmış sığır eti dışında yiyecek hiçbir şeyimiz yoktu. Ben ve zenciler iki ay boyunca sadece bunu yedik. Bir başka seferde, Stellenbosch yakınlarında yoksul bir çiftlikteydim ve altı ay boyunca kabak ve mısır lapası yedik. Vücudunuz, ne verirseniz onunla yetinir,” dedi bana. Şimdi, eğer ona sorsaydım... Ama Phyl - veya Pat ya da Tony beni o kadar büyülemişti ki... Belki de o zaman doğru soruları sormaya yetecek kadar bilgim yoktu.</p>

      <p class="paragraf-4">Eve sağlık ve enerji dolu bir şekilde döndüm. Yanımda benim yaptığım bir sutyen de götürdüm. Annem, karşısında bu yeni göğüsleri çıkmış muhalif genç kadını görünce kavga moduna döndü ve “Michael, Michael,” diye seslendi. Babam gelinceye kadar seslenmeye devam etti ve sonra elbisemi kaldırıp içime giydiğim şeyi gösterdi.</p>

      <p class="paragraf-4">Babam, “Tanrım, ben de ciddi bir şey oldu sanmıştım,” diyerek çekti gitti.</p>

      <p class="paragraf-4">Tıpkı âdet görmeye başladığımda, annem evin içinde koşarak babamla kardeşime bunu anons ettiği zamanki gibi öfke ve nefretten deliye döndüm.</p>

      <p class="paragraf-4">Anneme karşı hissettiğim öfke, tiksinti son derece orantısızdı. O kadar güçlüydü ki, yıllarca aklımdan çıkardım. Sonra yeniden düşünmeme neden olan bir olay oldu. Yıllar sonra, sokağın yarısının tımarhaneye gitmemesi için uğraş verdiği bunak bir yaşlı kadının yan komşusuydum. Hiçbir fiziksel utanç, hatta sıradan duyarlılık bile hissetmiyordu. Kirli, pis kokan ayaklarını size uzatır ve yıkamanızı isterdi veya oturup, ayaklarının derilerini yolar, sonra keyifle ağzına atardı ya da dilini çıkararak, haz dolu bir keyifle bütün vücudunu kaşımaya başlardı. Büyük, sarkık göğüslerini kaldırarak altlarındaki kızarıklıkları inceler, sizin de bakmanızı isterdi, ya da ıslak bir köpeği havluyla kurularmış gibi, kuvvetli bir şekilde apış arasını kaşırdı. İğrençliğin sonu yoktu, ama ne de olsa bunamıştı, elinde değildi. Nefretimin ve öfkemin şiddeti mantıksızdı. Orantısızdı. Hiçbir mantığı yoktu... Çok küçük bir çocuğun, tahammül edilmez bir kadınla bir yere kapatıldığını düşünürseniz, <span class="char-style-override-14">gayet</span> mantıklıydı. Kim? Birçok anne-baba, marketten alışveriş yapar gibi, rahatlıkla bir dadı veya bakıcı tutuyor. Belki aynı odayı paylaştığım sarhoş Bayan Mitchell yüzündendi. Hatta annem bile olabilirdi, ancak bir çocuğun ahlak anlayışında oluşan en küçük bozulma çok büyük görünebilir. Bir ziyaretçi gelir, gülümseyerek çocuğa eğilir ve çenesinde, süt veren tavşan memesine benzeyen yuvarlak, parlak bir şişkinlik vardır. Bu şişkinliğin içinden kızıl bir kıl çıkmaktadır ve o kıl gizli ve kirli uygulamaların, hatta acımasızlığın kanıtı gibi görünür. “Anne, neden?..” “Saçmalama, o yalnızca bir ben.” “Neden çenesinde ben varım?” “Hayır sen değil, ona ben denir, şapşal.” “Ama ya sivilce veya terden sırılsıklam olmuş koltuk altı tüyleri bir annenin vücudunun parçasıysa?” diye düşünen çocuk sessizce geriye çekilir, ama gözlerini dikerek tiksintiyle bakar.</p>

      <p class="paragraf-4">Bir annenin, 15 yaşındaki kızının elbisesini hışımla kaldırıp, göğüslerini babasına göstermesi düşünceli ve anlayışlı bir hareket değil, ama büyük bir suç da sayılmaz.</p>

      <p class="paragraf-4">Fiziksel duyarsızlık bir başka şeyle de karışmıştı. Yine uzun zaman sonraydı. Uzmanlık alanı annelerle kızları olan bir terapistle arkadaş olmuştum. Annelerin kız çocuklarıyla bu kadar özdeşleşmelerinin ve kendi bedeniyle çocuğunkini ayırt edemeyecek hale gelmelerinin çok yaygın olduğunu söyledi. Bir tanesi, kızına vurduğu için kınandığında, “Ama bu kendime vurmakla aynı şey,” demişti. Bir başkası, kızına bağırıp çağırdığında, terapiste, “Ama bu bizim aramızda, <span class="char-style-override-14">o</span> neden yaptığımı biliyor,” diye açıklamıştı. Annemin bu kadar nevroz düzeyinde olduğunu iddia etmiyorum. Ancak ellerimi, ayaklarımı kendininkilermiş ya da en azından kendi malıymış gibi tutuyordu. Ne de olsa, eskiden hemşireydi ve hastalarının bedenlerini serbestçe ellemişti.</p>

      <p class="paragraf-4">Ondan kendimi çektiğim, vücudumu savunduğum, bana dokunmasına izin vermediğim zaman, “Kendi hastalığını, kuruntularını, şeker hastalığını, acınası buruşmuş yaralı bacağı, savaşı, siperleri bana bulaştıramayacaksın, <span class="char-style-override-14">bulaştıramayacaksın</span>,” dediğimi biliyordum.</p>

      <p class="paragraf-4">“Artık çocuk değilim,” dedim anneme.</p>

      <p class="paragraf-4">Fisher Nine’de o kadar kilo almıştım ki, vermem gerekiyordu. Şimdi insanlar anoreksi diye homurdanabilir, ama ben nefsimi koruma becerisiyle donatılmıştım. Annemin beni suçladığı gibi, “hiçbir şey yemiyor” olabilirdim, ama sağlıklı bir diyet geliştirmiştim. Domates ve fıstık ezmesi yiyerek hızla kilo verdim. Bedenim bana keyif verirken, annemi şaşırttı ve korkuttu. Orantısız bir şekilde. Aşırı derecede. Ancak bu anne-kız hikâyesinde anlayışlı, hatta normal mantığa uygun pek bir şey yok.</p>

      <p class="paragraf-4">İşin doğrusu ben kesinlikle annemin istediği kadar anlayışlı ve duyarlıydım - acaba? Bu nefsini koruma duygusunu görmüştüm zira kızların kendilerini çok yorduklarını düşünürsünüz. Eşikte yürürler, –bu, gençlerin neredeyse başlarını belaya soktukları durumlarda yarattıkları davranış biçimi için kullandığım steno ifade– başlarını belaya sokarlar ama siz hafifçe ve boyun eğerek katlanırsınız, kızınız kesinlikle hamile kalacak ve kürtaj olması gerekecek, veya gayrimeşru çocuğunu doğuracak; veya oğlunuz tutuklanacak. Ancak bunların hiçbiri olmayabilir. Her türlü kriz ve panik devam eder, ama bu arada kız gizlice doktora gitmiştir ve doğum kontrol donanımı takılmıştır; oğlanın aptallıkları ciddi sonuçlara varma noktasından hemen önce sona ermiştir.</p>

      <p class="paragraf-4">Büyük tarlanın kenarındaki ormanlığın bir köşesinde, tüfeğimi elimde gevşek bir şekilde tutarak duruyordum ve bir anda, hayatımda ilk kez görüyormuşum gibi, bacaklarımı fark ettim. Çok güzeller, diye düşündüm. Esmer, ince, düzgün bacaklar. Elbisemi yukarı çektim ve külotuma kadar kendime baktım. Vücudumla gurur duydum. Başka hiçbir kıvanç bir kızın, <span class="char-style-override-14">bunun</span> kendi vücudu, <span class="char-style-override-14">bunların</span> onun düzgün bacakları olduğunu anladığı ana benzemez. Her bakımdan dergilerdeki modeller kadar güzeldim. Ama giysilerim... Paramız yoktu. Hiç. Hiçbir şey satın almıyorduk. Her şeyi, en ufak parçaları bile annem dikiyordu. Ama yaptığı elbiseler küçük kızlara göreydi ve her gün o hüzünlü gözlerinin, benim yeni inceliğimi, yeni bedenimi nasıl kınadığını izledim.</p>

      <p class="paragraf-4">Kendi kendime dikiş makinesini kullanmayı öğrendim, ancak kumaş için para yoktu. Posta günlerinde kasaba yarım düzine Afrika tavuğu götürmeye başladım; onları sabahın yarı karanlığında evden tarlalara koşup, ağaçlardan yemlenmek için yere inmeden yakalıyordum. Annem kendini kaybetti. Öfkelendi, bağırdı çağırdı, ama aslında söylediği şey şuydu: “Sen benden kaçıyorsun, gidiyorsun, ben burada bu berbat, perişan hayatımda sıkışıp kaldım ve hiçbir zaman çıkamayacağım.”</p>

      <p class="paragraf-4">Dardagan’ın dükkânında raflar dolusu keten ve pamuklu kumaş topları duruyordu. Altı Afrika tavuğu, iki elbise için kumaş almaya yetti. Zarif yeni elbiselerimi giydim ve annem haykırarak, İngiltere’de olsam hâlâ kreşte olacağımı, kızların 15 yaşında büyümelerine izin veriyorsa, burasının korkunç bir ülke olduğunu söyledi.</p>

      <p class="paragraf-4">Buradan uzaklaşmak zorundaydım. Bu kez Johannesburg’a, güneydeki büyük kente...</p>

      <p class="paragraf-4">Babam gençliğinde bir keresinde, Norwich’te iki kız kardeşle dans etmiş ve çıkmıştı. İkisine de âşık olduğunu, ama annelerine daha da çok âşık olduğunu iddia ediyordu. Bunu söylediği zaman pişmanlığı, alaycılığı, zaman içinde kaybettiği çok daha derin şeylerin anısınaydı.</p>

      <p class="paragraf-4">Bu kızlardan biri, Madenler Odası’ndan ümit vaat eden genç bir adamla evlenmişti ve adam şimdi önemli bir yöneticiydi. Bu kız babama, iletişimi koparmamak amacıyla mektup yazarak, kocasının sevgisini gösteren bir yapıya sahip olmadığını veya bugün ifade edecek olursak, seksle pek ilgilenmediğini belirtmişti. Babam, aynı kıyıdan başka üzücü haberlerle birlikte bunu da anlatırken, anneme bakmamış ve zar zor kontrol edebildiği kızgınlıkla karışık bir üzüntüyle konuşarak, bu kişisel yoksunluktan çok daha fazlasına itiraz etmişti.</p>

      <p class="paragraf-4">Annem, Griffiths’lere (diyelim) mektup yazıp, “korkarım zor bir dönem geçiren” kızının onları ziyarete gelip gelemeyeceğini sordu. “Aşağıya güneye” bir tren yolculuğu. Benim ilk tren yolculuğum. Bizimkiler gibi aileler, yani savaştan sonra gelip yerleşenler için, demiryolu yolculuklarında ayrıcalık vardı. İkinci sınıf vagonlarda, altı kişilik kompartımanlarda iki günlük yolculuk. Trenin bir saate yaklaşan sürelerle dumanlar çıkararak beklediği her istasyonda, siyahi çocuklar oyuncaklar, portakal, kayısı ya da birkaç guava getiriyor, kibirli beyazlar üç beş peni için pazarlık ediyordu. Oyuncakları çocukların erişemeyeceği yüksekliğe kaldırıp gülüyor, eğleniyorlardı ve tam tren hareket ederken paraları yere atıp yine gülüyorlar, çocuklar tozların içinde debelenirken onlarla dalga geçiyorlardı. Bu sahne Nadine Gordimer’in “Rodezya’dan Gelen Tren” hikâyesinde anlatılmaktadır.</p>

      <p class="paragraf-4">Johannesburg’da, şoförlü bir araba beni alıp, zenginlerin dünyasına, en varlıklı banliyöde, hizmetkârların (burada kadın, bizde olduğu gibi erkek değil), parmaklıklı pencerelerin olduğu, o zaman yeni olsa da, sonradan çok artan kuşatılmışlık havası bulunan büyük bir eve götürdü. Bay Griffiths İskoçyalıydı ve aksanı bozulmamıştı, açık sözlü, dürüst ve akıllı bir adamdı. Neredeyse devamlı olarak işteydi. Eve konuk gibi geliyordu. Oysa pahalı giysiler, mücevherler içindeki, mükemmel kabarık beyaz saçlı, orta yaşlı, güzel karısı, görevini yapıyormuş edasıyla ona bakıyordu, ama sitem dolu gözleri hep kocasının üstündeydi. Burada yine, birbirlerini mutsuz etmek amacıyla birleşmiş, her açıdan birbirine zıt olan bir çift vardı. Yemekler az ve özdü, sofra İngiliz yemeklerinden müteşekkildi. Bana göre soğuk ve sevimsiz olan, pahalı eşyalarla dolu yemek odasında yeniyordu - aslında bütün ev öyleydi. Dökülen, berbat haldeki evimizden her ayrılışımda, gittiğim her yerden çok daha keyifli olduğunu düşündüm. Bayan Griffiths çalışmıyordu. O günlerde zengin kadınlar çalışmazdı. Sıkılıyordu, saçmalayacak kadar sıkılıyordu. “Aman Tanrım, o halde arabayla gezmeye çıkalım,” derdi. Şoför Stanley adında, gerçek yoksulluk dünyasından gelen zayıf, bronzlaşmış, soğuk bakışlı genç bir Güney Afrikalıydı. Onu hemen tanıyabilirdiniz. Bir kere, siyahlara ve renkli tenlilere buruk bir nefret duyuyordu. Bir de, gözlerinin ardında devamlı olarak bir kaygı vardı. Arabayı kullanmanın ötesinde bir sürü iş yapıyordu, arabaya bakıyor, ayak işlerine koşuşturuyor, alışveriş ediyordu. Ailenin oğlu gibiydi ama Güney Afrikalıların her zamanki haliyle saygılıydı ve hep, yapılacak bir şey olup olmadığını anlamak için etrafı kolaçan ediyordu. Arabayla dolaşmaya çıktığımız zaman, benzer evlerle dolu olan zengin mahallelerini geziyor ya da pahalı dükkânlara gidiyorduk.</p>

      <p class="paragraf-4">Şık bir elbise dükkânında bir hafta çalışmamın, benim için iyi olacağı düşünüldü, zira dükkânın sahibi aile dostuydu. Gerçekten de çok iyi oldu. Gün boyunca zengin kadınlar geliyor, boş boş oturuyor, hoşnutsuz bir ifadeyle onlara gösterilen elbiselere ve tayyörlere bakıyorlardı. Gösteren ben değildim, çünkü ben kadın satış elemanlarının başının asistanıydım. Kadınlar çoğu zaman hiçbir şey satın almıyordu ama dükkân hep dedikodu yapan kadınlarla doluydu. Çok uzun zaman sonra, Johannesburg’da evlenen ama sonradan o insanlardan ve o şehirden kaçarak Londra’ya gelen kadınlarla tanıştım. Bu kadınlar dışarıdan bakıldığında hapishane veya pahalı bir yatılı okul gibi görünen o küçük dünyalarında sıkılmışlardı, somurtacak ve isterik hale gelecek kadar sıkılmışlardı. Sadece birbirlerini tanıyorlardı, her gün partilerde ve hayır etkinliklerinde karşılaşıyor ve aynı falcılara gidiyorlardı. Kısa bir süre sonra Hintli gurular ve ekoloji de bunların arasında yerini alacaktı. Bana göre kıyafetler korkunçtu. Korkunç olan, bu kıyafetlerin giyilmeleri için yaratıldıkları hayatlardı. Bayan Griffiths’e –o dönemde terbiyeli çocuklar büyüklerine ilk adlarıyla hitap etmezdi– dükkânın bana pek yarar sağlamadığını, yani eğer amacı karakterimi geliştirmekse, pek işe yaramadığını söyledim. Kesinlikle aksi ve kinci biri haline geliyordum. “Tigger” konuşuyordu. Ancak Bayan Griffiths, hayatta gülünecek şey bulabilecek türde biri değildi.</p>

      <p class="paragraf-4">Johannesburg’da bir fuar olacaktı. Bu fuar Johannesburg’un beni geliştirmesini bekledikleri nedenlerden biriydi ve ziyaret etmem gerekiyordu. Devasa parlak pavyonları, bayağılığı kesinlikle göz korkutuyordu. Çok sayıda beyaz ve en iyi giysileriyle taşradan gelen, bu gösteriş ve kültürlülükle sinen insan kalabalığı ve Afrikalı, benim tanıdıklarımdan çok farklı, daha zeki, daha bilinçli, daha iyi giyimli, agresif, onlara yönelik olmasa da, sergilenen malları ve fırsatları dikkatle inceleyen binlerce Afrikalı vardı. Stanley, Afrika yerlilerinin küstahlaşmaya başladığını ve iyi bir dayağı hak ettiklerini söyledi. En azından işin bu kısmı aynı evdeki gibiydi.</p>

      <p class="paragraf-4">Salisbury’dekinden daha gösterişli olan sinemaya gittim. Filmlerin isimleri dışarıda ışıklarla aydınlatılmıştı ve içeride insanlar kokteyl kıyafetlerini giyerek ve mücevherlerini takarak süslenmişlerdi.</p>

      <p class="paragraf-4">Bazen Stanley’ye bizi sabahleyin veya öğleden sonra çok şık bir çay salonuna götürmesi söyleniyordu. Yine kadınlar, kadınlar, kadınlar gevezelik ediyor, altın zincirleri ve bilezikleriyle oynuyorlardı. “Hiçbir zaman altının fazlası olmaz!” Bu, Johannesburg’un sesiydi.</p>

      <p class="paragraf-4">“Güneye” yolculuğum, sıkılmış ve mutsuz kadınların dünyasına girişim oldu. Ancak yalnızca bir kere, Stanley’ye bana önemli yerleri göstermesi söylendiği zaman, beni zengin mahallesinden çıkarıp, giderek yoksullaşan sokaklardan geçirdi ve neredeyse, ilk yapıldığı zamanlardaki Salisbury sokaklarına benzeyen yerlere götürdü. Binlerce kovboy filminde bu sokakta, at arabaları ve çığlık atan kovboy salınırdı. And Dağları’nda bu sokakta, Kızılderililer duvarlara yaslanıp koka yaprağı çiğner ve turistlere bakarlardı. Los Angeles’ın bir kenarında, bu yol dağ geçidinin içinde kaybolur, yerini tilt makinesi ve Meksika lokantaları alırdı. 40 yıl önce at arabalarının dönebileceği kadar geniş yapılmıştı ve kenarlarında tek katlı binalar bulunuyordu. Bu manzarayı bir sinema, bir Çinli çamaşırhane, bir dans salonu, ucuz lokantalar ve barlar bozuyordu. Bu sokakta çok az siyah vardı, çünkü burası yoksul beyazların yaşadığı bir bölgeydi. (Kırsal gecekondularda yaşayan çok fakir çiftçiler, genellikle Afrikalılar için kullanılan bir deyim olan “perişan beyazlar” değil.) Dışında renkli parlak vitrinleri olan Hint dükkânları vardı.</p>

      <p class="paragraf-4">Stanley büyük, gösterişli arabayı park etti ve istersem arabada oturabileceğimi, bir dakika içinde döneceğini söyledi. Ama onunla birlikte içeri girdim. İçerisi bir ahır veya salon gibiydi, bilardo masalarıyla doluydu. Her bir masanın etrafında, ekonomik kriz nedeniyle işsiz kalmış erkekler vardı ve arkada adamların poker oynadığı masalar bulunuyordu. 21 için iki masa ayrılmıştı. Buradaki kızlar aşırı derecede makyajlıydı ve saçları Veronica Lake veya Jean Harlow gibi yapılmıştı. Üzerlerinde gece elbiseleri vardı ve fişleri, altından yapıldığı anlaşılan uzun küreklerle hareket ettiriyorlardı. Fişler de altından yapılmıştı. Müşterileri bara çeken bardaklar da altındı ve şişeler altın rengi kâğıtlara sarılmıştı. Ucuz Cape şarabı ve Cape konyağı satılıyordu. Bütün erkekler pespaye haldeydi, üzerlerinde fazla yıkanmış ve iplikleri sarkmış beyaz gömlekler, ucuz gri ve kahverengi pantolonlar vardı ama bazen boyunlarına bir kovboy fuları takıyorlardı. Bütün kadınlar, kokteyl elbiseleri veya dans elbiseleriyle çekici olmak amacıyla giyinmişti. 30 kadına karşılık, belki birkaç yüz erkek vardı. Fisher Nine’nin, birileri ilgilenseydi ilginç anılar çıkabileceğini laf arasında belirttiği üzere, bir zamanlar Rand üzerinde bir kumarhane batakhanesi işletmişti, ama sonra polis kapatmıştı. İlk başta Stanley’yi göremedim, barda zar atan bir grubun içinde kaybolmuştu. Şık haki şoför üniforması onu bulmama yardımcı oldu. Orada yaklaşık 20 dakika kaldı. Duvarın kenarında duran, tütün dumanı ve içki kokusu nedeniyle biraz midesi bulanan pamuklu elbiseli ve sandaletli kızla hiç kimse ilgilenmedi. Stanley geri döndüğü zaman yüzü asıktı ve sadece başını sallayarak onu takip etmemi istedi. Arabada, “Kötü şanstan başka bir şeyim yok, sadece kötü şans, sana söylüyorum, beni kahrediyor bu.” Bana anlattığına göre Griffiths’lerde işi bitince geceleri barmen olarak çalışıyordu. “Mabel’in bilmemesi daha iyi, ama yaşamak zorundayım öyle değil mi?” Mabel ve Stanley, fakat Bay Griffiths ve Stanley: Olabildiği kadar demokrasi.</p>

      <p class="paragraf-4">Mabel Griffiths sürekli olarak kocasının ahlaksızlığı hakkında küçük, iğneleyici yorumlarda bulunuyordu.</p>

      <p class="paragraf-4">Diğer kız kardeş Güney Afrika’da bir yerlerdeydi. Sonradan onunla da tanıştım. İri yapılı, “kaliteli” kıyafetler giyen çok renkli bir kadındı. Babamın, garsonlara ve hizmetçilere kaba davrandıkları için asla evlenemeyeceğini söylediği kadınlar bunlardı. İkisi de beni adam yerine koymamıştı ama bunu yaptıklarının farkında bile değillerdi. Bana nereye gittiğimizi “söylememem” gerektiğini bile hatırlatmayan Stanley’in inceliğinden, hatta Bay Griffiths’in sonradan ortaya çıkan iyi yürekliliğinden yoksundular. Orada olduğum süre içinde benimle hiç konuşmadı denebilir. Benden hoşlanmadığını sanmıştım. Ama ta Johannesburg’dan çiftliğe bir daktilo gönderdi, yüksek ve ağır, takırtılı bir makine, o kadar ağırdı ki aşçı onu odama getirirken şakayla gülüyor ve altında sendeliyordu.</p>

      <p class="paragraf-4">Bay Griffiths bana kısa ve kuru bir mektup yazdı. İskoçya’dan, yoksul bir aileden geliyordu. Kendi yolunu çizmişti. Bazı tavsiyelerde bulunmak istiyordu. Öğrenebildiğim her şeyi öğrenmeliydim, ne olduğu önemli değildi, bir şekilde bir vakit işime yarayabilirdi. Gençler çoğu zaman, baktıkları takdirde etraflarında fırsatlar olduğunu görebileceklerini fark etmiyorlardı. En iyi dileklerimle, sevgiler, Allen Griffiths. Ayrıca bana <span class="char-style-override-14">Yazarlar ve Sanatçılar İçin Elkitabı</span> da gönderdi.</p>

      <p class="paragraf-4">Eve, Altın Şehir’den kurtulduğuma memnun bir halde döndüm. Annem oldukça bunamıştı. Şimdi, daha kötü durumda olmadığına şaşırıyorum. O zaman bunadığına şaşırmıştım. Yaptığı şeyin kişinin elinde olmadığını bilmenize rağmen yine de öfkeye kapılıp çılgına dönebilirsiniz. Para, hepsi para yüzündendi. Her cümlede para vardı, gece gündüz para. Babam zamanını ve sahip olmadığımız parayı hendekler ve kuyular kazarak, dinamit satın alarak harcıyordu. Çiftlik için enerjisi yoktu ama evin arka tarafında saatlerce durup örnekleri elekten geçirebiliyordu. Bu tutkusu hiçbir çıkar sağlamadı. Gezgin bir altın arayıcısı en fazla birkaç kilometre uzakta işleyen bir altın damarı ve küçük bir altın madeni bulunca babam çok sevindi. Gidip damarlar, toprak ve arama teknikleri hakkındaki bilgilerini paylaştı. Çiftlik bir şekilde devam ediyordu. Şimdi merak ediyorum. Annem, o son derece becerikli kadın, neden çiftliğin idaresini eline almadı? Bölgede çiftçilik yapan kadınlar vardı. Sanırım kocasının özgüvenini baltalamak istemedi. Ama bu arada beni sadece bencil olmakla değil, boşa para harcamakla da suçladı. Neye? Afrika tavuklarından kazandığım parayla neden eve katkıda bulunmamıştım? Bu delilikti ve bunu biliyordu. Dardagan’a borcumuz 100 sterlini aşmıştı. Çıkmaza girmiştik. Annem iyi ve cömert bir kadındı ve bana harcamak onu çok mutlu ederdi. Ama bu savaşın parayla hiçbir ilgisi yoktu. Bana kendilerini parmaklıklara vuran kuşları veya hayvanları, ya da çok kötü davranılmış küçük bir kızı hatırlatıyordu. Ona o kadar acıyordum ki midem bulanıyordu ama öte yanda, nefretten kendimi kaybediyordum.</p>

      <p class="paragraf-4">Para, neden parayı boşa harcıyorsun, hiç paramız olmadığını biliyorsun ama kendinden başka hiçbir şeyle ilgilenmiyorsun...</p>

      <p class="paragraf-4"><span>Salisbury’de, annemle babam bir kez daha Toprak Bankası’yla kredi süresinin uzatılması konusunda utanç verici bir görüşmeye katlanmaya çalışırken, ben Manica Road’da bir mobilyacı mağazasının önünde oyalandım ve Allen Griffiths’in mektubuyla kendime cesaret vermeye çalıştım. Mobilyaların hepsi “dükkân” mobilyasıydı, parlak ve şıklardı, her pencerede birkaç tane bulunan gerçek boyutlarda kartondan yapılmış ev hanımları, bir masa veya koltuk konusunda duydukları mutluluk yüzünden, kaldırımdaki insanlara kibar kibar gülümsüyordu. Sonunda içeri girdim ve Bay Hemensley’le görüşmek istediğimi belirttim. Adam zayıf ama göbekli biriydi. Sıcak yüzünden gömlekle oturuyor, ekonomik kriz nedeniyle kaygılanıyordu. Ona mallarını nasıl sunacağı konusunda hiçbir fikri olmadığını, ama ona, her hafta</span> <span class="char-style-override-14">Herald’s</span><span>’ın Kişisel İlanlar köşesine koyabileceği dizeler yazacağımı söyledim. Bu dizeler insanların dikkatini çekecekti. Daha önce hiç kimse bu şekilde reklam vermemişti. Yanağımı okşadı ve örnek görmek istedi. Bay Griffiths’in mektubuyla birlikte birkaç örnek getirmiştim. Her bölüm, “Evinizi Hemensley yöntemiyle döşeyin” tavsiyesiyle sona eriyordu. Her biri için on şilin istedim ama yedi şiline anlaştık. Birkaç yıl boyunca, ne zaman paraya ihtiyacım olsa, dizeler karalayıp Hemensley’e gittim. Bay Hemensley bana çayla kek verdi ve gençliğinden şimdiden pişmanlık duyan bir adamın efkârıyla neler yaptığımı sordu ve “Tigger” onu eğlendirirken kahkahalarla güldü. Bana reklamlarımın müşteri getirdiğini söyledi. Hint dükkânlarında, metresi bir-iki şiline mükemmel pamuklu kumaşlar ve muslinler bulabiliyordunuz. Düzgün bir çift ayakkabı on şiline mal oluyordu. Güzel bir çantanın fiyatı bir sterlindi. Hiç kimse eldiven veya çorap giymiyordu.</span></p>

      <p class="paragraf-4">Hemensley parası evde işleri düzeltmeye yaramadı. Her elbise, etek veya sutyen anneme vurulan bir darbe daha oluyordu. Ve artık Renk Engeli, yani Yerli Sorunu yüzünden tartışmaya başlamıştık. Sorun şuydu ki, elimde gerçekler veya rakamlara ilişkin hiçbir cephane yoktu; aslında sistemin son derece yanlış olduğu konusunda kuvvetli bir duygu dışında elimde hiçbir şey yoktu. Bir kere, bütün bu insanlar neden bu kadar az paraya bizim çiftliğimizde çalışıyordu? Şimdiden <span class="char-style-override-14">Rhodesia Herald</span>’da, yerlilerin düzgün beslenmedikleri veya barındırılmadıkları için verimsiz olduklarını ve zaten eğitilmeleri gerektiğini belirten, Sağduyu veya Adil Oyun imzalı mektuplar yayınlanmıştı. Devrim niteliğindeki her mektup, eleştiri oklarına hedef oluyordu ve bir sonraki mektup sayfası, Kızgın, Ülkede Otuz Yıl veya Öncünün Karısı, yerlilerin elde ettiklerinden fazlasını takdir etmeyeceklerini veya iyi bir dayağı hak ettiklerini ya da eğitimin onları şımartacağını söylüyordu. Ben haklıydım ama benimle aynı fikirde olan hiç kimseyle tanışmamış veya bana yardımcı olacak kitaplar bulamamıştım. Evet, <span class="char-style-override-14">Oliver Twist</span> İngiltere’de olduğu kadar burada da siyah bir çocuk hakkındaydı ama Cyril Larter’a, Bob Matthews’a veya Bay McAuley’e cazip gelecek bir tez değildi.</p>

      <p class="paragraf-4">Benim savlarım gürültülü ve saçmaydı ve ben böyle olduklarını biliyordum.</p>

      <p class="paragraf-4">Kısa bir süre sonra babam, iki kadını arasındaki tartışmalarda en ön sırada oturmaya bir gün daha katlanamayacağını söyledi. İkisi için de söyleyecek iyi şeyler bulamadığımı belirterek, neden çekip gitmediğimi sordu. Kendi çocuklarım da gençliklerinde çok zor olduklarından, anlayışla karşılıyorum.</p>

      <p class="paragraf-4">Salisbury yakınlarında bir yere çocuk bakıcısı olarak gittim. (O günlerde <span class="char-style-override-14">au pair</span> zengin ailelerin, yeni diller ve yaşam tarzları öğrenmeleri için kızlarını takas etmeleri anlamına geliyordu.) Yeni deneyimlerin özlemi içindeydim. Bu, ergenlik çağındaki fevkalade doyumsuz genci (bu ifade de daha kullanılmıyordu) bile tatmin edecek kadar romantik görünüyordu. Vancouver’daki sosyeteden güzel ve zengin bir kız olan Bayan Edmonds, Rodezyalı yoksul ama soylu bir çiftçiye sırılsıklam âşık olmuş ve ailesinin itirazlarına rağmen onunla evlenmişti. İkinci bebeğine hamileydi ve ben dört yaşındaki oğluna bakacaktım. Ev, Rumbavu Parkı’ndaki küçük vadinin karşısında bir tepenin üstündeydi. Orada, kısa kesintilerle yıllarca sürecek çocuk bakma mesleğime başladım. Erişebildiği hiçbir bebeğe veya küçük çocuğa dayanamayan (“Gel, bana sarıl”) çocuk şimdi güzel, akıllı ve uysal bir küçük çocuğun bakımını üstlenmişti. Ona bayılıyordum. O da beni, bir dizi dadı ve bakıcı değiştiren küçük çocukların haydan gelen huya gider tavrıyla seviyordu. Bayan Edmonds, hafif çilli süt gibi teni, kestane rengi saçları ve narin bedeniyle gerçekten de çok güzeldi. Manastırdan arkadaşım Mona ile aynı fiziksel yapıya sahipti. Mona da zayıftı ve kemikleri sayılıyordu, o kadar çilliydi ki, pembe derisi neredeyse görünmüyordu. Saçları cansız ve tel teldi. Ayyaş bir babası ve dağılmış bir yuvası olan Mona hep varlığı için özür diler gibiydi. Parası olsaydı Bayan Edmonds kadar zarif olabileceğinden emindim. Bayan Edmonds bana annemin ne kadar becerikli olduğunu öğreten bir başka kadındı. İnsanlar ona hizmet ederken, hayatın gerektirdiği işler karşısında krepdöşin sabahlığının içinde hayıflanır, ürkerdi. Yeni bebeği yaklaşık bir haftalıktı, “iyi” bir bebekti ve bir bakıcısı vardı. Çaresizliklerden iyi şeyler çıkaran epeyce kadın gözlemlediğimden, şimdi dikkatli, endişeli ve yakışıklı kocası ona yatalak gibi davranan Bayan Edmonds’u anlamaya çalışıyorum. Çok yoksullardı! Bunu söylemekten asla vazgeçmiyorlardı. Yoksulluk konusunda o kadar çok konuşma dinlemiştim ki, dinlemiyor, dinleyemiyordum. Orta sınıf yoksulluğu hiçbir zaman göründüğü kadar basit değildir. Ben araştırmama, arayışıma dönüyorum. Kendilerini hayal kırıklığına uğramış gibi hissetmelerine yol açan şey neydi, onlara kim, ne vaat etmişti?</p>

      <p class="paragraf-4">Kısa sürede, zaten fazla bakım gerektirmeyen, ama neşeli, gösterişli bir köpek yavrusu gibi peşimden dolanan Marcus’a bakmaktan çok daha fazlasını yapar hale gelmiştim. Dükkânlardan yiyecek ısmarlıyor, yemek yapıyor, “çocuğu” eğitiyor, göğüs pompaları ve besleyici değeri olan gıdalarla ilgilenen bakıcıya yardım ediyordum.</p>

      <p class="paragraf-4">Parlak geleceklerle ilgili hayaller kuruyordum ve hiçbirisi düzgün eğitim almış olmayı gerektirmiyordu. Benim fantezilerim, romantik roman okuyucularının yakından tanıdığı yakışıklı sevgililer, kuşkulu kahramanlar hakkındaydı ve hepsi beni kitaplardan bildiğim büyülü adalara, sahillere ve şehirlere götürme isteği içindeydi.</p>

      <p class="paragraf-4">Aynı zamanda kısa hikâyeler de yazıyordum ve iki tanesini Güney Afrika’da gösterişli dergilere sattım. Yıllar sonra bunları bir çekmecede bulduğum zaman o kadar utandım ki, onları o anda yırtmak zorunda kaldım. Piyasaya uyacak hikâyeler yazmıştım. Başarmıştım. Ama sonradan yapamadım, paraya çok ihtiyacım olduğu zamanlarda bile.</p>

      <p class="paragraf-4">Edmonds’lar maddi güçlerinin benim ücretimi karşılamaya yetmediğini söyleyince rahatladım. Bedeli Bayan Edmonds’un ailesi tarafından karşılanmak kaydıyla, gerçek bir İngiliz mürebbiyesi getirileceği konuşuluyordu. Sonradan boşandılar. Bu sevimli insanları ve küçük oğlanı sanki hepsi güzel çocuklarmış gibi anımsıyorum.</p>

      <p class="paragraf-4">Onlarla üç ay kaldım. “Zaman artık yetişkin zamanı haline dönüşmüştü - yani, yetişkinlik zamanının ilk dönemleri, orta-yaş veya yaşlılık zamanından çok farklıydı.” Artık bir yıldır da Salisbury’de yaşıyordum. Bu aile zaten ikinci nesildi. Baba kuzeyliydi ve ülkenin en tanınmış firmalarından birini kurmuştu. İyi durumdaki kızı parası karşılığında genç, İngiltere’deki krizden kaçarak sığınan parasız bir mühendisle evlendirilmişti. Kız çirkin olarak tanımlanıyor, genellikle genç kızlar gibi, demode elbiseler giyiyor ve saçlarını örerek başının etrafına doluyordu. Bunlar zamane zevklerine o kadar uymuyordu ki, sonunda anlaşılan, rekabet bile etmemeye karar vermişti. Ancak sık sık kullandığı ve aynı zamanda hem bilmiş, hem de saf olmayı başaran bir gülümsemesi vardı. Muhtemelen, “Güzel olmayabilirim, ama bakın ne yakaladım,” diye düşünerek, yakışıklı kocasıyla usulca flört ederdi. Bekâr erkek kardeş de evde yaşıyordu ve aile şirketini idare ediyordu. Hıristiyandı ve gelenekselliğin modeliydi. İşte bu evde, kraliyet ailesinde yaşanan etkinlik sonucunda –galiba Prenses Marina’nın düğünüydü– radyonun başında geçen uzun bir günde bu adam, her Kraliyet Marşı çalındığında, yani düzinelerce defa ayağa kalkıp hazır ola geçmişti. Oysa vicdanından başka onu denetleyecek hiç kimse yoktu. Bende, daha doğrusu “Tigger”da alaycı bir ifade belirirken, aynı fikirde olan kocayla göz göze geldik ama aynı zamanda, bu Tanrı’dan korkan, vatansever evdeki konumuna uygun bir yorum yaptı. Jasper (diyelim) güvenli geleceği için ağır bir bedel ödüyordu. Kendini bir entelektüel olarak görüyordu, savaştan önce annemlerin ve arkadaşlarının dengiydi. Dünyadaki durumlar hakkında çok bilgiliydi ve dikkatle sunulması gereken güçlü görüşleri vardı.</p>

      <p class="paragraf-4">Bu tür keşiflerde çoğu zaman olduğu gibi, belki bebek bezi değiştirirken, aniden benim için kullanılan sıfatları artık hak etmediğimi anladım. “Ne kadar akıllı bir kız, bütün o kitapları okuyor,” gibi. Uzun zaman önce –veya öyle görünüyordu– tekrar tekrar okuyarak hayallere dalma işine kendimi kaptırmıştım. Amerika’nın Ortabatı’sındaki erdemli kahraman kızların yerini, 1930’larda çok sayıda yazılan ve fantezilere yardımcı olan kolay popüler romanlar almıştı. Ancak Jasper bambaşka şeyler okuyordu.</p>

      <p class="paragraf-4">Beni sarsarak uyandıran kitap, Wells’in <span class="char-style-override-14">The Shape of Things To Come</span><span class="dipp"><a class="footnote-link" href="#footnote-225-45" id="footnote-225-45-backlink">45</a></span> kitabıydı ama herhangi bir şey olabilirdi. Hakkında hiçbir şey bilmediğim bir düşünceler dünyası vardı ve ben cahildim. Muhtemelen herkes geriye dönüp baktığında, zarafetten yoksun, şaşkın, bocalayan bir çocuk görür. Ayrıca yaşlı insanların ihtiyaçları anladığını ve iyi davrandığını da görür. Jasper övmüyordu, açık sözlüydü ve etkileyiciydi. Bana sürekli olarak memleketten ısmarladığı politik ve sosyolojik kitaplar veriyordu. Kitaplar kesinlikle sol eğilimli değildi çünkü kendisi de solcu değildi ve beni Everyman’s Library serisiyle tanıştırdı. Hayatımda ilk defa, Yerli Sorunu hakkında, aydınlanmış kişisel çıkar tezi doğrultusunda, ciddiye alınması gereken görüşler olduğunu duydum - hem de bir “çılgın”ın görüşleri değildi bunlar. Jasper yerlilerin düzgün bir şekilde beslenmesi ve barındırılması gerektiğini, zira uzun vadede bundan beyazların yararlanacağını söylediğinde, bu görüşleri ılımlı ve mantıklı bir şekilde, onunla yaptığım özel sohbetlerden bildiğim gibi, her şeyin yetersizliği yüzünden sabırsızlıktan çatlayarak değil de, sanki kendi aklına daha yeni gelmiş gibi dile getiriyordu. Yani kışkırtıcı görüşler bu eve saygınlık kazanmalarından yıllar önce girmişlerdi.</p>

      <p class="paragraf-4">Bu kez yeni doğmuş, o zaman dört aylık olan bir bebeğe bakmakla yükümlüydüm. Aslında o benim bebeğim sayılırdı. Hiç sorun çıkarmıyordu. Bir termostan dökülen kaynar suyla biberonlar hazırlanıyordu, kaynatılıp soğutulmuş suyla da ılıtılıyordu, bebeği doyurmak, gazını çıkartmak, yıkanmış biberonların bir sonraki beslenme için kaynar suda sterilize edilmesi işleri basit, hızlı ve becerikli bir şekilde yapılıyordu. Bu bebek halinden memnun ve cana yakındı. Ağlamıyordu ve kucağa alınmayı seviyordu, bütün gece ve günün büyük bir bölümünde uyuyordu. Mesele annenin bebeğini sevmemesi değildi; aksine oğluyla gurur duyuyordu. Yalnızca anaç biri değildi. Evcimen de değildi. İçten içe çok bilinen yıpratıcı alaycılığımla dolmuştum çünkü istediği yerde okuyabilirdi, istediği şeyi okuyabilirdi ama ilgilenmemişti. İngiltere’nin kuzeyinde bulunan bir üniversitede Ev Ekonomisi diploması almıştı ve okuldan kalan defterlerini, evin yemeklerini ısmarlamak amacıyla kullanıyordu. Pazar: Rozbif. Pazartesi: Doğranmış (kıyılmış) ekmek parçalı et dilimleri. Salı: Etli güveç. Çarşamba: But. Perşembe: Biftek ve böbrekli turta. Cuma: Öküz yüreği yahnisi. Cumartesi: İşkembe ve soğan. Beyaz bir ev kadını olmak pek zor sayılmazdı. Dört hizmetçi, bir aşçı, bir uşak, bahçıvan ve <span class="char-style-override-14">piccanin</span> vardı. Her sabah bakkala ve kasaba telefon açılarak günlük sipariş veriliyor ve bir süre sonra bisikletli bir adam siparişleri getiriyordu. Yemeği seven bir adam olan Jasper, “Belki sırayı biraz değiştirebiliriz. Cumartesi günü et dilimi yesek?” gibi esprili önerilerde bulunuyordu. Karısı sakin ve anaç gülümsemelerle, “Ama aynı şeyi ısmarlamak çok kolay oluyor,” diyerek onun arsızlıklarını yatıştırmaya çalışırdı.</p>

      <p class="paragraf-4">Jasper şikâyet etmiyordu. Aslında bana da hiçbir şey söylemedi, ama bir şekilde telefonla ısmarlama işini üstlendim ve arada bir pişirmeye de başladım ama aşçı onun alanına müdahale etmemden hoşlanmadı. Evin hanımı kreton kanepede oturur ve ince dikişler dikerdi. Küçük çiçekli yöresel elbiseler yapar, bunları o zaman çok ucuz ve çok şık olan işlemeli Macar bluzlarıyla giyerdi. Kaliteli mağazalardan aldığı pahalı ipekli kumaşlardan ve satenlerden külotlar ve iç etekler dikerdi; ucuz Japon ipekleri ona göre değildi. Yakışıklı kocası, pembe ve leylak rengi kumaş parçalarının arasından karısının yanına gelip otururken, “Güzel,” diyerek başını yana eğerdi. Sonra bilinçli olarak tuhaf bir şekilde gülümseyerek bir an bana bakar, sonra elini karısının yanağına koyarak, o şahane, siyah kirpikli çiçek mavisi gözlerini kaldırmasını sağlar, böylece onların derinliklerine bakardı. “Tanrım!” diye mırıldanırdı, “Ulu Tanrım!” Yumuşak saç örgülerinin ve karısının yine eğdiği gözlerinin üzerinden, diğer kanepede oturup onun bebeğini hoplattığım yerde, uzun uzun bana bakardı. Uyumumuz mükemmeldi. Beni baştan çıkarmak istediğini biliyordum. Yapmayacağını, daha doğrusu yapamayacağını da biliyordum. Bu arada onun kayınbiraderini baştan çıkarmaya çalıştım. Çoğu geceler, Rotary toplantısı veya Mason etkinliği olmadığı takdirde veya –şehrin kurucusu değilse de yirmili yaşlarından beri oradaydı– mahkeme kurucusu olarak konuşma yapmıyorsa yatağıma geliyordu. Yanımda ağabey gibi yatar, sadece kararsız ve acemi bir şekilde öperdi. Gerçekten seks yapmak ahlaki değilken, bunun neden ahlaki sayıldığını anlayamıyordum. Onun teolojinin ince noktalarına ilişkin açıklamaları beni ikna etmiyordu. İşin doğrusu, sekse karşı ilgisizdi. Orada kaldığım bir yıl boyunca bu böyle devam etti ve ben giderek daha öfkeli ve yılgın bir hale geldim. Jasper bunların hepsini görüyordu ve kendi görüşüne göre, zamanımı boşa harcadığımı söyledi. Yani sorun adamın ahlakında değil, doğasındaydı.</p>

      <p class="paragraf-4">O yıl iki kere, annem tarafından koca adayı gibi görüldüğü eve, çiftliğe götürülmekten memnuniyet duymuştu. Babamsa, tecrübeli olduğu için, “Eğlenceli biri,” demişti.</p>

      <p class="paragraf-4">Yarı istekli talibimle benim hikâyemin, kesinlikle ahlakçıları rahatlatacak gizli derinlikleri vardı. O eve ilk geldiğimde, Salisbury’de hiç kimseyi tanımıyordum, oysa ayrılırken, bir sürü seçenek vardı. Birçok kez bir kızın, kendisine –en azından kızın en çok ilgileniyormuş gibi göründüğü alanda– pek bir yarar sağlamayacak genç bir erkekle kalmayı tercih ettiğine tanık olabilirsiniz. Peki, bu neden oluyor? Kız, ne yaptığını bilmeden veya kısmen bilerek kendini koruyor.</p>

      <p class="paragraf-4">Onu ayın göründüğü gecelerde iki kere ormanlığa gitmeye ikna ettim ve baştan çıkarma girişimlerimin yaratıcılığını takdir ediyorum. Bunların arasında, Jasper’ın bana ödünç verdiği bir tarih kitabında bulduğum, kendi kendine doğum kontrolü de vardı. Gene öpüşüp koklaşmalar, ancak o bakirliğini karısına sunmakta kararlıydı.</p>

      <p class="paragraf-4">O evdeki diğer faaliyetim elbise dikmekti. Bana ayda 4 sterlin ödeniyordu. Yalnız bir sorun vardı. Birkaç yıl önce nasıl Umtali’deki gençlik çetesine veya grup hayatına giremeyecek kadar küçüksem, şimdi de yetişkin sahnesi için çok küçüktüm. Bir kere bir yetişkin balosuna gittim ve herkes bana iyi davrandı. Diktiğim elbiseler şıktı ve çocuk bakıcısı olarak sürdürdüğüm hayat için - hatta kâhya için bile uygun değildi. Büyüklerin denizinde batıp çıkarken veya çırpınırken, evin hanımı acıyarak, ona yakışanları (çiçekler ve fırfırlar) bana önerdi ve bunlar başarılı olmayınca da çok şaşırdı.</p>

      <p class="paragraf-4"><span>Bir şey daha yapıyordum. Başlangıçta kediler gibi, günde 18 saat uyuyan bebekler, hiç uyumadan emeklemeye başlar, sonra artık oyun parkına sığmaz ve eğlendirilmek isterler. Bebeği her gün birkaç saat parka götürüyordum, bebek arabasını sürekli olarak her yere itiyordum, çünkü oturup o sahnenin –kadınlar ve bebek arabaları– parçası olmak istemiyordum. Sıkılıyordum. Bir süre sonra çocuk arabasını, birbiri ardına üç bebek –kendi bebeklerim– için daha itecektim. O öğleden sonraları sıkıntının zirvesi, Himalayaları olarak hatırlıyorum. Zaman, yıllar öncesinde olduğu gibi, çok yavaş ilerliyordu. Çocuk arabasını itip, cana yakın bebekle konuşurken, kafamda şiir yazıyordum. Trans halindeydim. Sonraki birkaç yılda çok sayıda şiir yazdım. Neredeyse tamamı, zenginlerin diyarından, uyuşturucu gibi olan keyifli melankoliden kaynaklandı. Sanırım bütün o şiirler arasında yalnızca yarım düzine kadarı iyi sayılabilirdi.</span></p>

      <p class="paragraf-4">O evden ayrılana kadar bütün işleri ben yürütür olmuştum, yemek pişiriyordum, bebekten tümüyle ben sorumluydum. Jasper’ın kitaplarını bir solukta okuyor, onunla politika ve Yerli Sorunu hakkında gizli sohbetler ediyor ve her gecenin ilk bölümünü, sakin talibimin bekâretiyle mücadele ederek geçiriyordum.</p>

      <p class="paragraf-4">Çocukluğumun romantizm ateşinin yerini alan erotik özlem ateşiyle yanıyordum.</p>

      <p class="paragraf-4">Dürüstlükle, ergenliğimi, büyümekte olan bir kız hakkında yazılan muhtemelen en güzel roman olan Christina Stead’in <span class="char-style-override-14">For Love Alone</span><span class="dipp"><a class="footnote-link" href="#footnote-225-46" id="footnote-225-46-backlink">46</a></span> kitabında harika bir şekilde tanımladığı türde bir cinsel transta geçirdiğimi söyleyebilirim. Ama bunu, aklımın Aşk işaretli bölümünde olduğum zaman söylüyorum.</p>

      <p class="paragraf-4"><span>Aynı derecede dürüst davranarak, çocukluğumu, genç kızlığımı ve gençliğimi kitaplar âleminde geçirdiğimi söyleyebilirim. Veya çalılıkların arasında dolanıyordum, olan biteni dinliyor, seyrediyordum. Burada bellek sorununun özündeyiz. Hatırlama işlemi, hatırladığınız dönemde ne olduğunuzun yardımıyla gerçekleşir.</span></p>

      <p class="paragraf-4">Bazı kızların 14 yaşındayken, bu çıraklık aşkının biteceğini bilmeleri şartıyla, kendilerinden on yaşa kadar büyük biriyle yatağa yatırılması gerektiğine inanıyorum. Tabii, buna gelecek itirazları görebiliyorum. Kalpler kırılabilir - ama öte yandan, nasılsa kırılıyor. Bu fikirde hayatın gerçeklerini göz ardı eden bir şey var mı? Okul ve ev ödevi gibi mesela? Ancak bu sevecen hami örneği ev ödevinin yapılması gerektiğinde ve düzgün bir sosyal hayatta ısrar edebilirdi... Dünyanın bazı yerlerinde, örneğin Hindistan’da bir zamanlar çok genç insanların, 13-14 yaşındaki insanların evlenmesi ve sonra bazen aylarca bir yere kapatılmaları olağan karşılanıyordu. Tahminen, ikisi de okula gitmiyordu ve gitmeleri beklenmiyordu. Bu kadar teori yeter: Bunlar benim başıma gelmeliydi. Sorun şehvet, şu veya bu şekilde tatmin edilen istek değildi. Erotik özlemdi, sonunda tatmin edilebilen olasılıklar, dönüşüm, ne olduğu tartışılabilecek bir yere girişti. Bu tür özlemler, vatan hasreti gibidir. Belki de gelecekteki değil, geçmişteki cennete duyulan bir tür vatan hasretidir. Bu, insanı uyuşturan, etkisizleştiren bir hastalık.</p>

      <p class="paragraf-4">Annelerle babaların gerçekleşmemiş hayalleri ve arzularının çocuklarını etkilediğini düşünüyorum. Babamın hayal kırıklıklarının beni etkilediğinden eminim. Cinsel doğasının içine sıkışıp kaldığı sır değildi - en azından benim için değildi. Ona cazip gelen ve anında sempati duyduğu kadınlar hakkında özlem dolu bir ifadeyle, soğuk eşlerle evli kadınlar ve erkekler hakkında pişmanlıkla konuşmakla kalmamış, birden fazla defa bana durumunu açıkça belirten sözler söylemişti. Tabii, keşke söylemeseydi, diye düşünmüştüm ama sırdaşı olduğum için memnundum. Ancak, “O tür şeyler annende hiç yoktu,” gibi yorumlar için çok küçüktüm. Hiçbir kız, annesinin rakibi, bunu ani bir zafer duygusu hissetmeden dinleyemez, ama ben anneme acıyordum, onunla özdeşleşiyordum, yani çelişki içindeydim. Ve annem bana sırlarını açmak istediği zaman, onu dinlemek istemedim. Anlaşılan hastalık ve yorgunluk yüzünden seks ona çok fazla geliyordu. Fiilen yüksek sesle söyledikleri, bana söyledikleri ama söylediklerini fark etmedikleri şeyler, basit bir çıkarımla, onlar hakkında bir resim oluşturuyordu ve bu resim, yedi veya sekiz yaşındayken bizzat gördüğüm küçük bir sahneyle de doğrulanıyordu. Geceydi. Her zaman olduğu gibi kardeşim ve ben evin ön odasına yakın olan annemle babamın yataklarındayız, çünkü anne ve babamızın lambayla aydınlatılan odalarıyla, bizim büyük, gölgeli, kirişlerin altındaki, küçük gece lambalı, sonradan benim olan odamız arasında büyük bir oda daha var ve eğer orada yatarsak annemle babamdan çok uzakta kalmış olacağız. Ben babamın yatağındaydım, uyuyan kardeşim de annemin yatağında. Annemle babam odaya birlikte geldiler. Annem özenle lambayı bıraktı. Babam kolunu onun omzuna doladı ve döndürüp yüz yüze gelmesini sağladı. Babam genç bir çocuk gibi veya geri çevrilmiş bir erkek gibi kibar ve utangaçtı. “Çocuklar artık büyüdüğüne göre, belki işler olması gerektiği hale dönebilir ve bizim odamızla onlarınki arasındaki kapıyı kapatabiliriz, ne dersin?” Babam annemi öptü ve annem güldü, ama yüzünü çevirip, omuzunun üzerinden, anneleriyle babalarının yatağında yatan ve uyurlarken yan odadaki yataklarına taşıyacakları iki küçük çocuğuna baktı. Yatak odalarının arasındaki kapı geceleri hep açılıyordu. Sonunda ben kapatılmasında ısrar ettim.</p>

      <p class="paragraf-4">Babam annemin koğuşuna geldiğinde çok hastaydı ve bir yılı aşkın süreyle yatakta kaldı. Neredeyse ölüyordu. O zaman ciddi şekilde depresyondaydı. Bu arada annemin evlenmeyi umduğu doktor boğuldu. Annemle babam evlendiklerinde ikisi de “bitmişti” ve ikisinin de morali bozuktu. Annem hemen hamile kalmıştı ve zor bir hamilelik geçirmişti. Sonra da “çekilmez” bir bebekle uğraşması gerekmişti. Bunların hiçbirisi sevişmeye imkân vermiyordu. Sonra ikinci bebeğini, uzun süredir hasretini çektiği oğlunu doğurmuştu. Galiba ona âşık olmuştu. Kadınlar bunu yapabiliyor. Birçok kere gördüm. Kocalarını sevebilirler, öpüşüp sevişebilirler ve sonra birden pat diye, kız veya oğlan, bir bebek doğuyor ve âşık oluyor, kendilerini kaybediyor, çocuklarını saplantı haline getiriyorlar. Zavallı koca, o da kim? Açıkta kalıyor. Sanırım annem, oğlu, zayıf, uzun adımlarla koşan, atletik, kısa ve öz konuşan, yatılı okulda soğukluğu öğrenen ve ona Anne yerine A diye hitap eden çocuk, hayır, hayır, hayır deyip ondan uzaklaşıncaya kadar ona âşıktı.</p>

      <p class="paragraf-4"><span>Söylemesi kolay, burada tutkulu, duyarlı bir adam var, soğuk ve duygusal bir kadınla evli. Babam kesinlikle tutkulu ve duygusaldı ama acaba demeden de edemiyorum. İkisinin de, ne söylediklerini bilmeden çıtlattığı şeylere bakıldığında, Marie Stopes doğum kontrolü konusunda iyi bir rehber olsa da, seks konusunda ayaklı kütüphane olduğunu söylemenin mümkün olmadığı anlaşılıyordu.</span></p>

      <p class="paragraf-4">Annemin boğulan genç doktoru için üzüldüğünü görmek, babama herhalde pek yardımcı olmamıştı. Veya bütün evlilik hayatları boyunca, annemin yatağının üzerinde, muhteşem bir pastel manzarada yukarı doğru yükselen iki ruh bulunan ve üstünde, “Sizi kimin kucakladığını tahmin edin? Ölüm değil, aşk,” yazan inanılmaz derecede duygusal bir resim basılmış bir örtü olması da öyle.</p>

      <p class="paragraf-4">Annemin çok hasta ve sakatlanmış bir adam olarak babama aylarca bakmış olması da annemi etkilemiş olmalıydı.</p>

      <p class="paragraf-4">Kısaca - ama yeter. Annemin tutkuları çocuklarına, babamınkiler hayallerine yöneldi. Aşk hayallerine. Savaş kâbuslarına.</p>

      <p class="paragraf-4">Bu sorgulamayı –çünkü gerçekten bir sorgulama– bir anıya bağlayacağım. Bernard Shaw okuyorum ve Shaw, insan ırkının seks düşkünü olduğunu söylüyor. 14 yaşımı geçmiş olmalıyım çünkü bana özlemini duyduğum yeni bir elbise gibi uyan mükemmel vücudumun her anının bilincindeyim. Kızgınım. Öfkeliyim. Tehdit altındayım. Tepkilerimin aşırı olduğunu bildiğim zamanlarda bile. Shaw, benim hakkım olan bir şeyi elimden alıyormuş gibi hissediyordum. Şimdi, bu kesinlikle o dönemin ruhuydu, kusursuz bir <span class="char-style-override-14">Zeitgeist</span> alıntısıydı. Hiç kimse bana “hak” olarak, hakkım olarak seks, aşk vaat etmemişti. Buna rağmen kendimi bu şekilde tanımlamayı öğrenmiştim. Bu rüzgâr nereden esmişti? Kimden? Çünkü tüm hayatım boyunca (kısa süre önce AIDS dur diyene kadar) seks ve hem de iyi seks bir haktı, herkes için. Ama niye?</p>

      <p class="paragraf-4">Tarihçi, bilge ve bilgin bir arkadaşım bir keresinde bana, “Sizlerin sorunu (Batılıları kastediyor) her şeyi seks ve politika açısından görmeniz,” dedi. “Bunlar sizin olmazsa olmazlarınız. Üstelik de bu, geçmişi anlamanıza olanak bırakmıyor çünkü insanların o zamanlar başka öncelikleri vardı.”</p>

      <p class="arabaslik-sol para-style-override-17"><span>10</span></p>

      <p class="paragraf-4">Burada, dinden arınma, okulu bırakma, çocuk bakıcısı olmak amacıyla evden ayrılma gibi ani bir rota değişikliği oldu. Roman yazmak üzere eve dönüyordum. Bu değişiklikler ya da “dönüşümler” aslında ani değil, geçici olarak egemen olanlardan farklı, yavaş ama gözden kaçan varlık veya duygu birikiminin sonucuydu.</p>

      <p class="paragraf-4"><span>Evi ve özellikle bebeği sevmeye başlamıştım. Jasper’a minnettardım. Yatak arkadaşımı, okşanmak ve sevilmek isteyen sırnaşık bir kedi veya köpek gibi görüyordum. Evin hanımına gelince, artık onun, köylü etekleri ve saç örgüleriyle basit bir “bakire” olduğunu düşünmüyordum. Bir kere, o, ağırbaşlı kayıtsızlığıyla kanepede oturup, bakışlarını dikişine indirirken, bütün yıl işlerini kim yapmıştı?</span></p>

      <p class="paragraf-4">Yıllar sonra bir havaalanının bekleme salonunda onu ve Jasper’ı gördüm. Karşılıklı oturmuşlardı. Kadın süslü tacının içindeki beyaz örgüleri, Jasper’ın dönüştüğü o devasa, iğrenç, korkunç derecede şişman adamdan ayırmadığı şahane çiçek mavisi gözleriyle yaşlı bir kız haline gelmişti. Bir zamanlar Jasper ona büyüklük taslıyordu. Şimdi o, hafif, içten gülümsemesiyle, “İlaç zamanın geldi, canım. Onları cebine koydum. Uzanabiliyor musun, ben çıkarayım mı?” diyordu.</p>

      <p class="paragraf-4">Bazen, ergenlik çağındaki kızı iğrenç bir şekilde davranan bir arkadaşımı izliyorum ve arkadaşım adına öfkeden ve kıza karşı nefretimden deliye döndüğümü fark ediyorum... Ama dur bir dakika, diyorum kendi kendime o yarı kapatılmış kızgın gözkapaklarına, soğuk, gergin dudaklara, kendinin nasıl olduğunu unuttun mu? Ve arkadaşıma, “Görmüyor musun? Seni tehdit olarak görüyor, ona göre çok güçlüsün, senin onu tüketeceğinden korkuyor,” diyorum. “Ne, ben mi tehdit oluşturuyorum?” Zira gerçekten de çok azımız güçlü olduğumuzu düşünürüz, aksine, kendimizi, kaba bir denizde şans eseri hâlâ yüzebilen narin yaratıklar olarak görürüz. Beni tehdit eden şey annemle babamın güçleri değil, zayıflıklarıydı.</p>

      <p class="paragraf-4">“Olmayacağım, savaşın kurbanı olmayacağım.”</p>

      <p class="paragraf-4">Akşamları oturup, radyoda Londra haberlerini dinlerdim ve Hitler heyecanla bağıra çağıra konuşurken Almanların kükreyerek onu onayladıklarını duyardım. <span class="char-style-override-14">Sieg Heil! Sieg Heil!</span> (Yaşasın zafer!) Korkuyordum. Adamın sesi, insanın sinirlerini bozuyordu, bilinçaltına hitap ediyordu. “Senin neyin var, adam binlerce kilometre uzakta,” demenizin yararı yoktu.</p>

      <p class="paragraf-4">Babam, ihanete uğrayan adam orada oturuyordu. Yıllardır söylediği her şey gerçek oluyordu. Size söylemiştim, demesine gerek yoktu. Tarih onun namına söylüyordu zaten. Almanlara dikkat edin, Versailles’ın acısını çıkaracaklar, demişti ve hiç kimse onu ve diğer eski askerleri dinlememişti. Şimdi İngiltere’de hiç kimse Churchill’i dinlemiyordu, <span class="char-style-override-14">o</span> neyin gerekli olduğunu biliyordu... Gerçekleri anlatan, Stephen King Hall’ün <span class="char-style-override-14">Bülten</span> diye bir şeyi vardı. Fakat oraya da, Britanya üst sınıfının garip bir şekilde çekici bulduğu Britanya Yahudilerinin kışkırtıcı bildirileri geliyordu; onlara göre İsrail’in “Kayıp Kavmi” İngiltere’ye gelmişti, biz “Seçilmiş Halk”tık (Ya Yahudiler? Yanılıyorlardı, işte o kadar!) ve Tanrı bizi dünyayı yönetmek için göndermişti, zaten Britanya İmparatorluğu’yla bunu yapmıyor muyduk? Kısa bir süre içinde Kudüs civarında yedi milyon insan ölecekti. Rusya ve Almanya müttefik olacak ve şeytanın temsilcileri olarak - haliyle İngiltere ve Amerika olan Tanrı’nın ordularıyla savaşacaktı. Materyal olarak elinizde çok amaçlı bir metin olduğu için, olabilecek en acımasız mantıkla çıkarılan basit bir inanç şeması sunuyorum. İncil’den veya Nostradamus’tan her şeyi kanıtlayabilirsiniz. Babamın dırdır eden, hırçın, takıntılı sesini - hastalığın, başarısızlığın sesini duyabiliyorum. Annemin gözlerini indirerek oturduğunu, ellerinin oynadığını, kulağındaki beyaz saçlarla oynadığımı, bedeninin, eski harap koltuktan fırlayıp kalkma ve içinde sıkışıp kaldığı karabasandan, her gün daha da hastalanan bu kocadan, bu kaba muhalif kızından ve kibar, zırhlı oğlundan kaçma ihtiyacını bastırmaya çalışırcasına kaskatı olduğunu görebiliyorum.</p>

      <p class="paragraf-4">Sadece Hitler yoktu, Mussolini Habeşistan’daydı ve annemle babam, İspanya’daki çatışmanın, Avrupa’daki savaşın başlangıcı olduğunu söylüyordu.</p>

      <p class="paragraf-4"><span>Durup, bazı çiftçileri zengin eden tütünün yetişmeyi başaramadığı tarlanın kenarında bulunan bir ağaca yaslandım ve kıpkırmızı, isyan eden günbatımına bakarak, oradaymış gibi yoğun bir şekilde İspanya’yı düşündüm. Ben neden orada değildim? Demokrasiyi kurtarmak için savaşan bir İngiliz Birliği vardı ve eğer denersem, belki İngiltere’ye geçebilirdim ve sonra... Ama yol parasını nereden bulacaktım? 17 yaşındaydım ve beni almazlardı... Fransa’da, Rusya’da, Sırbistan’da ambulans kullanan, hemşirelik yapan, cephe hastanelerini işleten kadınlar hakkında okuduğum kitaplar, annemin Royal Free Hastanesi’ndeki anıları - bütün bunlar, ergenlerin doğal gıdası olan yoğun ve hoş bir melankoliye dönüştü. O heyecanın ilk belirtileri, sıkıntı çekerken gizlice gurur duymak, savaşın zehirli gıdasıydı ve eski askerin, “O zamandan beri böyle dostluk görmedim!” ifadesinin öteki yüzüydü. Keder ritimleri, hüzünlü ağıtlar...</span></p>

      <p class="paragraf-4 para-style-override-22"><span class="char-style-override-14">Yapraklar düşüyor</span></p>

      <p class="paragraf-4"><span class="char-style-override-14">Her birini parmaklarımla tanıdığım</span></p>

      <p class="paragraf-4"><span class="char-style-override-14">Onlara doğru yürüyorum</span></p>

      <p class="paragraf-4"><span class="char-style-override-14">Adım atarken siyah damarlarının patladığını hissediyorum,</span></p>

      <p class="paragraf-4"><span class="char-style-override-14">Her birini geceler, günler boyunca tanıdım,</span></p>

      <p class="paragraf-4"><span class="char-style-override-14">Benim kanım onlarındı...</span></p>

      <p class="paragraf-4 para-style-override-22">Bunun adı “After a War”<span class="dipp"><a class="footnote-link" href="#footnote-225-47" id="footnote-225-47-backlink">47</a></span> idi, ama “Before a War”<span class="dipp"><a class="footnote-link" href="#footnote-225-48" id="footnote-225-48-backlink">48</a></span> daha doğru olurdu.</p>

      <p class="paragraf-4">Ama aslında ta Johannesburg’dan gönderilen dağ gibi daktiloda düzyazı, yani ilk romanımı yazıyordum. Kısa, hicivli, terbiyeli, doğallıktan yoksun, yöntemlerini yalnızca bir an için gördüğüm gösterişli gençlerle, genç beyazlarla alay eden bir romandı. Bir yıl içinde onlardan biri olacaktım. Gösterişleri, ayrıcalıkları, siyahilerin hayatlarıyla çelişiyordu. Bunları yazacak kadar bilgim yoktu. Bu eser de sonradan, utanç heyecanıyla yırtılacaktı. Sonra hızla, bir trans halinde ve normal elyazısıyla bir roman daha yazdım. Bu kez esin kaynağım, romanları her yerde satılan Galsworthy’ydi. Huzursuzdum çünkü benim hızımı onun ritmi belirliyordu ve Galsworthy en iyi model sayılmazdı. Everyman’s Library bana çok daha iyi örnekler gönderiyordu: Kolilerle kitaplar istasyona geliyor ve posta çuvallarıyla bana getiriliyordu. Edebiyatın daha yeni kıyılarına duyduğum özlem nedeniyle, paketleri kalbim çarparak açıyordum. Özellikle D. H. Lawrence okuyordum ama o yazının yoğun fizikselliği, İngiltere veya İtalya’yı çağrıştırması o kadar yakın, o kadar şiddetliydi ki, orada duruyormuş gibi her an <span class="char-style-override-14">Aaron’s Rod</span>’dan<span class="dipp"><a class="footnote-link" href="#footnote-225-49" id="footnote-225-49-backlink">49</a></span> veya <span class="char-style-override-14">The Rainbow</span>’dan<span class="dipp"><a class="footnote-link" href="#footnote-225-50" id="footnote-225-50-backlink">50</a></span> çıkabilirdim ve İtalya’nın vahşi dağlarına veya İngiltere’deki çançiçeği ormanına bakabilirdim. Bunların hiçbirisi bana yardımcı olmuyordu, çok fazla kendi dünyası ve mekânındaydı. Beni etkilemiş olmalıydı ama yazdıklarımı bir daha okuyamıyordum. Binlerce, on binlerce kelime yırttım ve tekrar kısa öykü denemeye döndüm.</p>

      <p class="paragraf-4">Bana durmadan başka gelecekler öneriliyordu. Annem, kendisi gibi hemşire olmam gerektiğini söylüyordu. Onu arabayla Salisbury’ye götürmüştüm. Bu, babamı bütün gün yalnız bırakmak anlamına geliyordu. Artık ehliyetimi almıştım. On altıncı doğum günümde arabayla kendi başıma Banket’teki polis karakoluna gitmiştim. Çok genç biri, 20 yaşlarında, İngiliz Güney Afrika Emniyet Teşkilatı’nın en yeni polisi, yanımdaki koltuğa oturdu. “Oraya sür,” diye emretti. Çalılık patikasında 50 metre gittim. “Dur,” dedi. “Şimdi geriye al ve dön.” Yaptım. “Şimdi karakola geri dön.” Ehliyet sınavı bu kadardı. Karakoldaki polisler çiftçilerin yıllardır araba kullanan çocuklarının sınava girmek üzere gelmelerine ve bir çiftlik yolunda birkaç metre araba kullanmaları dahi istenmeden ehliyet almalarına alışkındı.</p>

      <p class="paragraf-4">Salisbury Hastanesi’nde annem, şık şapkası, eldivenleri, kucağında düzgün bir şekilde duran çantasıyla, masasında oturan başhemşirenin karşısına yerleşti. Asık suratlı bir kız, gizli bir alaycılıkla, bu iki düşmanı izlerken, kabul edileceğini ümit ediyor, ama aynı zamanda reddedilmeyi umuyordu.</p>

      <p class="paragraf-4">Annem boğa kadar güçlü ve aynı zamanda akıllı olduğumu söylüyordu. Bunu kanıtlayacak belgelerimin olmaması veya çok genç olmam önemli değildi. Başhemşire Londra’daki Royal Free Hastanesi tarafından küçümsenmeyi hoş karşılamadı ve benim disiplin kabul etmeyen isyankâr ve itaatsiz bir hemşire olacağımı görebiliyordu.</p>

      <p class="paragraf-4">“Sonra, veteriner olmak ister misin?” diye sordu İngiltere’den yeni çıkmış pembe beyaz bir genç adam. Ben de Afrika ceylanlarına karşı özel duygular beslediğimi söyleyerek espri yaptım. Beni, oldukça iğrenç bir ameliyat izlemeye davet ederek cezalandırdı –ama okuyuculara kıyamadığım için anlatmayacağım– ve ben, eğer veterinerlik buysa, hayır, teşekkürler, dedim. Aslında veteriner veya doktor olabilirdim. Hatta başhemşire bile olabilirdim zira ben de annem gibi becerikliyim. En güzeli, çiftçi olabilirdim. Hangi konuda başarılı olabileceğimizi biliyoruz. Ve bu isteklilikle, içten içe, şans eseri zamanımızın maceraperestleri olan o büyüleyici insanlardan, fizikçilerden biri olsaydım nasıl olurdum diye merak etmişimdir.</p>

      <p class="paragraf-4">O 1937 yılını, hangi bellek konumunda olduğuma bağlı olarak anlatacağım.</p>

      <p class="paragraf-4">O yıl, iki kötü acemilik romanı yazdım.</p>

      <p class="paragraf-4">O yıl, hayatımın ilk büyük aşkını yaşadım. Yakınlarda bir çiftlikte yardımcı olarak çalışıyordu, 25 yaşındaydı ve diğer çiftlik yardımcılarına hiç benzemiyordu. Mesafeli, gururlu, bir sırrı varmış havası yaratan biriydi. Bunun nedeni, aklından geçenleri söylememesiydi. İngiltere’den gazeteler getirtiyor, BBC’yi dinliyordu ve bölgenin tavırlarını ve alışkanlıklarını eleştirmeye gücü yetmese de, çiftçilerin ve eşlerinin kuşkuyla ona bakmasına yol açan yorumlar yapıyordu. Uzun boyluydu, esmerdi, yakışıklıydı. Teni Akdeniz zeytinleri rengindeydi. Verandalarda ona katran fırçası değdiği söyleniyordu. Bu kendi halindeki, soğuk adamda rahatsız edici olduğunu düşündükleri her şey, fısıltılarla ifade ediliyordu. “Gözlerine bir bakın... Saçlarına... Tırnaklarına.” Söylemeye gerek yok, bunlar bende bir korumacılık tutkusu yarattı ve onu daha da çok sevdim. O yıl, güvercin veya Afrika tavuğu vurmak amacıyla çalılıklarda dolaşmaya çıktığım zamanlarda, tutkulu bir trans içindeydim. Tüy gibi pembe vadi otlarının üzerine vuran günbatımı ışınları, kumruların tutkulu cıvıltısı beni... Aşk hayallerim detaylı deneyimlerden yoksun olabilirdi ancak gerçek hastalık noktasında yoğunluk taşıyordu.</p>

      <p class="paragraf-4">Çok az kız bu tür mektup yazmamıştır. Bunlar stoktan çıkan mektuplardır: “Seni seviyorum, lütfen beni buralardan götür.” “İtiraf etmeliyim ki, mektubun beni biraz şaşırttı.” (İkiyüzlü! Yalancı!) “Arkadaşlıktan biraz daha sıcak bir şeyler hissettiğimi kabul ediyorum, ama tabii sen çok küçüksün.”</p>

      <p class="paragraf-4"><span>Benim mektubum affedilir gibi değildi. Onun hafif renkli olmasını umursamadığımı, herkesin aptal ve önyargılı olduğunu söyledim. Cevabı soğuk ve doğruydu: Muhtemelen bölgenin nihayet onu kendilerinden biri olarak gördüğünü anlamamıştı. Yıllarca utanç içinde kıvrandım ama bu ne işe yarar? O zamanlar sanki çok sık utanç içinde kıvranıyormuşum gibi gelebilir, evet öyleydi. Bir genç, kısmen sosyal utanç yüzünden, kısmen gençlik acemiliklerinin hiç bitmeyecek gibi görünmesi yüzünden büyük üzüntü yaşar. Her neyse, bu, bir şekilde herkesin hayatında yaşanır. “Yani şunu mu demek istiyorsun...” diye sorabilir orta yaşlı, yaşlıca, yaşlı bir insan. “Yani ‘gerçekten’</span> <span>beş yıl önce bu kadar aptal olduğunu mu söylemeye çalışıyorsun?”</span></p>

      <p class="paragraf-4">İki yıl sonra savaş başladığında, askere yazıldı ve kısa bir süre sonra Kuzey Afrika’da öldü.</p>

      <p class="paragraf-4">O yıl, kızların hep yaptığı gibi acımasızca kullandığım bir hayranım vardı. Bu hayranım, Watkins’lerin büyük oğluydu. Benimle aynı yaştaydı, çok şişmandı, ağırkanlıydı, sevimliydi ve umarım benim kadar sırılsıklam âşık değildi. Bir dans veya araba yarışı olduğu zaman, bana o eşlik ederdi ve annem, toplum düzeyinde umduğundan belki bin kademe aşağıda olan bu oğlanla evlenebilirim diye kıvranıp duruyordu.</p>

      <p class="paragraf-4">Watkins’lerin evi, kardeşimle benim hayran olduğumuz bir yerdi. Granit çıkıntılarının arasına inşa edilen ev her zaman ya çok sıcak ya da çok soğuktu. Fırtına olduğu zaman, lamba topları verandada zıplayarak aşağıya iniyor ve <span class="char-style-override-14">ting</span> diye ses çıkararak telefona varınca kayboluyorlardı. O günlerde bu elektrikli topların varlığı bilim tarafından kabul edilmiyordu. Bir keresinde, bir fırtına sırasında kardeşim oradaydı. “Küçük bir futbol topu gibi,” dedi, “Herhangi bir şey gibi zıplıyorlar.” Watkins’lerin oğlu yıldırımla veya çiftlikle ilgilenmiyordu. Onda kendi durumumu görüyordum. Yalnızca herhangi bir yere gitmek, çocukluğunun sınırlı sahnesinden uzaklaşmak istiyordu.</p>

      <p class="paragraf-4"><span>O yıl köy salonunda danslar düzenlendi. Bir anda bir sürü genç insan, kilometrelerce uzaktan, kurmalı gramofonda çalınan 1930’ların müziği eşliğinde dans etmeye arabayla Banket’e gelen yeni bir nesil belirdi. Benim genç erkeğim ve ben, dans edemediğimizden –ben fazla beceriksiz, o çok utangaçtı– gramofonun yanında durup, kurduk, plak koyduk ve daha büyük genç kızlarla erkeklerin birbirlerinin kollarının arasında kaskatı durarak birbirlerini yönlendirmelerini izledik. Normal hayatlarının her saniyesini haki rengi gömleklerle ve şortlarla geçiren genç erkekler çirkin takım elbiseler giymişti, fakat kızlar o çirkin tozlu salonda dondurma gibi parlıyordu. Moda, verev kesilmiş, her kıvrımın üstünden dökülen beyaz veya açık mavi ya da pembe krepdöşin veya saten elbiseler, öndeki V’ye inen veya cesurca ensede düğümlenerek arkadan bele kadar sarkan incilerdi. Bunlar postanedeki, garajdaki, dükkândaki, tren istasyonundaki insanların kızları ve oğulları ile çiftçilerin çocuklarıydı.</span></p>

      <p class="paragraf-4">Yarışlarda atlar hızla yanımızdan geçerken Watkins’lerin oğluyla ben parmaklıkların kenarında duruyorduk ve o gözlerini dikmiş bana bakıyordu. Oysa ben onun yanından, mükemmel bir beyefendi gibi dikkatle patronunun karısıyla ilgilenen elde edemediğim aşkıma bakıyordum. Patronun karısı ona âşıktı - babam da öyle söylüyordu, ancak sevdiğim elinde olmadan ince, sarışın binicinin, bir sonraki yarışın başlamasını beklerken başka tarafa bakan yüzüne bakışlar atıyordu. Kız kırbacını çekerek ilerlerken, başını çevirip ona soğukkanlı bir şekilde gülümsedik. Bu sahne, “Aşk Komedisi” başlığıyla beynime kazındı. Goya, sanırım.</p>

      <p class="paragraf-4">Veya Salisbury’den turneye çıkan bir konser grubu geldiği zaman, aynı, ama koltuklar yerleştirilmiş salonda yan yana otururduk ve ben bu sarsak eğlence hakkında ne düşündüğümü söylememek için ağzıma kilit vururdum, çünkü o bunun harika olduğunu düşünüyordu. O da savaş başladıktan kısa bir süre sonra Kuzey Afrika’da Rommel’e karşı savaşırken öldü.</p>

      <p class="paragraf-4">O yıl babam bütün sene şeker krizlerine yakalandı ve ben annemle onu berbat yollardan arabayla Salisbury’ye götürdüm. Ben ağaçların altında arabada –saatlerce– beklerken babam hastanede kayboluyordu. O aşamada artık yalnızca diyabet değil, ona bağlı komplikasyonlar da ortaya çıkmaya başlamıştı. Şimdi çok daha iyi idare ediyorlar ama yine de epey tatsız.</p>

      <p class="paragraf-4">O yıl kendi kendime on parmak daktilo ve steno öğrendim.</p>

      <p class="paragraf-4">O yıl, çalılıkların, yaratıklarının parçası olduğum, kendimi her sokaktan veya kentten çok evimde hissettiğim son yıldı. Her şeye el atabildiğim çiftlik kızı olarak son yılım. O zamanın teknolojisi çoktan kayboldu. Şimdi bütün çiftliklerde düzgün elektrikli veya gazlı fırınlar, elektrik, borulu su sistemi ve buzdolapları var.</p>

      <p class="paragraf-4">Ülkelerin o andaki durumlarıyla karşılaştırıldığında önemli bir olay olduğu söylenemez belki ama bazen düşündüğüm, her zaman çok daha geniş bir uygulaması olan bir olayın da yaşandığı yıldı. Sadece zamanlama âlemine, hayatın işleyişini idare eden kesin saatlere değil, acımasız tesadüflere de geri döndük.</p>

      <p class="paragraf-4">Babam hasta olduğu için komşular arabayla annemle babamı Salisbury’ye götürürken, ben çiftlikte kalmıştım. Çatlamak üzere olan yumurtalarla dolu bir kuluçka makinesi vardı. <span>Annem de babam da çaresizlik içinde benim, 17 yaşında bir kızın yalnız bırakılmaması gerektiği gibi şeyler söylüyordu ama sonunda ikisi de gitti. İkinci tenim gibi olan evimde tek başıma olduğum için gururluydum, zafer duygusuyla doluydum. Soğuktu, yüksek yayla kışının kuru, iliklere işleyen tozlu soğuğu vardı.</span> Bu mevsimde çalılık kendi başına bir hayalete dönüşüyordu ve sabahları taşlar ayaklarınızın altını uyuşturuyordu, elleriniz şişiyor ve hantallaşıyordu. Kuluçka makinesi evin en sonunda küçük bir odadaydı. Eski pencereden ve deforme olmuş kapıdan içeriye hiç durmadan soğuk giriyordu ve sazlar adeta altlarında soğuğu tutuyor gibiydi. Kuluçka makinesinin altında mumlu fanus vardı ve bunun ısısı oluklar aracılığıyla kırılmalarına yalnızca beş gün kalan yumurtaların arasına dağılıyordu. Ya mum sönerse? Cereyanda alevin salındığını ve aniden yükseldiğini görebiliyordum. Sönerse altı düzine civciv kabukların içinde ölecekti, ben 72 küçük canın katili olacaktım. Kapının ve pencerelerin pervazlarına bezler tıkadım. Hiçbir şeyin dışında kalmayan köpekler inleyip beklediler. Duyguları incinen kediler miyavladılar ve suratlarını astılar. Gizli bir şekilde bir dramanın geliştiği odadan hemen hemen hiç ayrılmadım. Yatağa uzandım ve kitap okudum ama sürekli olarak gözlerimi kaldırıp mumun yanıp yanmadığını kontrol ettim. Ya mumumuz biterse? Veya kibrit? Kuluçka makinesinin yanına, içine, civcivlerin yumurtalardan çıktıkça aktarılacağı eski bir kuştüyü yorgan serilmiş olan bir sabun kutusu yerleştirdim. Dışarıda, kümeste, geleceklerinin hâlâ farkında olmayan tavuklar horozlarının peşinden koşuyorlardı. Üç dört saatte bir yumurtaları ılık suyla ıslatıyor ve içindeki embriyoları hayal ediyordum, korkunçtu, biliyorum. Bir tavuğun koca ayaklarıyla bir tekini bile atlamadan yapacağı gibi yumurtaları döndürüyor ve sanki gelecek, bu 72 civcive bağlıymış gibi tasalanıyordum.</p>

      <p class="paragraf-4">Sonra rüzgârlı ve insanın içine işleyen soğuk bir gecede uyandım, ama mum alevi yoktu, sadece çatıyı, beyaz duvarları ve yumurtaları aydınlatan lamba yanıyordu. Hemen yumurtalara koştum. Soğumuşlardı ama donmamışlardı. Mumu yaktım. Yorganı üst sıradaki yumurtaların üstüne serdim. Ölmüşler miydi? Kırılma anı gelinceye kadar bunu öğrenemeyecektim. Bu arada Salisbury’den bir telefon geldi: Babam çok hastaydı, ölebilirdi. Bu nedenle buralara göz kulak olmak zorundaydım. Annemin sesi, sık sık yaptığı bu tür açıklamalardan bildiğim üzere, her zamanki gibi dramatikti - ama artık dinlemiyordum, dinleyemiyordum, felaket bu kadar sık olmamalıydı.</p>

      <p class="paragraf-4">Kırılma günü geldi. Gözlerimi yumurtalardan ayırmadan oturdum. Gerçek anı gelmişti. Zaman - yani yetişkin zamanı, hiç bu kadar yavaş geçmemişti. Soğuk su akıntıları gibi soğuk havayla dolu gibi görünen küçük bir odada oturuyordum ve sonra... Yumurtada küçük bir çatlak göründü, bunun anlamı... Yumurtayı kulağıma tuttum ve gizlenen civcivin tık tık vurduğunu duydum ve rahatlayarak heyecandan ağlamaya başladım. O korkunç civciv yumurtadan fırladı ve hemen kuruyarak sevimliliğine, şirinliğine büründü. Bir tane daha çıktı... Kısa bir süre sonra, kırılan bütün yumurtaların üstüne ıslak iğrenç yaratıklar çıkıyor ve yumurtaların arasında güzel kurumuş civcivler titriyordu. Koşarak dışarı çıktım, en yaşlı ve deneyimli tavuğu buldum, onu yuva kutusunun zaten samanla ve tüylerle kaplandığı ağıla koydum. Birkaç düzine küçük civcivi dışarı çıkarıp, birer birer kuluçka yuvasına koydukça, ne yapacağını bilemedi. Sonra beyni vites değiştirdi, gıdaklayarak, yavaşça civcivlerin arasına girdi ve onların annesi oldu. Ona üç tavuk daha eşlik etti. Ancak annemle babam döndüğü zaman, annemin yüzüne baktığımda, 72 civcivin benim özel ve kişisel dramım olacağını anladım. Bu civciv sürülerinin dağların kayalıklarının arasında annelerini takip etmelerini, bu arada tavukların gözlerini açarak şahinleri kollamalarını izler ve şöyle düşünürdüm: “Ya on dakika sonra uyansaydım?”</p>

      <p class="paragraf-4"><span>Bir seyyar satıcı, Salisbury’de telefon santralında kızlar için iş olduğunu söyledi. Bir şey söylersem durdurulacağımı bildiğimden, Bay McAuley’in beni götürmesini sağladım ve “Tigger” bu konuda çok başarılı olduğundan, yolculuk bedeli olarak onunla flört ettim. Salisbury’ye ulaşınca, telefon santralına gittim ve doğru prosedürlerin hiçbirini takip etmememe rağmen, santralı işleten iki beyefendi beni işe aldı. Birkaç ayla yaşım tutmuyordu ama idare edebileceğimi düşündüler. Ayrıca doğru sınıftaki kızlardan yeterince başvuru olmamıştı. Sonra</span> <span class="char-style-override-14">Herald</span><span>’da çıkan bir ilandan, bir dulun evinde bir oda tuttum - ama bunlar</span> <span class="char-style-override-14">Martha Quest</span><span>’te anlatılıyor. Eski tarzdaki o ev, şimdi “listeye alındı” çünkü yetkililer çok fazla eski ev yıktıkları için, insanlara eski günleri hatırlatacak hiçbir ev kalmayacağını fark ettiler. Artık burada ve Zimbabve’nin en acımasız ve vahşi bölgelerinden bazılarında, (uzaktan) İngiltere’deki sazlı kulübelerden esinlenilerek, ciddi küçük pencereli ve zarif çatı pencereli, verandası, gölge yeri veya korumalı yürüyüş yolu olmayan küçük, dar evler yapılıyor. O vahşi hicivcinin, hayatın, bizzat kendisinin her gün yaptığı acımasızlığı hiçbir yazar bulup yazamaz.</span></p>

      <p class="arabaslik-sol para-style-override-17"><span>11</span></p>

      <p class="paragraf-4">Telefon santralındaki çalışma saatleri uzun değildi. Daktilo ve steno hızlarımı ilerletmek için akşamları sekreterlik okuluna kaydoldum ve reklamlara cevap verdim. Tek özelliğim ehliyetimdi. Kız şoförler o güne kadar duyulmamış bir şeydi. İki kez kendimi şaşkınlık içinde, benimle başka anlamda ilgilenen patronlar karşısında buldum. <span class="char-style-override-14">Herald</span>’da bir işe başvurdum, ancak <span class="char-style-override-14">Sosyete Notları</span>’nı yazmam isteniyordu. Sonra, hâlâ arada sırada uğrayıp sohbet ettiğim Hemensley’deki başarımı hatırlayarak, şehirdeki en büyük kadın mağazasının sahibi, belediye meclisi üyesi ve tanınmış biri olan Bay Barbour’dan görüşme ayarladım. Beni vitrin düzenlemecisi olarak memnuniyetle işe alabilirdi ama verdiği ücretle yoksul kızların kaldığı yurtlarda kalmam gerekecekti. Belediyenin para yardımı yaptığı bir yurdu tavsiye etti. “Tigger” ona dükkânında ucuz işçi çalıştırmak için kamudaki konumunu kullandığını söylemeyi ihmal etmedi. Sorun şuydu ki, o bunu, bunun erdemlerini ben istediğim sürece tartışmaya dünden razıydı. Bir insanın kendi çıkarının bu kadar ikna edici bir şekilde kamu yararı olarak sunulduğunu daha önce hiç duymamıştım ve ne de olsa, dünyanın en karmaşık düşünce yapısıyla büyütülmüştüm. Bay Barbour bana kâr etmenin başarı demek olduğunu anlattı, ticari başarı bu yeni ülkenin çıkarınaydı. Belediye bu işçi kızların kirasını karşıladığında genel refaha yardım etmiş oluyordu.</p>

      <p class="paragraf-4">Telefon santralında bir yıl çalıştım. Birçok insan, eskiden telefon operatörü olduğumu söylediğim zaman rahatsız oluyor. Hatta, adeta bu talihsiz dönemin unutulmasının çok daha iyi olacağını düşünüyor. (Kibar <span class="char-style-override-14">au pair</span> deyimi, bakıcı olmayı arındırıyor.) Bana göre hava hoştu. Bir kere, kadınların, sıkıcı, tekerrür eden işlere neden katlandıkları ve neden çalışmaya devam ettikleri sorulduğunda, “Ama benim kendi düşüncelerimi düşünmeme izin veriyor,” diye cevap verdiklerini kesinlikle daha iyi anlıyorum.</p>

      <p class="paragraf-4"><span>Prosedürleri öğrenmek bir günümü aldı. Bu, bisiklete binmeyi öğrenmek gibi bir süreçti, hemen otomatik hale geliyordu. O tür bir santralın artık sadece Afrika’da veya Güney Amerika’da ücra bir kasabada mümkün olabileceğini düşünüyorum. Kulaklık takıyordunuz. Önünüzde, kablolu fişler bulunan düz bir pano vardı. Bu fişleri çekip çıkarıyor ve karşınızda dik duran panodaki soketlere sokuyordunuz - böylece Güney Rodezya vatandaşlarını, Johannesburg’a, Cape Town’a, hatta Londra’ya bağlıyordunuz. Ayrıca, bir yol boyunca dizilmiş olan çiftliklerin paylaştığı ortak hatlar vardı. Ortak hatta, diyelim ki, Salisbury yakınlarındaki bir çiftliği, örneğin Sinoia yakınlarındaki bir başka çiftliğe bağlamak yarım gününüzü alabilirdi çünkü çiftliklerde insanlar genellikle tarlalarda oluyor veya hayvanları kontrol ediyorlardı ve telefonu duymuyorlardı. İşlerin sakin olduğu zamanlarda, fazla gizlemeye çalışmadan kitap okuyordum. Her kelimesinin burada, bu “genç” ülkede, muhtemelen tanıdığım insanlarda eşdeğerini bulabileceğimi bilerek,</span> <span class="char-style-override-14">Diriliş</span> <span>kitabını burada okudum. Şimdi bana ilginç gelen şey, bu tür düşünceler için edebiyata gitmek zorunda olmamdı. Tolstoy’un toprak sahibinin pişmanlık krizi, kendiyle ilgili görüşleri dinden kaynaklanmıştı.</span></p>

      <p class="paragraf-4">On küsur kız ve bir de gözetmen vardı. Santraldaki hayat arkadaşçaydı denebilir. Geçenlerde, ben evlendiğim zaman, benim yerime santrala girdiğini söyleyen bir kadınla tanıştım. Orayı nasıl bulduğunu sorduğumda önce korkunç olduğunu söyledi. Ama ona karşı sabırlı davrandım. Ben sessiz ve düşünceli bir insandım, öyle dedi. Bunu duyunca sevindim, çünkü ben “Tigger”ın konuşkan canlılığını hatırlıyordum. Zira beni bir anda içmeye ve dans etmeye sürükleyen sosyal hayatla başa çıkan kişi kesinlikle oydu.</p>

      <p class="paragraf-4">Bu arada, <span class="char-style-override-14">Martha Quest</span>’te hemen hemen olduğu gibi anlatılan, yerli Kızılderililerle bir karşılaşmadan, alçak sesle, hoşnutsuzlukla bahsediliyordu çünkü onlar asiydi, tehlikeliydi ve hepsinin ötesinde, yerlileri seviyorlardı. Sonradan arkadaşım olan Dorothy Schwartz, bir gün öğleden sonra santralın dışında bekleyerek, bana Yerli Sorunu’yla ilgilendiğimi duyduğunu ve belki de Sol Kitap Kulübü üyeleriyle tanışmamın iyi olacağını söyledi. Bunlar çok sayıda cesaretsiz sosyal demokrattı ama hiç yoktan iyiydiler. Taşrada insanlara sizi nasıl tanıdıklarını sormayın bile. Can sıkıntısı, dedikoduya en güçlü kanatları takar.</p>

      <p class="paragraf-4"><span>O gün öğleden sonra yaşadığım hayal kırıklığı yüzünden tepkilerim abartılı oldu. Ama unutmayın, bu insanlar sosyal cesarette son sözü söyleyenlerdi, düşüncenin en ileri aşamasındaki insanlardı. Kadınlar en kötüsüydü. Eskimiş boncuklarıyla, yerlere sürünen keten etekleriyle ve Macar bluzlarıyla, hepsi çingenelere benziyordu. Tüm öğleden sonra, işlerinin zorluğundan yakındılar ve bu yakınmalar, kendilerini perişan eden ve gerçek kimliklerinin gelişmesini engelleyen çocuklarla bu çimenliklerde bulunmalarının sorumlusu olan özür dileme konumundaki erkeklere yönelikti. Erkekler haindi, erkekler suçluydu. Evlenmek kendi tercihleri değil miydi? Suçluyordum onları. Bu çocukları onlara birisi zorla mı yaptırtmıştı? Kafalarına silahı kim dayamıştı? (İki üç yıl sonra olsa savaş silahları derdim.) Emirlerinde üç siyahi bakıcı yok muydu? Belki de bu kendi acıma duygularını tetikleyen şey, karşılarında oturarak son derece eleştirel ifadelerle onları izleyen bu çok genç, çekici ve serbest kızdı.</span></p>

      <p class="paragraf-4">Üç koca ve üç kadın, grubun gelmeyen üyelerine kızgındı. Hepsi de, aslında İspanya İç Savaşı’nda savaşıyor olmaları gerektiğinden yakındı - bunun rahatsız edici bir yansıma olduğunu düşündüm.</p>

      <p class="paragraf-4">Çıkarken, bana, <span class="char-style-override-14">Observer</span> aboneliğimi iptal etmem –fazla gericiydi– ve hemen, hiç duymadığım <span class="char-style-override-14">New Statesman</span>’ı ısmarlamam söylendi. Bana, her biri yeterliliklerinden kesinlikle emin olan ve sadece sebze veya et yememi, veya süt ürünlerinden kaçınmamı veya buharda pişirilmemiş hiçbir şey yemememi emreden rehber öğretmenleri hatırlatıyorlardı.</p>

      <p class="paragraf-4">O insanların sevimsizliği solcu olmamı dört yıl erteledi. Onları bu kadar beğenmeyişimin asıl nedeni <span class="char-style-override-14">Martha Quest</span>’te yok, çünkü bunun onunla bir ilgisi yok. Affedemediğim şey, bu kadınların çocuklarını bu kadar küçültmeleri ve hor görmeleri, önlerinde onlardan sıkıntı, yük olarak bahsetmeleri - istenmediklerini söylemeleriydi. Evet, bunlar küçük çocuklardı ama ben de küçücük bir çocukken bu konuşmaları dinlediğimi hatırlıyordum.</p>

      <p class="paragraf-4">Becerikli bir sekreter olmak için kendimi eğitme planım bir ay sürmedi. Kısa bir süre içinde genç erkekler 2. Sokak’taki kapımı çalmaya başladı. Kentteki kızlar için çok fazla erkek vardı veya başka bir şekilde ifade etmek gerekirse, kızlar erkeklere yetmiyordu - yani Spor Kulübü’nü kullanan ve kentin altın gençleri olan insan sınıfında. Güzel kızların bu durumu yanlış anlamaları anormal değildi. Ya erkeklerden çok daha fazla kız olsaydı? Fena iş yapmazdım, ama o kadar. 18 yaşındaydım. Koyu renk saçlarım ve koyu renk gözlerim vardı. İyi bir vücuda sahiptim, on yıllarca şu tempoda devam edecektim: İnce, sonra tombul, sıkı bir rejim, gene ince ve sonra gene tombul. Çok sağlıklıydım ve saf bir enerjiyle, canlılıkla doluydum. Bernard Shaw’un reçetesine göre, annemle babamı iyi seçmiştim. Fiziksel olarak daha iyi bir başlangıcı nasıl sağlayabilirdim, bilmiyorum. Ayrıca sağlık bitip tükenmezmiş gibi, bu nimeti kötüye kullandım. Yıllarca annemle babamın, elle sardıkları sigaralarından tütünler dökülürken, sigara dumanının ağızlarından çıkması konusundaki doymak bilmeyen isteklerini, sararmış parmaklarını küçümsedikten sonra, ilk sigaramı yaktığımda 16 yaşındaydım. “Yapmayacağım, yapmayacağım,” buraya kadardı. Bırakın midemin bulanmasını, o ilk sigara nefesi bana bunun için doğduğumu gösterdi ve 25 yıl sonra bırakıncaya kadar zevkle içtim. Spor Kulübü’nün verandasına çıkar çıkmaz içki içiyordum. Herkes içiyordu. Her yerde. Her ülkede. Harikaydı. Akıllıcaydı. Otoriter bir şekilde etrafı küçümsemenizi sağlıyordu. Ancak Güney Afrika’da içme yöntemleri, özellikle maksimum hasarı yaratacak şekilde tasarlanmış olabilirdi. Erkekler öğle tatillerinde ofislerinden çıkıp, içki içmek için otellere veya barlara gidiyor, çoğu zaman yemek yemiyorlardı. Herkes için ciddi içki içme vakti saat altıda, meşhur akşam içkisiyle geliyordu ve iki üç saat sonraki akşam yemeğine kadar belki bir-iki fıstık ve cipsle sürüyordu. Sinemaya gidersek içki içebilirdik ve yemek yemezdik. Sık sık dans ediyord ve bütün gece içiyorduk. Çok fazla bira içiyorduk –Castle Biracılık tarafından üretilen biraları– ama aynı zamanda iğrenç bir Cape konyağıyla zencefilli bira karışımı da içiyorduk. Erkekler paraları olduğu zaman viski içerken, kadınlar cin içiyordu. Cin ve misket limonu, cin ve limon, cin ve tonik, Pimm meyve kokteyli. Muhtemelen tatlı oldukları ve kan şekerimiz düştüğü için çok likör içiyorduk. Çoğu geceler yatağa en azından sarhoş giriyorduk. Sabahları, sık sık sersemlemiş bir halde kalkıyordum, kıpırdayamadığınız cinsten değil de kendinizi pek iyi hissetmediğiniz ve halsiz olduğunuz türden. Genç erkekler çoğunlukla çivi çiviyi söker mantığındaydı. Sarhoş olmak bir şakaydı. Kızların hepsi, gönüllü olarak, kendinden geçmiş gençleri birbiri ardına yatağa yatırıyordu. Annelik: Erkek çocukları hep aynı kalır. Kısa bir süre önce İrlanda’da bir taşra kasabasında, gürültünün doruğuna ulaşan bir düğün izledim. Erkekler aptallaşıncaya kadar içip çapkın rolü oynarken, kadınlar, her biri elinde birer şeri bardağıyla, duvarların kenarında sıkılmış ve sabırlı bir halde oturdular. Sonunda erkeklere destek olup eve götürmek ve yataklarına yatırmak zorunda kaldılar.</p>

      <p class="paragraf-4">Üç aşağı beş yukarı bunların hepsi, zamanın gelenek ve görenekleri, hem de doğru olarak <span class="char-style-override-14">Martha Quest</span>’te var. Aynı hava, aynı tat, yapı ve lezzet, fakat bazı karakterler birkaç kişinin bir araya getirilmesiyle oluşturulmuş ve elbette öykü derlenip toparlanmış olarak. Her roman bir hikâyedir, ama hayat bir öykü değildir, daha çok bir olaylar silsilesidir.</p>

      <p class="paragraf-4">O yıla ne kadar çok şey sığdırdım. Telefon bağlantılarını yapmakla, dans etmekle, elbiseler dikip sinemaya gitmekle kalmadım, okudum. Hem de ne okumak. Hâlâ Lawrence okuyordum çünkü en azından benim şimdi bulamadığım, insanı sarhoş eden bir yanı vardı. Thoreau ve Whitman. Virginia Woolf, Olive Schreiner’e katılmıştı. İki ablam varmış gibi hissediyordum. Şimdi benim de bazı gençlere –sadece kadınlar da değil– bu rolü oynadığımı söylüyorlar. Etrafımdaki insanlar beni anlamasalar da, Virginia ile Olive anlardı. Acaba Virginia Woolf, Olive Schreiner hakkında ne düşürdü? Ya da Olive, Virginia hakkında? İnsan bunu düşünerek oyalanabilir. Okumak için daha çok küçük olduğum kitaplar okuyordum, Carlyle, Ruskin, Renan örneğin. Fakat Ruslar, hayatıma gök gürültüsü gibi düştüler; Tolstoy, Dostoyevski, Çehov, Turgenyev, Bunin ve diğerleri, ve hâlâ da oradalar. Proust. Thomas Mann. Stendhal... Bayan –adını unuttum– bir paket daha getirip, “Dün gece kapının altından ışığını gördüm. Durup dinlenmeden çalışamazsın,” dedi. Ama asıl istediği konuşmaktı ve o yıl yaptığım şeylerden biri de arka verandada oturup bu kadınla konuşmaktı. Dul muydu? Terk edilmiş bir eş miydi? Hayatını çiftliklerde ve madenlerde geçirmişti, şimdi yalnızdı ve bana fincanlar dolusu çay yapıp, dans elbisemin çok güzel olduğunu, gençken onun da benzer bir elbisesi olduğunu söylemek istiyordu. Bana annelik ediyordu. Annem, neler yapıyor olabileceğim hakkındaki fantezileri nedeniyle kaygı ve gerginlikle uçarak geldiğinde, beni ev sahibemle sohbet halinde bulabilirdi. Ve sonra onu yaptıklarım hakkında sorguya çekerdi. “Gece on ikilere kadar eve gelmiyor mu?” “Evet, ama gençler kurtlarını dökmeli.” “Çok içiyorsun!” diye suçladı beni. “Saçmalık,” dediğim zaman, herkes içiyor, demeye çalışıyordum. O yıllarda içki içmemde kesinlikle çelişkili bir durum vardı. İşin doğrusu, kötü bir içiciydim ve muhtemelen beni bu kurtardı. Öğrenebileceğim diğer yararlı şeyler gibi, bir insanın içki içmeyi öğrenebileceği düşüncesi aklıma bile gelmemişti. Örneğin, kızlara yapılan davranışların, hiç kuşkusuz, kız miktarına ve kalitesine göre değiştiğini veya kendi başıma acı çekerek öğrenmek zorunda kaldığım başka şeyleri.</p>

      <p class="paragraf-4">1938, 1939 yıllarında kendimle ve yapabileceklerimle ilgili düşüncelerimin gerçekle çok az bağı vardı. Bir duygu artışı içindeydim, özel ve genel - sanki birbirlerinden ayrılabilirlermiş gibi. Çocukluğumda savaşa koşullandırılmış olsam da, memleketten gelen gazetelerle, BBC’yle, yerel radyoyla bu duygu daha da kuvvetleniyordu. Ayrıca insanlar o kadar çok konuşuyordu ki. Herhangi bir savaşa giden veya yakınında bulunan her erkeğin sesinde (ve yakında kadınlar da konuşacaktı), her zaman o yoğun deneyim pişmanlığı vardır. Bizler duygu bağımlısıyız, heyecana meyilliyiz ve eğer bu tehlike ve ölüm anlamına geliyorsa, buna hazırız. Her nesil, bir önceki neslin nostaljik sesleri tarafından savaşa ikna edilmiştir. Bütün o yıl boyunca, savaş ilan edilir edilmez, koşarak gitme, hemşire - asker - düşman topraklarına paraşütle atlamayan kişi –ülkem için casus– ambulans şoförü olma hayalleri kurdum. O anda Salisbury’den ayrılmamı ve doğru zamanda doğru yerde, Londra’da olmamı engelleyen şey neydi? Bir kere para. Hiç param yoktu. Ailemden para isteyemezdim. Bu yalnızca gurur meselesi değildi. Bazen merak ederim, neden bizim grubumuz –akranlarım– neden ailemizden destek isteyeceğine, ölmeyi tercih ederdi ve mümkün olan ilk fırsatta evden ayrılırdı? Oysa bizden sonra, birbiri ardına gelen nesillerin tek düşüncesi bağımlılığı mümkün olduğunca uzatmak olmuştu. İkisini de eleştirmiyorum. İki şekilde de bir bedel ödeniyor. Çok gençken evinizle bağlarınızı koparırsanız, duygusal bağlarınız da kopuyor. Eğer evde yaşarsanız, onun da bedeli vardır. Ama işin ilginç yanı, neden bir neslin zorunlulukları –o kadar doğal karşılanıyor, kanıksanıyor ki, tek tek belirtmeye gerek bile görülmüyor– çocuklarında tam tersine dönüyor?</p>

      <p class="paragraf-4">Parasız olmam işin yalnızca bir bölümüydü. Bütün deneyi-mim çiftlik, Vumba, bu küçük koloni şehri ve –kısa bir süre– Johannesburg’du. Bugün Zimbabve’de yaşayan, parasızlık ve olanaksızlıklar nedeniyle Britanya ve Avrupa’nın kendisine yıldızlar kadar uzak geldiği aynı yaşta siyah bir kızın olabileceği kadar saf ve deneyimsizdim. Ancak teorik olarak gidebilirdim. Onun yerine kitap okudum, dans ettim, flört ettim ve cesur maceralar hayal ettim. Gobi’yi keşfedecektim, Kalahari’de tek başıma bir kulübede yaşayacaktım.</p>

      <p class="paragraf-4">Diğer sarhoşluk nedenim vücudumdu. Kim bir genç kadından daha coşkulu bir gurur yaşayabilir? Şimdi kızların kalçalarından, bellerinden, bacaklarından, bir yerlerinden, her yerlerinden şikâyetçi olduklarını okuyorum, duyuyorum. Ben yıllarca reklamlara, güzellik dergilerine, moda dergilerine maruz kalmadım. Sahip olduklarımdan utanmak aklıma bile gelmedi - tombul olduğum dönemlerde dahi. İnsanların arasında dururken, elbisemin altında vücudumun kuvvetli ve güzel olduğunu bilir ve gizlice bayram eder, aynada çıplak bir kola veya saçlarıma bakardım, zevkten titrerdim. Bu gizli güç, inişli çıkışlı geçen aylar boyunca beni ayakta tuttu.</p>

      <p class="paragraf-4">Ve şimdi, sosyolojik olduğu kadar edebi bir not. <span class="char-style-override-14">Martha Quest</span>’te Martha’nın, dışarıda şiddetle gök gürlerken küvette yatışını, çıplaklığına bakışını; ev sahibesinin ona çay yapmak ve herhangi bir şey için azarlamak amacıyla beklediğini anlatıyorum. Bunu yazarken, cinsel organında üç mükemmel küçük girdap şeklinde uzayan yeni ve parlak kılları görünce duyduğu zevki yazıp yazmama konusunda epey tereddüt ettim. Ama velvele kopacağını tahmin ettim. Ayrıca bu bir prensip meselesi idiyse de, benim prensibim değildi. Daha sonra, 1970’lerde, <span class="char-style-override-14">One off the Short List</span> adını verdiğim bir hikâye yazdım. Bu hikâyede, bir kadının koltuk altlarında altın saçaklar olduğu anlatılıyordu. Amerikalı bir yayıncı ve ardından da dergiler, bu kıllar yüzünden hikâyeyi basmadılar. Oysa Amerika’da her türlü cinayeti, işkenceyi, tecavüzü, savaş dehşetini, zalimlikleri tarif edebiliyordunuz. Ama baştan çıkarma ve cinsellikle ilgili bir hikâyede geçen koltuk altı tüyleri uygun olmuyordu. Ancak ben ısrar ettim, çünkü artık prensip meselesi haline gelmişti.</p>

      <p class="paragraf-4">Hepsinin arasında en büyüleyici eğlence dans müziğiydi. Çiftlikten Salisbury’ye geldiğim zaman, bir anda müziğin büyüsüne kapıldım. Hepimiz 1920’lerin ve 1930’ların çarpıcı ve baştan çıkarıcı melodileriyle dans ediyorduk. Uyuşturan müzik ritimlerinin, sürekli olarak bunlarla güdülen bütün bir nesil üzerindeki olası etkilerini inceleyen - yani <span class="char-style-override-14">gerçekten</span> inceleyen oldu mu? O sırada tüm dünyanın aynı melodilerle, üstelik çoğunlukla da aynı anda dans ediyor olmasının bir önemi olmalı, gerçi artık “mistik” denebilecek bir dünyaya giriyoruz.</p>

      <p class="paragraf-4 para-style-override-22"><span class="char-style-override-14">Tenimin altındasın</span></p>

      <p class="paragraf-4"><span class="char-style-override-14">Yüreğimin ta içinde</span></p>

      <p class="paragraf-4"><span class="char-style-override-14">Öylesine içinde ki benim bir parçam oldun</span></p>

      <p class="paragraf-4"><span class="char-style-override-14">Tenimin altındasın.</span></p>

      <p class="paragraf-4"><span class="char-style-override-14">Denedim teslim olmamayı...</span></p>

      <p class="paragraf-4 para-style-override-22">Bazen hayret ediyorum.</p>

      <p class="paragraf-4"><span>Bir sahne. Üzerimde, o gün öğleden sonra diktiğim bir siyah kadife elbise var. Pamuklu kadifeden, bir yıl sonra elime şöyle bir alıp bir kenara iteceğim. Elbise o dönem için, klasik biçimliydi, arkası bele kadar açıktı ve boyundan bağlamalıydı. Önü oldukça açıktı, kalçalara oturuyordu ve eteği hafifçe genişliyordu. Spor Kulübü’nün gençlerinden çok daha yaşlı bir adam, koltuğun kolçağına oturmuş, kadınları seven ama yaşlanmakta olan bir adamın bütün pişmanlıklarını taşıdığını bilemeyecek kadar genç olduğum için gülümseyerek beni inceliyordu. Dans salonundan bangır bangır müzik sesi geliyordu. Ben kıpır kıpırdım, yerimde dans etmeye başlamıştım bile ve kendimi müziğin ezgilerine bırakmak istiyordum.</span></p>

      <p class="paragraf-4 para-style-override-22"><span class="char-style-override-14">Cennetteyim, cennetin içindeyim</span></p>

      <p class="paragraf-4"><span class="char-style-override-14">Kalbim o kadar çarpıyor ki, konuşamıyorum</span></p>

      <p class="paragraf-4"><span class="char-style-override-14">Ve aradığım mutluluğu buldum</span></p>

      <p class="paragraf-4"><span class="char-style-override-14">Dışarıda yanak yanağa dans ederken</span></p>

      <p class="paragraf-4 para-style-override-22">Adam, “Seni dansa kim götürüyor?” diye soruyor. Şu-şu diyorum. “Onun gibi küçük bir çocukla bu elbise heba olur,” diyor buruk bir gülümsemeyle. Erkek cinselliğinin otoritesiyle beni döndürüyor ve sonra bir nefeste, farklı bir insana dönüşüyor. “Sutyen taktın mı?” “Hayır.” “Külot?” “Tabii,” diyorum kızgınlıkla. “Şey,” diye açıklıyor, “Mükemmel bir vücudun var. Ama ne yazık ki, sol göğsün, sağdakinden sekiz milim aşağıda.” “Galiba bununla yaşamayı öğrenebilirim.” “Galiba öğrenebilirsin.”</p>

      <p class="paragraf-4">Bu küçük anı, yaşlı kadınların, ziyaretçilerinin görebileceği bir yere özenle yerleştirdikleri gençlik resimlerinin eşdeğeri olarak görülebilir. Söylemeye çalıştıkları şey, “Bir an bile benim burada, bu koltukta gördüğünüz yaşlı çirkin kadın olduğumu sanmayın, hiç de değil, aslında ben <span class="char-style-override-14">öyleyim</span>.”</p>

      <p class="paragraf-4">Yıllar, yıllar sonra, bir nedenle, kendini olağandan daha fazla vücuduna adayan 20 yaşında bir kızla aynı odayı paylaşıyordum. Sarındığı havluyu kasıtlı olarak düşürür, şahane sırtını gösterirdi. Gülümseyerek yarı-döner, mükemmelliklerini kaydeden görünmeyen bir kameraya bakar ve sekiz milimlik hata olan veya olmayan göğüslerini görmemi sağlardı. Sakin bir şekilde ve zaferle bana gülümseyip, dışarı çıkardı. Kaybettiklerimin acısı bıçak gibi içimi yakıyordu. Ayrıca her bakımdan o kız kadar küstah ve acımasız olduğumu bilmek de acı veriyordu.</p>

      <p class="paragraf-4">Müzikle hassaslaşan ve her molekülü, savaş tamtamlarına gösterdiği aşağılanmış bir tepkiyle aptal aptal sırıtan bir genç kadının –kendi bedenine âşık bir genç kadının– kaderinden kaçma şansı yoktu ve o dönemde her kadın aynı durumdaydı. Eğer o zaman kendimi, şimdi kullandığım soğuk gözlerle görebilseydim... Ama hayır, kendimi kurtaramazdım. Kader savaş müziği, dans müziği çalarken, yapmayacağım demenin yararı yok.</p>

      <p class="paragraf-4">Doğa (Gaia? Yaşama Gücü?) bizi, büyük bir kısmı yok olacak nüfusu takviye etmeye hazırlıyordu. Ama en azından Britanya’da da Amerika’da da öyle olmadı, belki de doğa (Büyük Düzenleyici? Büyük Ana?) son savaşa cevap veriyordu, Birinci Dünya Savaşı’na, milyonlarca ölüsü ile savaşlara son verecek savaşa, tıpkı generallerin her zaman son savaşa (ama buna değil) hazır oldukları gibi.</p>

      <p class="paragraf-4">Bir soru: Aslında milyonlarca kişinin öleceği Rusya’da, Almanya’da, Japonya’da doğa (veya <span class="char-style-override-14">Zeitgeist</span>), ne yapıp edip kızları etkin bir şekilde yumuşatıyor, böylece akıllarla rahimleri işbirliği yapmaya hazır hale mi getiriyordu?</p>

      <p class="paragraf-4">On temel komplodan biri: Yoksul genç kadın veya erkek büyük kente geliyor. Çeşitli değişikliklerden sonra adam kendine bir hayırsever, kadın da bir koca buluyor. Ben bir koca buldum, Frank Wisdom, devlet memuru. Ona âşık değildim, ancak o dönemin sarhoşluğunda öyle olduğunu düşünmek çok kolaydı. O da bana âşık değildi. Aslında bir yıl önce izne gittiği İngiltere’de bir kızla nişanlanmıştı. Benden on yaş büyük olduğunu ve çok geç oluncaya kadar bu kızdan bahsetmediğini söyleyerek kendimi mazur gösterebilirim. Ama mesele o değil. Mesele benim o kızın yerini alırken sergilediğim soğukkanlı ve acımasız tavırdı. Bu, temel dişi acımasızlığı, kadın ahlaksızlığıdır ve Hıristiyanlıktan veya her türlü vahşi ahlakların yumuşatıcısından çok daha eskiydi. Bu benim hakkım. İçimde veya başka kadınlarda bu yaratığın belirdiğini gördüğüm zaman dehşete kapıldım.</p>

      <p class="paragraf-4">Genel heyecan çılgınlığının parçası olsam da, aynı zamanda içten içe çok perişandım. Dip akıntısı, çekilme veya itilme duygusu, kendimde olmama, uzun zaman önce kontrolü kaybetmiş olma hissi de diğer duygular kadar güçlüydü. Duygu mu? Hayır, duygusuzluktu, duygu yoksunluğuydu. Muhtemelen, aslan tarafından yenilen birinin yaşadığı uyuşmayla aynı şeydi, bir tür kloroformdu.</p>

      <p class="paragraf-4">Yıllardır, en azından uzun bir süre, belki asla evlenmeyeceğimi veya bana ayak bağı olacak çocuklar doğurmayacağımı söyledikten sonra, çiftliğe Frank’le birlikte gidince annemler haklı olarak şaşırdı. Ama rahatladılar çünkü Frank kolonide, annemlerin belirlediği uygun koca tarifine en yakın insandı. Annemin benim için istediği doktorlar, avukatlar veya askerlerin hepsi İngiltere’deydi. Babam hamile olduğumdan emindi. Hamileydim ama daha bilmiyordum. “Benim başıma gelemez.” Genç kadınlar onların başına gelemeyeceğine inanırlar. Birinin orada kendi güçlü bedeninin içinde (her hücresi içten içe hamile kalma ve sonra hamile olma işine adanmış halde), <span class="char-style-override-14">size</span> ait olduğunu düşündüğünüz bir bedende olmasıyla, ne kadar kolay hamile kalabileceğinizi gerçekten bilmek arasında mutlak bir ayırım bulunmaktadır. Aynı şekilde, gece gündüz ölüm döşeğindeki birinin yanında oturabilirsiniz, ancak ne kadar çabalarsanız çabalayın –bu arkadaş sizden bir metre bile uzakta değildir– ölmek üzere olan kadın veya erkek bu deneyimi yaşarken, ölüm bilinci, bilgisi sizin erişiminiz dışındadır, içine giremezsiniz.</p>

      <p class="paragraf-4">Babam, beni birçok kez kurtaran bilgili erkek otoritesiyle bana, “Hata yapıyorsun. Pişman olacaksın. Ayrıca çok gençsin ve daha pişmedin,” deseydi, içten içe rahatlardım.</p>

      <p class="paragraf-4">Ama aslında oldukça uyumluyduk - en azından o dönemde. Bir kere, ikimiz de Yerli Sorunu hakkındaki kışkırtıcı düşüncelerimizi gizlemek zorundaydık. İkimiz de, beyazlar tarafından <span class="char-style-override-14">Komünist Manifesto</span>’dan fazla uzak görülmeyen <span class="char-style-override-14">New Statesman</span>’a abone olduk. İkimiz de rasyonel ve dinsizdik, hatta din karşıtıydık demeliyim. Şimdi o özel düşünce tonunu veya tınısını bulmak çok zor, çünkü “Din değil, Bilim” görüşünden çok uzaktı, daha çok bir kişisel bütünlük, dürüstlük meselesiydi. Ateistliğimizi veya agnostikliğimizi (ikisinin kesin derecesini tartışabilirdik) dini madalyalar gibi taşıyorduk. Azınlıkta olduğumuz için yakınlık, samimiyet hissediyorduk; aynı hamurdan, aynı maddeden yapıldığımıza inanıyorduk çünkü gazetedeki karikatür hakkında karşılıklı olarak alaycı yorumlar yapabiliyor veya “gerici” bir yorum karşısında ironik bakışlar paylaşabiliyorduk. Anlaşılan karakterlerimiz de benziyordu, zira aynı şekilde davranıyor, kendimizi aynı şekilde –aynı tarzda, diyebiliriz– görüyorduk, mantıklı, pratik, zorluklar karşısında sabırsızdık. Bu esas olarak, çoğumuzun başlangıçta, gizliden gizliye kuşku duyduğumuz, yetişkin hayatının mekanizmalarıyla başa çıkabileceğini yeni anlayan gençlerin güveniydi.</p>

      <p class="paragraf-4">Sonra nefret ettiğim, kötü bir düğün yapıldı. Neler hissettiğimi gayet net hatırlıyorum, bu özgün hafıza sorunu değildi. Düğün fotoğraflarında, neşeli, genç bir evli kadın gibi görünüyorum. Evlenen, “Tigger”dı.</p>

      <p class="paragraf-4">Sonra Beira’ya balayına gittik. Spor Kulübü ragbi - Amerikan futbolu takımı Portekizli Doğu Afrika takımıyla oynuyordu. Bize genç bir evli çift, Joyce ve Bill Blair eşlik etti. Bu çift, kelime doğruysa, flört dönemimizi izlemişlerdi. Onların, dünya zevklerine düşkün, bilgili insanlar olduklarını düşünürdüm. Joyce Singapurluydu ve hep alımlı, şık kıyafetler giyerdi. Beira’ya arabayla gitmiştik, hızlı, sarhoş ve tehlikeli bir şekilde. Umtali’den Beira’ya giden yol o zaman yalnızca çalılıkların arasından geçen bir patikaydı. Filler gördük ve onları alkışlamak için durduk. Neyse ki kayıtsız kaldılar. Beira’da yollar kum kaplıydı ve kenarlarında alev ağaçları, tek katlı evler ve çoğu Hint dükkânları olan dükkânlar vardı.</p>

      <p class="paragraf-4"><span>Blair’lerin Portekizli arkadaşları bizi birde başlayıp akşamüstü beş veya altıya kadar devam eden ve varlığını bile bilmediğim yemeklerin sunulduğu bir öğle yemeğine davet ettiler. Gün batımında, sıcak çamurlu bir denizde yüzüyorduk, sarhoştuk ve sonra, denizde kazıkların üstünde duran çok geniş bir tahta yapı olan otele gittik. Sivrisinek ve tatarcık bulutlarının arasında içmeye devam ettik. Otel, bütün şehir, Rodezyalı ragbi oyuncularıyla ve onların, taraftar şarkıları söyleyen, Portekizliler hakkında espriler yapan hayranlarıyla doluydu. Sokak lambalarına tırmandılar, bir iki heykel devirdiler, maganda gibi davrandılar. Zaten öylelerdi. Ama öyle olmaları bekleniyordu, hatta onaylanıyordu.</span></p>

      <p class="paragraf-4"><span>Daha uygar şekilde bir korku yaşadık. Ragbi oyuncuları için düzenlenen dansta, genç bir Portekizli kadının yanına oturdum ve sohbet ederken, onun altın rengi ve kırmızı pullu gece çantasına hayran oldum. Hemen bana verdi. Canım sıkıldı çünkü yoksul olduklarını biliyordum. Ama tartışamazdım. Bana beğenmenin peşinden, kaçınılmaz olarak bir hediyenin geldiği toplumlar olduğu ve ne beğendiğinize dikkat etmeniz gerektiği söylendi. Portekiz Kuzey Afrikalıların (Faslıların) sömürgesi olmuştu ve onlardan Arap uygarlığının kibar yöntemlerini öğrenmişti. O çantayı uğur gibi yıllarca sakladım ve bir çekmecenin dibindeki yerinde onu gördüğüm zaman, dünyada, yürek güzelliğinin hüküm sürdüğü yerler olduğunu hatırladım.</span></p>

      <p class="paragraf-4">Dördümüz, Umtali’ye ve sonra Salisbury’ye kadar Doğu Portekiz’in ormanları içinden bütün gece araba kullandık ve akşamdan kalma, yıkanmamış, aç, bira kokuları içindeki erkeklerin bürolarına ucu ucuna yetiştikleri bir saatte Salisbury’ye vardık.</p>

      <p class="paragraf-4">Ben çocuklardan, delikanlılardan biriyle evlendiğimi düşünüyordum ama şimdi sanki bütün kasaba sadece bizim değil, başkalarının da evliliğini kutluyor gibiydi, zira her gün bir başka çift, aşk şaşkınlığıyla çekinerek Spor Kulübü’nün verandasında beliriyor ve etraftaki herkes tezahürat yapmaya, haykırmaya başlıyor ve içki getirtiyordu.</p>

      <p class="paragraf-4">Frank’in arkadaşlarının, kentin daha rezil kesimlerinde mülkleri ve sanki İngiltere’den hiç ayrılmamış gibi işlettikleri bir barları veya tavernaları olan orta yaşlı bir çiftin sahip olduğu küçük bir dairede kalıyorduk. Bu çiftin ikisi de kısa boylu, tıknaz, sarı kısa saçlı, kırmızı yanaklıydı ve küçük mavi gözleri vardı. Beni dikkatle, anlayışla ve yargılamayan gözlerle incelerken bir yandan da, nasıl iyi bir eş olunacağı, daha doğrusu Frank’e nasıl uyum sağlayacağım konusunda bana ipuçları veriyorlardı.</p>

      <p class="paragraf-4">Yerel ahşaptan yapılmış bir masa aldığımızda, ben masayı ketentohumu yağı ile besleyip cilalarken, kadın yanımda durdu. “O güzelim tahta parçasını alın teriyle beslemediğin sürece hiçbir yarar sağlayamazsın kızım.” Frank, ülkedeki her erkek gibi, sadece orduya nasıl girebileceğini düşündüğünden, ortada çağrılma ihtimali bile yokken, bir çift asker postalı aldığında, içini çekerek bir koltuğa yığılmış, bu çizmeleri ellerimin arasında yoğurmamı ve yumuşatmamı izlemişti. “Biliyor musun tatlım, o kadar emeğin hak ettiği karşılığı görmüyorsa üzülmemelisin.” Böylece, Frank’le dalga geçerken beni uyarıyordu. “Zorlu yürüyüşlerde o ayaklarını ne yapacaksın, Frankie’cik? Orduda ayaklarını kullanman gerekecek. Ragbi maçında kavga edip oyundan çıkabilirsin ama ordudan çıkamazsın.” Sonra Frank, “Haydi ama, beni rahat bırak, böyle yapma, bu çizmeler zor zamanımda bana destek olacaktır,” derdi.</p>

      <p class="paragraf-4"><span>Kalın deriyi süet kadar esnek ve yumuşak hale getirmek, masanın üstünü yüzünüzü görünceye kadar cilalamak - evlilik hayatına bu kadar bağlı olmanın sürekli bir durum olduğunu sanabilirdiniz, fakat her an kaçmayı düşünüyordum, Frank’ten değil, onu yeterince seviyordum, ama her gün daha eleştirel bir tavırla incelediğim bu hayattan kaçmak istiyordum. İngiltere’ye gidip savaşmak için çok geç kalmamıştım. Kadınlar savaşa gidiyordu, öyle değil mi? Silah kullanabiliyordum, değil mi? Güçlüydüm, öyle değil mi? Yıllarca çok fazla içki içtiği için sıkıntı yaşayan Frank’ten kesinlikle daha zindeydim.</span></p>

      <p class="paragraf-4">Frank’in hikâyesi o dönemde yeterince sıradan bir hikâyeydi. Annesiyle babası Avustralya’dan Güney Rodezya’ya şanslarını denemeye gelmişlerdi; çiftçilikle, madencilikle uğraşıyorlardı. Üç çocukları olmuştu. Frank, erkek kardeşi George ve kız kardeşi Mary inişli çıkışlı bir çocukluk yaşamışlardı. Frank 15 yaşındayken, aile zor durumdaydı. Bu nedenle Frank okulu bıraktı ve o zaman, gereken sınavlara girip geçtiğiniz takdirde devlet memuru olabildiğiniz için, devlet dairesine girdi. Frank bunu geceleri çalışarak başarmıştı. Mobilyalı odalarda yaşamış, her kuruşun hesabını yapmıştı. İlk ofisinde ondan yaşça çok büyük olan Dolly Van der Byl’le tanışıp arkadaş olmuştu. Dolly yoksul taşralı çocuğa işin püf noktalarını öğretmiş, daha iyi beslenmesi ve bu kadar içmemesi gerektiğini söylemişti. Frank her zaman ona çok şey borçlu olduğunu, onun ne kadar iyi biri olduğunu söylerdi.</p>

      <p class="paragraf-4">Ben ülkeden kaçmanın hayallerini kurarken, Frank’e yemekler yapıp dans ederken ve güneşin batışını seyrederken, hamile olabileceğim aklıma geldi. Aslında bazı büyükler haftalardır bu durumun farkındaydı. Bana hamile olabileceğimi söyledikleri zaman sadece güldüm. Doktorum, hayır, dedi, asla kürtaj yapmıyordu, sağlıklı genç kadınlar bebeklerini erken yaşta doğurmalıydı. Doğanın planı buydu. Şimdi bu görüş hakkında söylenebilecek çok şey olduğunu düşünüyorum.</p>

      <p class="paragraf-4">İkimiz de kürtaj yapılması gerektiğinden emindik. Spor Kulübü’ndeki kızlar ve erkekler, oybirliğiyle çocuk sahibi olmanın sorumsuzluk olduğunu, dünyanın çok tehlikeli, çok istikrarsız olduğunu düşünüyordu. Kürtaj yaptırmak isteyen kadınlar güneye, Johannesburg’a gidiyorlardı. Ancak Frank, tıp fakültesinde okuyan ve birlikte futbol oynadığı biri dışında Johannesburg’da hiç kimseyi tanımıyordu. Ben trenle, altı kişilik ikinci sınıf kompartımanda, devlet memurlarının eşlerine tanınan ayrıcalıkla Johannesburg’a gittim. Ucuz bir otel buldum ve taksiye binip tıp fakültesine gittim. Öğle tatiliydi ve tamamı erkek olan yüzlerce öğrenci gözlerini dikip bana baktı. Büyük şehre uysun diye şık bir elbise, parlak, siyah, hasır bir şapka giymiş, elime de yeni, siyah bir çanta almıştım, içinde pek az para vardı, o kadar ki nasıl karnımı doyuracağımı bilmiyordum. Yanımdan geçen bir çocuğa bilmem-kimle görüşebilir miyim, diye sorarken, kalabalık kıs kıs gülmeye ve sırıtmaya başladı. Sonunda genç bir adam gönülsüzce bana doğru yürüdü ve çok meşgul olduğunu söyledi. Beni Frank Wisdom’ın gönderdiğini, Frank’in karısı olduğumu ve Frank’in, onun, Frank’in arkadaşının –geçen sene Salisbury’de yaptıkları maçı hatırlıyor muydu?– bana nerede kürtaj olabileceğimi söyleyebileceğini belirttiğini anlattım. Frank’in neden böyle düşündüğünü anlayamadığını söyledi... Ama belki de, çantasını sıkı sıkı tutan bu 19 yaşındaki evli kadının hüzünlü çaresizliği adamı etkilemişti ve kibarca, artık pis pis sırıtmadan, araştırıp, otele mesaj bırakacağını söyledi.</p>

      <p class="paragraf-4">Artık bulunmayan, sanki yeni karameladan yapılmış izlenimi verecek kadar yoğun bir tabaka haline cilalanmış mobilyalarla dolu köhne odada, pencerenin kenarında oturup, telefon bekledim. Aynı zamanda Ossewa Brandwag’ın (bir Nazi kuruluşu) Güney Afrika hükümetinin, yakında çıkacak olan savaşta İngiltere ile Amerika’yı destekleme olasılığına karşı sokağın sonunda ayaklanmasını da dinliyordum. Resepsiyona şu adrese gitmem konusunda bir mesaj bırakılmıştı. Ertesi sabah, daha da köhne bir binada, çok sayıda kadının arasında sıramın gelmesini bekliyordum. Sonunda, masanın başında siyahi bir kadının oturduğu ve düşmanca bakan küçük gözlerle beni incelediği bir odaya girdim. Gördüğü şeyden kesinlikle hoşlanmamıştı.</p>

      <p class="paragraf-4">“Ne istiyorsun?”</p>

      <p class="paragraf-4">“Bana kürtaj yaptığınız söylenmişti.”</p>

      <p class="paragraf-4">O anda bana bağırmaya, azarlamaya, masaya vurmaya başladı. Ne cüretle, böyle kötü yalanları kim uyduruyordu, o dürüst bir doktordu, asla yapmazdı, vs... İçinde bir hemşirenin oturduğu bir büronun kapısının açık olduğunu çok sonra fark ettim. Belki de hükümet adına çalışan bir casus olduğumu sanmıştı. Kendimi bir anda kaldırımda, ağlarken buldum. İçeriden çığlık çığlığa bağırarak bana hakaret ettiğini hâlâ duyabiliyordum. Kürtaj yapan gerçek bir doktorun adresini nasıl bulduğumu hatırlamıyorum, ama Stanley’in şoför maaşını kumarda kaybettiğini izlediğim aynı mahallede, berbat bir binada pespaye bir odadaydım. Binanın her yerinden dans müziği ritmi duyuluyordu.</p>

      <p class="paragraf-4 para-style-override-22"><span class="char-style-override-14">Daha iyi durumda mı olmak istiyorsun</span></p>

      <p class="paragraf-4"><span class="char-style-override-14">Eve kavanozla ay ışığı taşı</span></p>

      <p class="paragraf-4 para-style-override-22">Bu mekânı, <span class="char-style-override-14">Road to the Big City</span> adını verdiğim bir kısa hikâyede kullandım.</p>

      <p class="paragraf-4">Doktor gençti - yani genç sayılırdı ve Spor Kulübü’nün emektarlarından iyi bildiğim, sanki içten içe yıpranıyormuş gibi bir görünüme sahipti. Cana yakın biriydi. Sarhoştu. Mekânda arkadaşları vardı, herkes neşeliydi, şarkı söylüyordu, dans ediyordu, eğleniyordu. Bir kadın beni mutfağa götürdü ve bu adamın bana kürtaj yapmasına izin vermemem gerektiğini söyledi. Adam onun arkadaşıydı, iyi bir tipti (Bugünkü karşılığı: İyi biriydi) ancak sarhoş ameliyat yaptığı için Tabipler Birliği’nden atılmıştı. Eğer rahmime değer veriyorsam, adama teşekkür eder ve fikrimi değiştirdiğimi söylerdim. Ben de aynen böyle yaptım. Doktor üzgün, buruk ve iyi kalpliydi, muhtemelen ona karşı uyarıldığımı, hem de arkadaşı tarafından uyarıldığımı anlamıştı. Oteldeki odama geri döndüm, pencereden sinemada, dans salonlarında, kumar mekânlarında dolanan genç erkekleri ve kızları seyrettim.</p>

      <p class="paragraf-4">Şimdi bir de Mabel Griffiths’ten gelen telefon vardı. Kocası ondan, hiç kimsenin bana baskı yapmadığını, ama belirli bir doktora - kendi doktorlarına görünmemi söylemesini istemişti. Onun her söylediğine güvenebilirdim.</p>

      <p class="paragraf-4">Kendimi parlak, temiz, ciddi bir konsültasyon odasında, beni muayene eden ciddi bir adamın karşısında buldum. Adam bana anlaşılan farkında olmak istemediğimi, ama bebeğin dört buçuk ayını doldurmuş olduğunu söyledi. Bana masasının üstünde duran, balıklama atlayan ince bir kız heykeli gösterdi. “Bu büyüklükte,” diyerek heykeli hafifçe bana doğru itti. Yönlendirildiğimi fark etsem de ve hemen alevlenerek kinlenen yanım bu duruma içerlese de, her şeyin bittiğini biliyordum. Ve rahatlamıştım, anlaşmazlık giderilmişti. “Bu ameliyatı, bu kadar geç kalındıktan sonra, karıma veya kız kardeşime bile yapmam,” dedi, “Hiç kimseye yapmam.”</p>

      <p class="paragraf-4">Ona teşekkür ettim. Faturayı Griffiths’ler ödedi. Ne kadar ucuz kurtulduğumu biliyordum.</p>

      <p class="paragraf-4">Bir deyiş var, “Her kadının bir kürtaj öyküsü vardır.” Benimki buydu ve nedense, kürtaj konusunda öfkeli tartışmalar yaşanırken, hangi tarafı tutacağımı bilemem. Ben bu kadar beceriksiz olmasaydım –Tanrı’ya şükür– oğlum John hiç yaşamayabilirdi. Şimdi başından beri hamile olduğumu bildiğimi, kendime karşı doğayla işbirliği yaptığımı anlıyorum. Tanıdığım ve kürtaj olma konusunda fikirlerini değiştiren kadınları düşünüyorum ve o andan beri minnettarım. Her yıl çocuk doğuran kadınları düşünüyorum. Onlara hiç yardım edilmiyor, yaşlanıyorlar ve hastalanıyorlar; bebekleri ölüyor veya çocukları aç kalıyor. Yağlı beyaz gömleğiyle kirli ofisinde oturan o sahtekâr kadını ve çaresiz kızların kendilerini onun gibi birine emanet etmek zorunda kaldıklarını düşündüm.</p>

      <p class="paragraf-4">Böylece hamile bir şekilde ve hamile olduğuma memnun bir halde geri döndüm. Frank de memnundu. Spor Kulübü’ndekiler alkışladılar, tezahürat yaptılar ve bebeğin şerefine kadeh kaldırdılar. Ben dans etmeye devam ettim ama gündüzleri bir divana oturup doğmamış bebeğimle konuşuyordum; uzun, ağır, savaş üstüne kaderci düşüncelerimi, idarecilerimizin beceriksizliklerini, radyoda bağırarak atıp tutmalarını ve Alman kalabalıklarının da onunla birlikte olduklarını böğürmelerini dinlediğimiz Hitler’den korktuğumu paylaşıyordum. Spor Kulübü’nde, otellerde, sessiz kalabalıklar, BBC tarafından yayınlanan Nazi mitinglerini dinliyor ve daha şimdiden yanlış bir geçmişten geliyormuş gibi görünen çılgınca bağrışarak dans edenlerin ve şarkı söyleyenlerin seslerinden çok ayrı bir kararlılıkta tek vücut oluyorlardı. Saatlerce oturup, Hitler tarafından felce uğratılan, yenilmez düşmanın giderek güçlenmesini yalnızca izleyebilen kendi hükümetini küçümseyerek hipnotize olmak çok tuhaf bir olaydı - tabii, bu dönemde İngiliz hükümeti bizim de hükümetimizdi. Winston Churchill’e hâlâ inatçı, başına buyruk tip muamelesi yapılıyordu. 25 Ağustos’ta, Londra’da İngiltere-Polonya karşılıklı yardım anlaşması imzalandı, ama Hitler blöfümüzü görerek 1 Eylül’de Polonya’yı işgal etti.</p>

      <p class="paragraf-4"><span>O gün, pazar günü öğle yemeği için, bir başka yeni evli çiftle birlikte, Salisbury’nin hemen dışında bulunan bir çiftlikteydim. Adam Frank’in yıllardır arkadaşıydı. Karısı, benim gibi, bir grup eski erkek arkadaşın arasına çekiliyordu. Cinsellik konusunda epey espri yapılıyordu. Şakalaşırken oturup Alman ordularının Polonya’yı işgal edişini dinledik. Moralim bozuldu, çaresiz öfkemin kabardığını hissettim ama aynı anda bütün hayatım boyunca dinlediğim felaketi kabullenmenin heyecanını yaşadım. Acının yarattığı gizli zevk yavaş yavaş zayıflayacak ve kaybolacaktı, ama bu arada öfke, hiddet, kesinlikle inanamama duygusu şiddetlenecekti. Savaşın sonundaki duygularım, başladığı zamanki duygularım değildi. Ayrıca başka yerde gerçek hayat devam ederken kendimi dışlanmış da hissetmiyordum.</span></p>

      <p class="paragraf-4">Frank’in arkadaşları onun yaşlarındaydı, zaten varlıklı ve oturmuş insanlardı. Onların yaşlı olduğunu düşünüyordum. Bir tanesi, yakın zamanda Ivy’yle evlenen Tommy Wolton’dı. Ivy de benim gibi hamileydi ve yakın arkadaşım, ya da o günlerde dediğimiz gibi, diğer yarım oldu.</p>

      <p class="paragraf-4">Perdeleri çekip, adeta fetüslerimizin büyümelerini dinleyerek günlerimizi birlikte geçirdik. Ivy hemşireydi. İkimizde de, genç anneler için uygun olduğu düşünülen, o hafifçe göz korkutan türde eğitici elkitapları vardı ve bebeklerimizin günü gününe ne yaptıklarını biliyorduk. Kolları veya parmakları çıkıyordu, kuyrukları kayboluyordu, tüy tabakaları oluşuyordu ve dökülüyordu, minik tırnakları uzuyordu. Ivy zayıf, ürkek, açık mavi gözlü, sarı saçları mutlu olduğu zaman yumuşak ve güzel, ancak mutlu değilken düz ve cansız görünen bir kadındı. Onu <span class="char-style-override-14">A Proper Marriage</span>’de<span class="dipp"><a class="footnote-link" href="#footnote-225-51" id="footnote-225-51-backlink">51</a></span> anlattım, ama eğer o kitap kişisel bir tanıklık olarak alınırsa oradaki varlığı onu anlatmak için yeterli değil. Ivy benim ilk gerçek kadın arkadaşımdı ama sadece aynı zamanda aynı deneyimleri yaşadığımız için. Onunla inandığım veya okuduğum hiçbir şeyi paylaşamıyordum. Düşüncesizce edebi veya politik bir görüşü paylaşacak olsam, muhtemelen, “İşte yine başlıyor,” diye düşünüyordu. İnsani koşullarla ilgilenmediğinden, zerre kadar katkıda bulunmuyordu. “Yerliler, çığırlarından çıkmadıkları sürece fena değiller.”</p>

      <p class="paragraf-4">İlk bebeklerine hamile olan kadınlar arasında, başka hiçbir yerde rastlanmayacak bir dostluk oluşur. Birlikte bir keşif yolculuğuna çıkarlar, oysa yaşadıkları her aşama, masanın üstünde açık bıraktıkları kitapta yazılıdır, çünkü yaptıkları şeyi her kadın yapmıştır. Çekingenlik veya uygunluk duygusu onların olağanüstü olduklarını iddia etmelerini engeller, ancak kendilerini öyle görürler ve bunu sadece tek bir insan anlayabilir. Ortalıkta birbirlerini ezerler, oysa içlerinde olan şeyler, müthişliğiyle onları yok etme tehdidi oluşturur.</p>

      <p class="paragraf-4">O dönemde başka bir bağ daha vardı: Doktorlara karşı birlik olma. O günlerde, üç buçuk ay dolmadan bebeğinizin “hareketlendiğini” ve hâlâ rahimdeyken yaratığın düşüncelerinize ve ruh hallerinize tepki verdiğini söylemeye cüret edemezdiniz. Bebeğinizin doğduğu andan itibaren sesinizi tanıdığını, etrafında olup bitenlerden haberdar olduğunu, dikkatle dinlediğini, hâlâ bulanık gören gözlerini tanıdığı yüzlere odaklamaya çalıştığını söylemenin yararı yoktu. Bazı insanların çok yakınlaşması, açıkça yıpratıcı bir etki yaratırken bazıları rahatlatıyordu, zira bebek ağlayarak ve korkuyla veya bariz neşeyle tepki veriyordu. Doktorlar bu tür iddialara cevap olarak, küçümseyen tavırlarla, hayal gördüğünüzü, kadınların bazı şeyleri hayal ettiğini, fantezilerinizin sizi etkilemesine izin vermemenizi söylüyorlardı. Bilim bu kocakarı hikâyelerini haklı çıkardı. Doktorlar genç kadınları küçümsemeyi bıraktı mı? Hiç sanmam. Herhangi bir doktor, isterik davrandığını ima ederek kocakarı olduğunu söylediği bir kadına, “Özür dilerim, başından beri biz hatalıydık, sen haklıydın,” dedi mi?</p>

      <p class="paragraf-4">O günlerde kocalar doktorları destekliyordu. Bu, kadınların düşüncelerini kendilerine saklamaları anlamına geliyordu. Hayatta kalmak için olmasa bile, dengeyi korumak için bir kadın arkadaş bulmak çok önemliydi. Ivy’yle ben sabahları saatlerce oturup, duygularımızı karşılaştırıyor, dans ettiğimiz, hatta babalarıyla seviştiğimiz veya savaş hakkında kaygılı düşüncelere kapıldığımız zaman bebeklerimizin enerjik bir şekilde tepki verdiğinde ısrar ediyorduk. Hissettiklerimiz ve düşündüklerimiz resmi kayıtlara bu kadar az uyduğu için kaygılanıyor muyduk? Pek sayılmaz. Gizli araştırmalarımızı sürdürürken, “Peki, nasıl isterseniz öyle olsun,” veya benzeri bir şeyler düşünüyorduk. İkimiz de taşınmak zorunda kalınca dostluğumuz kesintiye uğradı. Peki, neden taşındık? Herkes taşınıyordu, sürekli olarak. Artık savaş resmen başladığından, Rodezyalı genç erkeklere yakında eğitime çağırılacakları söyleniyordu. Herkes “Kuzeye” çöldeki savaşa gönderileceğini biliyordu. İngiltere’de, pilotlar, bombacılar, denizciler yetiştirmek üzere milyonlarca insanı Avustralya’ya, Güney Afrika’ya, Kanada’ya, Kenya’ya, Güney Rodezya’ya, Kraliyet Hava Kuvvetleri kamplarına gönderme planları yapılıyordu. Savaş, turizmin gönderdiğinden daha da fazla insan kitlesini dünyanın orasına burasına gönderir.</p>

      <p class="paragraf-4"><span>Savaş için bir nedenle küçük dairemize ihtiyaç duyulmuştu. Frank, Salisbury’nin yaklaşık 12 mil dışında bir yer buldu - sürekli olarak, bunun sadece geçici olduğuna beni ikna etmeye çalışıyordu. Daha iyi bir ev yapıldığı zaman, kaderine terk edilen küçük kulübemsi bir evdi. Bütün gün ve gecenin yarısında orada tek başıma kalıyordum, zira Frank ne de olsa, orduya alınmak için torpil aramadığı –çok yaşlıydı– veya başka erkeklerle içki içmediği zamanlarda ofisinde çalışıyordu. Çok sıcaktı, yağmur mevsimiydi ve evin arkasındaki çalılar büyümüş, fidanların ve fidelerin odalara girmesine neden oluyor, tuğlaları itiyor ve yakında evin yıkılacağını ve ağaçlar tarafından ele geçirileceğini bildiriyorlardı. Artık epeyce büyümüştüm. Eskiden dediğimiz gibi, “karnım burnumdaydı.” Ayrıca o dönemde iki kişilik yememiz gerektiği söyleniyordu. Rahatsızdım ve serinleyemiyordum. Galvanizli bir küveti suyla dolduruyordum –şebeke suyu yoktu– ve bazen içinde saatlerce oturuyordum. Su soğuktu. Suda kaldığım sürece oldukça serin kalıyordu. Oturup, kocaman karnımın duvarının hemen arkasında bulunan yaratıkla sohbet ediyordum: Çok enerjikti, Ivy’nin bebeğinden çok daha enerjikti. Elim karnımda, radyoda Avrupa’dan haberleri dinliyordum ve olanların ona zarar vermeyeceği konusunda bebeğe güvence veriyordum. Ayrıca, Avrupa’da orduların önünde koşan annelerle çocukları düşünüyordum.</span></p>

      <p class="paragraf-4"><span>Ruh halim, şimdi çocuk doğuran kızlarınkinden her bakımdan çok farklıydı. Bu bebekte bir sorun olabileceği aklıma bile gelmiyordu. Ivy, olası felaketlerle ilgili düşüncelere kafasını takmıştı: Hemşire olduğu için neler olabileceğini biliyordu. Ben bu ve sahip olabileceğim diğer bebeklerin sapasağlam olacağını varsayarken Ivy buna kendini beğenmişlik diyordu. Benim haklı olduğum anlaşıldı - hem de ikimiz için. Hasta olmayı kesinlikle reddetmiştim –ve ne de olsa o olay yalnızca altı yıl önce yaşanmıştı– ve bu kararlığım bebeğimle ilgili beklentilerimi de yönetti. Böylece hastalanması veya doğduktan sonra ölmesi imkânsız hale geldi. Sakin ve güvenli bir heyecan içindeydim. Kumrular evin her tarafında ve evi saran ağacın dallarında öterken, seslenirken, mırıldanırken o soğuk suyun içinde oturdum, sigara içtim veya kalkıp kendime bir sandviç yaptım, sonra tekrar gelip küvetin içine oturdum. Küvetin yanına yığdığım kitapları okudum. Çocukluğumun deneyimli kulaklarıyla çalılıkları dinledim. Radyoda, Avrupa’da sessizce kızışan savaşı dinledim. Frank de yakında savaşa gideceğinden –öyle sanıyordum– bebekle yalnız kalacaktım ve sonra ... Ama yalnız olmayı seviyordum. Salisbury’de şimdiden görülmeye başlanan ve araziyi gözetleyen –yani çeşitli savaş etkinliği için uygun olup olmadığını inceleyen– üniformalı veya sivil İngilizlerden biriyle romantik bir ilişki yaşadığımı hayal ettim. Sonunda ilk romanımı yazacak zamanı bulacaktım. Birkaç kısa hikâye daha yazacaktım, ama bu kez gerçek olacaklardı.</span></p>

      <p class="paragraf-4">Saatlerce, uzun hayallerle dolu mutlu saatler boyunca yalnız kalıp, sonra bu yalnızlığın Frank ve neşeli arkadaşlarının yüksek sesle gülerek ve iyimserlikle dolu bir sarhoşluk içinde gelmeleriyle bozulması, ben Salisbury’de unuttuğum bir mobilyalı odaya taşınınca sona erdi. İşin doğrusu, bütün mobilyalı odalar birbirine benziyordu. Hepsinde adi kreton veya çiçekli perdeler ve kahverengi parlak mobilyalar oluyordu. Frank yakında gideceği için daha iyi bir yer bulmanın anlamı yoktu. Spor Kulübü’nün coşkulu eğlencesine, verandalarına, partilere, savaş sohbetlerine geri dönmüştüm.</p>

      <p class="paragraf-4">Diğer yarım Ivy’yle sabah sohbetlerine tekrar başladık ama aynı değildi. Kocası Tommy askere çağırılacaktı ama Ivy ona, “Orduya katılamazsın, kendi başıma idare edemem,” demişti. Kocası, “Ama belki gitmek zorunda kalırım,” demişti gözleri parlayarak. “Ayrıca bütün o kadınlarla yatmanı kabul etmeyeceğim.” “Hangi kadınlar!” “Ah, seni tanıyorum, yaşlı zampara!” Kocası havalı ve gururu okşanmış görünürken kıkırdamalar, kıkırdamalar. Ivy yetkililere, son on yılı flört ederek, dans ederek, içki içerek geçirdiği adamlara gitti ama artık hepsi Tommy’si üzerinde gücü olan binbaşılar ve albaylar olmuştu. Bir ofise ne zaman girse gözyaşlarına boğuluyordu. “Tommy olmadan idare edemem,” diye açıklarken mavi gözleri bu ve önceki ağlamaları nedeniyle kıpkırmızı olurdu. Tommy’nin (Frank gibi) dünkü çocuk olmadığı hatırlanıyordu ve çağrı listesinden adını çıkaracaklarına söz veriyorlardı. Bu arada Ivy giderek bağımlı ve çaresiz hale geldi ama bu görüntü kadın arkadaşlarından hiçbirini ikna etmedi. Oysa yanılıyorduk. Ivy her zamankinden daha da zayıftı, hamilelik çıkıntısı küçücük ve belirgindi, saçları cansız ve dağınıktı. Ayrıca gece gündüz sigara içiyordu. Dostane sessizliklerin yerini, “Who would be a woman” şarkısının melodisiyle inlemeler almıştı ve artık onunla olmak beni rahatlatmıyordu.</p>

      <p class="paragraf-4">Başarılı bir iş yapmak için gereken ruh hali içindeydim ve dört gözle doğumu bekliyordum. Bu kadar sağlıklı ve rahat olduğum için doğumun söyledikleri kadar ıstıraplı olacağına inanmıyordum.</p>

      <p class="paragraf-4">Jinekolojik tarihçem, hiçbir sorunu olmayan o efsanevi köylü kadını için uygun olabilirdi. İlk âdetimi 14 yaşımdayken görmüştüm. Âdetlerim iki üç gün sürüyordu ve fazla değildi. Bazen hafif sancılı oluyordu. Âdet öncesi gerginliğe gelince, hiç kimse böyle bir şey duymamıştı. Üç kere doğum yaptım, hepsi normal doğum oldu, hiç yırtık, dikiş, forseps veya sezaryen olmadı. Hiç mantar veya genital herpes olmadım. Âdetlerim, sigara içen kadınlarda yaygın olduğu üzere, kırklı yaşlarımın başında kesildi. Korkulan menopozu yaşamadım. Âdetten kesildim, öylece bitti. Daha şanslı olabilir miydim, bilemiyorum. Böyle bir tarihçesi olan çok sayıda kadının sanki rahim sorunları kadınların olması gereken kaderiymiş gibi suçluluk hissetmeleri beklenir.</p>

      <p class="paragraf-4">Bunları genç kadınların yararına söylüyorum çünkü şu zamanda yapılan bütün propagandalar, talihsizlikler için, kadın olarak hayatları, bütün yol boyunca düşüşlerle dolu engelli koşu parkuru gibi ve menopoz da bozgun olarak sunuluyor. Menopozu rahat geçen –hem de ilaç kullanmadan– kadınlardan oluşan ve fazla uzakta olmayan gizli bir dernek var. Ama rahat geçirdiklerini söylemeye cesaret edemiyorlar çünkü ablaları onları yalan söylemekle suçlayacak veya yandaşlarını düş kırıklığına uğrattıklarını söyleyecek.</p>

      <p class="paragraf-4">Mesele şu ve eğer uğraşıyorsam bunun nedeni, önemli olduğuna inanmam. Ben –benim neslimdekiler– kadın olarak yaşantılarımızı sabırsızlıkla beklerken korku hissetmedik, kötü şeyler olacağını düşünmedik. Kendimize güveniyorduk, kontrolün elimizde olduğuna inanıyorduk. Televizyon, radyo, gazeteler, kadın dergilerindeki iç karartıcı bilgilerle bombardımana tutulmuyorduk. Biz –insan ırkı olarak biz– artık bizden beklenildiği şekilde tepki verdiğimizi biliyoruz. Bu bilgi genellikle sınıftaki çocuklar bağlamında sunuluyor ama geniş, hatta yaygın bir uygulama alanı buluyor. Eğer kızlara çok genç yaştan, âdet öncesi gerginlikten menopoz sıkıntılarına kötü zamanlar geçirmelerini beklemeleri söylenirse, kötü zamanları davet etmiş olmazlar mı? Oysa bizler –örneğin– âdet öncesi gerginliği hiç duymamış olan bizler, yalnızca, “Lanet olsun, biraz sinirliyim, hastalanacağım da ondan olmalı,” derdik. Yıllarca gizli bir meme ve rahim kanseri korkusuyla yaşadıysanız, olmaya daha eğilimli mi olursunuz? Bu bir soru, açıklama değil.</p>

      <p class="paragraf-4">Yakında doğuracağıma ilişkin bir enerji dalgalanması, yukarıya –daha da yukarıya– karşılaşacağınız her bebeğin tabii ki beyaz olacağı Lady Chancellor Hastanesi’ne gitmeme neden oldu. North Caddesi’nde, girişin iki tarafında birkaç odası, yanlarda odaları, bir avlunun etrafında iç verandası ve bebeklerin annelerinden epeyce uzakta tutulduğu uzun bir odası bulunan büyük bir binaydı.</p>

      <p class="paragraf-4">Beni kapıda karşılayan çok genç bir hemşire, o gece doğacak olan çok fazla bebek olduğunu –savaş yüzünden– açıklayarak, iyi bir kız olmamı ve başımın çaresine bakmamı söyledi. Saat sekiz veya dokuzdu. Benimle ilgilenen olmayınca etrafta dolaştım, doğum yapan diğer kadınların çığlıklarını dinledim ve bakım odasındaki yeni doğan bebeklerin başında durup, keşke birini kucaklayabilsem, diye düşündüm. Bir noktada banyo yapmam, bir diğerinde tıraş olmam söylendi. Sonra şunu yaptılar.</p>

      <p class="paragraf-4">Hastaneyi iriyarı bir kadın, Bayan Bilmemkim idare ediyordu. Eğitimi yoktu, hep hemşire üniforması giyiyor ve doğumlarda bulunuyor, yardım ediyordu. Her gün hastaneye gelip giden, sayıları taş çatlasa 10-12 tane olan doktorlarla ahbaptı.</p>

      <p class="paragraf-4">Yanıma geldi ve lütfederek bana, diğer kızlar gibi ortalığı velveleye vermediğime memnun olduğunu söyledi. Sabahın erken saatlerine kadar doğumhaneye giremedim ve orada beni yüksek bir yatağa yatırıp bıraktılar. Çok sancım vardı. Bu olay <span class="char-style-override-14">Proper Marriage</span>’da anlatılmaktadır, şey, az çok idare eder.</p>

      <p class="paragraf-4">Bazen kadınlar, “Doğum sancıları unutulmaz,” der. Ama sanırım çok sancınız olduğunu hatırlarsınız, ama sancının kendisini değil; her sancı arasında, sancının ne kadar yoğun olduğunu unutursunuz. Asıl hatırlama –bir an için bile olsa– o deneyimi yeniden yaşamak. Sancıyı sancıyla, sevgiyi sevgiyle, en iyi halinizi, en iyi halinizle hatırlarsınız.</p>

      <p class="paragraf-4">Bana şimdi ilginç gelen sancının kendisi, şiddeti. Daha 20 yaşında bile değildim. Sağlıklıydım. Ve eğer beklentiler fiziksel deneyimi yönlendiriyorsa, doğum sonraki iki doğumum kadar kolay olmalıydı.</p>

      <p class="paragraf-4">Belki de yalnız ve rahatsız olduğum içindi. O uzun süren ilk doğumumda bana destek olan tek kişi, yerleri silen zenci temizlikçi kadındı. Zencilerin beyazlara sıradan, makul oranda insani yakınlık gösterdiği tekrar tekrar, anılarda, romanlarda, otobiyografilerde anlatılmaktadır.</p>

      <p class="paragraf-4">Kocam neredeydi? Oğlanlarla gürültülü kutlamalar yapıyordu, o günlerde zorunluluktu bu. Kocaların eşlerine destek vermesi gerektiği düşüncesi - Başhemşirenin ne diyeceğini hayal bile edemiyorum. “Onları istemezsiniz. Onlar yalnızca baş belası.”</p>

      <p class="paragraf-4">Bebekler de baş belasıydı, biz anneler de öyle.</p>

      <p class="paragraf-4">Bebek, yani oğlum John doğduğu zaman, görmem için bana doğru tuttular. Hemşirenin kollarında debelenen ince, uzun bir bebekti. Beni tekerlekli sandalyeyle doğumhaneden çıkarırlarken, “Gerçek bir futbol oyuncusu doğurmuşsun,” dediklerini duydum. Bebek de başka bir yere götürüldü. Hassastım, yalnızdım ve üzgündüm, bebeği kollarıma almak istiyordum. Çekinerek onu görmek istediğimi söyleyince, bana, “Yakında onunla gereğinden fazla beraber olacaksın, neden acele ediyorsun?” dediler. Sonradan merak etmememi, ona azar azar şekerli su verdiklerini ve ertesi sabah göreceğimi söylediler. Kendimi savunmaya çalıştım, Tigger hafifçe işi espriye vurdu ve bebeği o gece, yani doğumdan 12 saat sonra, o da yalnızca beş dakikalığına getirdiler. Başhemşire başımızda durdu ve bebeğin dudakları meme ucuna değer değmez bebeği kollarımdan aldı. “İlk gün için bu kadar yeter,” dedi.</p>

      <p class="paragraf-4">Lady Chancellor’ın her tarafını Dr. Truby King’in ruhu sarmıştı. Başından itibaren, bebek belirli bir ağırlığın altında olmadığı sürece, dört saatte bir emzirme standardı uygulanıyordu. Benimki üç kilonun üzerindeydi. Doğru zamandan önce meme isteyen bebekler ağlatılıyordu. “Kimin sözünün geçtiğini öğrenmesi gerekiyor.” “Bildiğini okuyamayacağını öğrenmesi gerek.” Bebekler emmeyi bitirdikleri zaman ya arabalarla ya da hemşirelerin kucağında dengelenerek götürülüyorlardı - annelerinin yanında asla yarım saatten fazla kalamıyorlardı. Ondan sonra kısa bir süre derin bir sessizlik oluyor ve şansınız yaver giderse biraz uyuyordunuz. Bir süre sonra bebekler ağlamaya başlıyorlardı. Anneleri onları özlemle beklerken bir iki saat ağlayabilirlerdi. Ama ne anneler onların yanına gidebiliyordu ne de bebekleri annelere getiriyorlardı. O günlerde kadınların bir hafta yatakta kalmaları gerekiyordu. Şey, aslında annem altı hafta yatmıştı. O yatakta çaresiz bir şekilde yatıyordum. Göğüslerim batıyordu ve süt doluydu. Bir yandan da, verandanın gerisinde çılgınca ağlayan bebekleri dinliyordum. Öfke ve hayal kırıklığı içindeydim.</p>

      <p class="paragraf-4">Mary McCarthy, <span class="char-style-override-14">The Group</span>’ta benzer bir düzeni anlatmaktadır. Lady Chancellor Hastanesi tek değildi. Ancak bir komite annelerin bebekleriyle “bağ kurmamasını” –veya bizim ifademizle, sevmememizi– sağlamak için bir gün plan yapmaya kalkarsa, yapabilecekleri en iyi şey, Lady Chancellor’ı incelemek olacaktır. Söylediklerine göre Japonya’da da işleri böyle hallediyorlarmış.</p>

      <p class="paragraf-4"><span>Televizyonlarda sık sık şu resmi görürüz: Bir çocuk arabası, raf veya masa var; üstünde aynı şekilde kundaklanmış, kolları ve bacakları bağlı belki on, belki ondan fazla bebek görünür ve bu talihsiz bebeklerin tepesinde bir gardiyan hemşire durmaktadır. O bireye, o yeni doğan bebeğe, harika ve patlamaya hazır olasılıklarla dolu o bebeğe, dünyadaki konumu, neyin ne olduğu öğretiliyor. Bazı şeylerin değişmesini beklemiyorum. Yeni annelerle bebeklerini ayrı tutma işlemi, bebeklerin her emzirme öncesinde ağlatılması ve annelerin huzursuz ve rahatsız edilmesi çok derin ve ağır duygulara yol açmaktadır.</span> <span class="char-style-override-14">Ona kimin sözünün geçtiğini öğretmek zorundasınız</span><span>.</span></p>

      <p class="paragraf-4">İki kadınla aynı odayı paylaşıyordum. Bir tanesi üçüncü çocuğunu doğuruyordu. Şişman, şekilsiz, derisi sarkmış bir kadındı ve yattığım yerden, içten içe dehşetle onu izliyordum. Artık gevşemiş olan bedenimin içinde yatıyor ve normal haline dönmesini istiyordum. Patlamak üzere olan kocaman göğüslerimden nefret ediyordum. (Bu nefret o kadar sütle gurur duymamı engellemiyordu.) Bir kız, canlı, sıkı düzgün vücuduyla, ipeksi küçük göğüsleriyle ve tabii, cinsel organındaki güzel sarmallar halinde duran tüyleriyle kendini önce annesiyle karşılaştırırdı, sonra dünyayla. Bu yeni vücudunun içinde bütün eleştirilere göğüs gerebilir. Oysa sonra, bir çuval gibi berelenmiş etleriyle, sanki kabuğundan çıkarılmış bir salyangoz gibi yatar yatağında.</p>

      <p class="paragraf-4">Bu evcimen ve halinden memnun kadının başucunda –gördüğüm kadarıyla– başhemşirenin ve hemşirelerin görmediği anlarda, benimle arkadaşlık eden siyahi koğuş hizmetlisi gelip duruyordu. O kadını çok takdir ediyordu ve “Bizim için, bir kadın üçüncü çocuğunu doğuruncaya kadar gerçek kadın değildir,” diyordu. “Yani şimdi ben gerçek bir kadın oldum,” diyordu anne memnun ve neşeli bir şekilde. (Aynı şekilde, Shona’lı bir kadın bana, “Bizde, bir erkekle bir kadın sırf düğün törenini gerçekleştirdikleri için evlenmiş sayılmaz. Gerçekten evli olabilmek, yıllar sürebilir,” demişti.)</p>

      <p class="paragraf-4">İçimden sessizce, bir daha çocuk doğurmayacağıma, bir daha asla şişman ve çirkin olmayacağıma yemin ediyordum. Ama oradaki o kadın, muhtemelen o da aynı yemini etmişti, oysa şimdi kendinden gayet memnun bir halde, göbeği sütlü pelte gibi yatıyordu. Kendimi son derece yalnız, kaygılı, perişan ve tehdit altında hissediyordum. Frank gelip gidiyordu, bazen arkadaşlarıyla geliyordu, ama ne de olsa onlar artık benim de arkadaşımdı. Hepsi de benden, bebekten çok memnundu. Annem telaşla geldi ve dört saatte bir emzirmenin bu kadar yeni doğmuş bebeklerde çok saçma olduğunu söyledi. Bu yorum, hemşireleri desteklememe neden oldu. Suçlamalar ve üzüntü yayan annemi desteklemeyi göze alamazdım, gerçi annem böyle yaptığının farkında değildi.</p>

      <p class="paragraf-4">John’u eve götürdüğüm zaman, onunla ilk kez yarım saatten fazla beraber oluyordum. John kitaptaki kurallara uymuyordu. Bir kere, ilk günden itibaren başını kaldırdı. Memeyi zevkle ve enerjiyle emiyor, bacaklarını piston gibi çalıştırıyordu. Ayrıca güya odaklanamayan gözleri tetikte ve dikkatliydi. Asla sokulmuyordu. Hep kalkmaya, başını bebek arabasının kenarının üstünden görebilmesini sağlayacak kadar kaldırmaya çalışıyordu. Yakında büyük ve parmaklıklı bir karyolaya konulması gerekeceği belliydi. Hep aç gibiydi. Bense her gün daha da şişmanlıyor ve kendimi çok kötü hissediyordum. Süt ancak yetiyordu. Emzirme saatleri arasında göğüslerimin ürettiği süt miktarı konusunda üzülüyordum çünkü her emzirmede göğüslerim boşalıyordu. Bebek birkaç saatliğine memnun oluyor, sonra bağırmaya başlıyordu. Ancak kurallar dört saatte bir emzirilmesi gerektiğini söylüyordu. Acıyla, sinirle, kaygıyla oturuyor, tavsiyelere göre, saat onu kucağıma alıp besleyebileceğim anı vuruncaya kadar “bebeği ağlatıyordum”. Şimdi, özellikle de o zaman yeterli süt üretebileceğim için, onun istediği zaman emzirilmesi gereken bir bebek olduğunu biliyorum. Boşalmış olan göğüslerimin dolacağını umarak, bebeği öğleden sonra kucağıma alıp, konuşarak ve sarılarak sakinleştirmeye çalıştım ve böylece akıl hocalarına karşı çıkmaya başladım. Kollarımda ayakta durmak istiyormuş gibi görünen, yumruğunu ağzına sokan, meme için gizlice inleyen bir bebekle verandada durduğumu ve hıçkıra hıçkıra ağlayarak ona, “Ne yapacağım?” diye sorduğumu hatırlıyorum. Zira o kadar güçlüydü ki, onu taşımak bile beni yoruyordu. Yine de, ben de güçlü bir kadındım ve o yalnızca bir bebekti.</p>

      <p class="paragraf-4">Kısacası, oğlum hiperaktif bir bebekti, sonra hiperaktif bir çocuk oldu, ama o zaman bu kelime kullanımda değildi. Buna memnunum. Muhtemelen ona sakinleştirici verirler, kimyasallarla doldururlardı.</p>

      <p class="paragraf-4"><span>Bu arada gururlu anne-babalar genellikle ilk bebeklerinde teorilerle dolu olurlar. Frank bebekleri nazlı alıştırmamak konusunda bazı kitaplar okumuştu. Eğer erken yaşta soğukta durmaya alıştırılırsa, ileride soğuğa ve üşümeye karşı dayanıklı olurdu. Bebek, alıştırılmak için bir yelek, ince bir ceket ve beziyle verandaya çıkarılıyordu. Pek rahatsız olmuyordu, oysa kış yaklaştığı için hava serindi. Ağlamasını, emzirildikten sonra ne kadar vakit geçtiğine göre ayarlamaya devam etti. İlk bebekler dayanıklı olmak durumundadır: Geçenlerde dokuz aylık bir bebeğe, bebeklerin diyetlerini sıkıcı buluyor olmaları gerektiği düşüncesiyle, peynirli tost yedirildiğini gördüm.</span></p>

      <p class="paragraf-4">Endişeden, şişman bedenime duyduğum hoşnutsuzluktan ve annemin sürekli ziyaretlerinden çıldıracak gibiydim. Annem John’a kötü davranıldığını söylüyordu ve genellikle akıl hocaları yeterli güvence olarak görse de kilo almasından etkilenmiyordu. Çocuğu biberona başlatacağımı söyledim. Bana sorumsuz olduğumu söyledi. Saati gözleme ıstırabından tükenmiş olan arkadaşım Ivy biberona geçmişti ve her şey yolundaydı.</p>

      <p class="paragraf-4">Genç kadınların kendilerini endişeli, yetersiz, beceriksiz, yoksun hissetmelerine, kadınların sütlerinin kesilmesine neden olacak ve bebek sahibi olmaktaki bütün keyiflerini kaçırmakta daha garantili başka bir rejim yoktur. Fakat eminim ki amaç da zaten buydu.</p>

      <p class="paragraf-4">Bazen Ivy’nin dairesine gidip sabah banyosu faslını birlikte hallediyordum. Ona güveniyordum, oysa akıl hocalarına güvenmiyorum. Bebeğini yıkadığı ve üstünü değiştirdiği uzun masada yan yana dururduk. Onun bebeği kendi önünde, benimki de benim önümde dururdu. Bebekler doğdukları zaman zayıf, buruşuk, cılız, morarmış ve saçlı olabilirler; yalnızca tamamlanmamış durumdalar. Bebeklerin sorununu biliyorduk, çok erken doğuyorlardı. Bunun kanıtı, yaklaşık iki aylıkken mükemmel olmaları, başından beri olmaları gereken hale gelmeleri. Ivy’nin küçük kızı tombul, güzel, gamzeliydi, balonlar çıkarıyor, yumuşak kollarını sallıyordu. John zayıf, uzun bir bebekti, gözleri cin gibi bakıyordu, kolları bacakları hiç durmuyordu. Elinizle bastırmanız gerekiyordu, yoksa herhangi bir yüzeyden yuvarlanabilirdi. Havayı yumrukluyordu, yanındaki küçük kızı görmek için ikide bir başını kaldırıyordu.</p>

      <p class="paragraf-4">“Hey, şuna bak,” derdi Ivy. “Şimdiden kızın peşinde.” İçgüdüsel olarak elini koyup kızını korumaya çalışıyordu.</p>

      <p class="paragraf-4">“Sen seks delisisin,” diyordum Ivy’ye. “Ivy, üç aylıkken ona tecavüz edemez herhalde.”</p>

      <p class="paragraf-4">“Ah bilmiyorum - Şuna bak! Hayır, nerelere vardığıma bakarak, kızıma göz kulak olacağım - onu şimdiden uyarıyorum. Ayrıca, sana söylüyorum, ona da göz kulak olacağım. John, dinliyor musun? Hey, John!”</p>

      <p class="paragraf-4">Yeni doğan bebeğin devasa organı ve testisleri orantılı boyutlara dönmüş, normal hale gelmişti. Yine de... O tatlı tombik, gamzeli kız ve o coşkuyla uzanan oğlan. Gülüştük. Kahkahalarla güldük ve duramadık.</p>

      <p class="paragraf-4">Kendime gelince, “Ama senin oğlun, benim kızım olabilirdi.”</p>

      <p class="paragraf-4">“Asla! İm-kân-sız!” Duygularını o kadar güçlü bir şekilde ifade ediyordu ki, <span class="char-style-override-14">bu</span> bebeklerden başka bir şey doğurmamız mümkün değildi.</p>

      <p class="paragraf-4">“Şu yaratığa bak! Şu <span class="char-style-override-14">şeyine</span> bak...” Dramatik bir küçümsemeyle oğlumun cinsel organını işaret ediyordu. Sonra aniden kendinden geçerek kendi bebeğine dönüp, hayranlıkla kızının dolgun ve mükemmel olan Venüs tepesini seyretti. “Tıpkı küçük bir posta kutusu gibi,” diye cilveleşti. “Ah, bunun tamamını dondurmayla yiyebilirim. Ah içine mektuplar koyabilirim. Ah, ne kadar tatlı bir pıtış, bunu nasıl savunabilirsin...” Tüm dramatik küçümsemesiyle John’un pipisini işaret ediyordu.</p>

      <p class="paragraf-4">Bebeklerimizi kucağımıza aldık ve “Cennetteyim, cennetteyim, kalbim o kadar hızlı çarpıyor ki konuşamıyorum. Yanak yanağa dans ederken, galiba aradığım mutluluğu buldum,” veya “Gece gündüz seni düşünüyorum...” diye şarkı söyleyerek onlarla odada dans ettik.</p>

      <p class="paragraf-4">Ivy, ne de olsa bir hemşire olduğundan kocasına, eğer sağlık görevlisi bir daha gelmeye cüret ederse, muhtemelen onu öldüreceğini söyledi. Ben de Frank’e aynını söyledim. O da, “Neyin iyi olacağına inanıyorsan öyle yap,” dedi. İşin doğrusu, kocalarımız bize katlanmaya çalışıyordu ve onları suçlamıyorum. Kafalarımızı bebeklerimizi büyütmeye, beslenmelerine, uyumalarına veya uyumamalarına takmıştık. Bu basit şeylere gömülmüş kadınlar, normale döndüklerinde kendilerine şaşarlar.</p>

      <p class="paragraf-4">Erkekler günlerini ve gecelerini diğer erkeklerle geçiriyorlardı, hepsi de barlarda, otellerde, Spor Kulübü’nün verandasında, dört gözle üniformalarını giyebilecekleri anı bekliyordu.</p>

      <p class="paragraf-4">“Bir düşün,” diyordu Ivy düz ve cansız saçlarına, bir deri bir kemik vücuduna ve sonra bir de benim aşırı kilolu, elbisemden taşan vücuduma bakarak, “Spor Kulübü’nde eskiden bizim şerefimize kadeh kaldırılırdı. Buna kim inanabilir? Ah, neyse, şimdi hepsinin canı cehenneme diyorum.”</p>

      <p class="paragraf-4">Bebeği biberona başlattım ve annem bencil olduğumu, kendimden başka hiç kimseyi düşünmediğimi söyledi. Artık ona tahammül edemiyordum ve daha da soğuk, nazik ve sabırlı hale geldim. Söylediği her şeyi kabul ettim ve bu reddedilme, dışlanma onu çıldırttı. Kızların böyle dönemlerde annelerine ihtiyaçları olduğunu söyleyip durdu. Onunla aynı fikirde olduğumu söylüyor ve gitmesini bekliyordum.</p>

      <p class="paragraf-4">Annemin hayatında olanlar kaldırabileceğinin gerçekten üstündeydi. Babam artık devamlı hastaydı. Yatalak olmuştu: Bu kelime istikrarlı, kötü bir durumu tanımlıyor olabilir ama babam söz konusuysa tamamen krizlerden ve travmalardan oluşuyordu. Komaya, daha doğrusu neredeyse komaya girmişti, ya çok fazla insülin alıyordu ya da çok az. Karaciğeri... Bağırsakları... Midesi... Sağlam bacağı o kadar inceydi ki, artık zar zor yürüyebiliyordu. Annem orada çiftlikte babamla yalnızdı ve babam artık güvenle araba kullanamıyordu. Annem sürekli olarak kasabaya inmek için komşulardan ricada bulunmak zorunda kalıyor ve bağımlı olmaktan nefret ediyordu. Neden araba kullanmayı öğrenmiyordu? Sonradan, şehirde öğrendi. Bana yazdığı mektuplarda, güncel deyimle, yardım istiyordu. Bana göre tehditkârdı. Annem bir tehditti: Onunla yarım saat geçirince tükeniyordum. Onun ziyaretinden sonra yatağa gidip uyuyordum.</p>

      <p class="paragraf-4">Bu arada erkek kardeşim Dartmouth, İngiltere’deydi ve donanma subayı olmayı öğreniyordu. Annem büyük hedefine ulaşmıştı - donanmada bir oğlu vardı. Torpil yaptırmış, İngiltere’ye mektuplar yazmış, ofislere dadanmış, oğlunu tavsiye etmiş ve yalvarmıştı. Ve işte oradaydı. Harry ve Dick Colborne Dartmouth’a birlikte gitmişlerdi. Sonradan, barış zamanında olsaydı asla başaramayacağını söyleyecekti. “O İngiliz Donanması askerleri yalnızca sömürgeleri pohpohluyordu, anladın mı? Gösteri için bizlerden bir iki kişi almaları gerekiyordu.” Eğitim standardının, diğerlerinin seviyesinin yanına bile yaklaşamadığını fark etmişti. Onlara yetişmeye çalışmak, her dakika, gece gündüz çalışmak anlamına geliyordu ama zar zor da olsa sınavları geçmeyi başarmıştı.</p>

      <p class="paragraf-4">İngiltere’den mektuplar iki haftada geliyordu. A ve B’ye eğlenceli, neşeli mektuplar yazıyordu. Elimde bir tomar mektup var. Şiirler de yazıyordu. İç dünyası hakkında hiçbir şey yazmıyordu - düşünceleri, duyguları veya gizlice çektiği sıkıntılar o mektuplarda yer almıyordu.</p>

      <p class="paragraf-4">Ben de çiftliğe mektuplar yazıyordum. “Sevgili anneciğim ve babacığım. Evet, ben gerçekten iyiyim ve John da gayet iyi. Geçen hafta 110 gram aldı. Frank savaşa gidiyor. Çok sevgiler.”</p>

      <p class="paragraf-4">Bebek biberona geçtiği saniyede diyete başladım ve her hafta kilo verdim. Emzirmeyi bırakmadan diyete başlamazdım, şişman olmaktan nefret ettiğim için bebeği biberona başlatmayı aklıma bile getirmezdim. Hile yapmazdım, kesinlikle yapmazdım ama vücudum yine kendime ait olunca - o zaman... Ve yine eski düzgün formuma, parlak saçlarıma ve bedenime düzgün oturan hepimizin giydiği elbiselere döndüm. Spor Kulübü verandasına hazırdım ancak ordu çağrıda bulunmuştu ve bütün erkekler, askerlere dönüştürülmek üzere Umtali yakınında kamptaydı.</p>

      <p class="paragraf-4"><span>Biz eşler hemen onların peşinden gittik. Erkeklerimiz bizi istemedi.</span></p>

      <p class="paragraf-4">Ucuz bir otelde, kötü bir odada kalıyordum ve kıştı. O yıl, yani 1940 yılında yağmur haftalarca çiseledi ve hava sisliydi. Bebek bezlerini kurutamıyordum. Bebek bir tür enfeksiyon kaptı ve kakası ilk defa düzgün değildi - sarı balçık içinde beyaz, sindirilmemiş süt pıhtıları halindeydi. Bebek ağlıyor veya inliyordu. Genç bir adam olan doktoru aradım ve bezgin ses tonundan, isterik davrandığımı anladım. “Siz kızlar, orada ne yapıyorsunuz? Kocalarınızı kamptan çıkarmayacaklar, bunu bilmiyor musunuz?”</p>

      <p class="paragraf-4">Dans müziğinin dışarılara taştığı Umtali sokaklarında, bir başka hayatta kızlar ve erkeklerden oluşan gençler grubuna giremeyecek kadar küçük olduğum için çok üzüldüğüm sokaklarda bir aşağı bir yukarı yürüdüm. Ateş ağaçlarının ve cakarandaların altında her gün saatlerce bebek arabası ittim ve kamptan kaçan bir askerin beni görüp, çekinerek yanıma geldiğini, sohbet etmeye başladığını hayal ettim - hayır, kocamın hatırını sormayacaktım. Bu hayaller, film sahneleri kadar netti ve bir kadının değil, genç bir kızın hayalleriydi. Ateş ağaçlarının altında birbirimize sarılacak, savaş ayrılıkları, savaş kayıpları ve acısı yüzünden kederle öpüşecektik.</p>

      <p class="paragraf-4">Hemen köşeyi dönünce, Brown adını taşıyan çok daha iyi bir otelde, bir başka eş vardı. Ne o beni pek seviyordu ne de ben onu. Frank’in bir arkadaşı tatile İngiltere’ye gitmiş ve bir gelinle dönmüştü. Kız biz kolonilileri büyülediği gibi kendisi de aslında büyülenme heyecanı içindeydi. Orta sınıftan zengin bir kız olduğundan, giyen kadınları tamı tamına ifade ettikleri için tarz olarak bizim hayran olduğumuz türde “güzel” giysileri vardı. Cana yakın bir insandı. Sakindi. Şimdi görüyorum ki, evlendiğinde nasıl bir hayat yaşayacağını muhtemelen anlamamıştı.</p>

      <p class="paragraf-4">Kolonilerde sınıfsal burnu büyüklük hep biraz farklı olmuştur, sanki iyi işleyen bir makine parçası yerinden çıkarılmış da çalışma tezgâhının üstünde boş yere dönüyormuş gibi. “Şu güzel harekete bak!” Ivy’yle ben Mary’den bahsederken ona acıyorduk. Burada, bizim gibi insanların yanında züppe olmanın ne anlamı var, diye düşünüyorduk. Ancak performans olarak hayranlık duyuyorduk.</p>

      <p class="paragraf-4">Kocası da Spor Kulübü’nün çocuklarından, daha doğrusu adamlarından biriydi. Biraz yaşlanıyordu. Çok içiyordu ve aslında alkolikti, iyi huyluydu, sevimliydi ve oldukça aptaldı. Hayatını rahatlatması ve yoldaşlık etmesi için yanında getirdiği kişi, bu sivri dilli, dürüst, pratik, kızıl saçlı kadındı ve her an, “Bu kadarı yeter tatlım, bir gece için yeterince içtin,” diyebilecek biriydi. Kısacası burada, iyi dost, yakın arkadaş, akşamcı, ayyaş, erkeksi bir adamla, içinde hiç zayıflık olmadığı için zayıflığı küçümseyen becerikli, ahlaklı kadın arasında, yüzlerce kez örneğini gördüğümüz bir evlilik vardı. Bu suçlu erkekler sanki kendi vicdanlarının sitemleri yetmezmiş gibi onları sürekli diliyle kırbaçlayan birine gerek duyarlar.</p>

      <p class="paragraf-4">Diğer yaygın evlilik türünü, bilim insanları, akıllı veya aydın insanlarla, fahişeler, barda çalışan kadınlar, her durumda, fingirdek ve seksi kadınlar arasındaki evlilikleri başka nasıl açıklayabiliriz? Her ikisi de, yanlarındaki eşlerinin gece gündüz, “Seks manyağısın sen!” “Tanrım bana yardım et, yaşlı kuru bir odun gibisin.” “Sen hiç ciddi olamaz mısın, herhangi bir konuda yani?” “Hep düşünüyor olmak zorunda mısın? Bir dakikalığına boş veremez misin?” diye düşüneceklerinden emindirler.</p>

      <p class="paragraf-4">Bu iyi arkadaş, yeni karısıyla birlikteyken hep komik ve kütük gibi görünürdü. Kadın, onun yanında, D. H. Lawrence’ın deyimiyle, hak ettiği yerden indirilmiş bir kraliçe gibiydi. Adı Mary’ydi.</p>

      <p class="paragraf-4">Mary’yle otelinde çay içmeye gittim. Otelin özellikleri dünyanın en güzel otellerinin müdavimlerini şaşırtmayabilirdi ama ben güzel pastaların ve odun ateşinin tadını çıkardım. Anlaşılır bir şekilde, Mary bana çaya gelmedi. İngiltere’den getirdiği giysileri giydirdiği şirin, iyi huylu bir bebeği vardı. John bu tür çay partilerinde fena davranmıyordu, yalnızca kendisi oluyordu. Mary onun kollarımda debelenip, güreştiğini, bütün ağırlığını şimdiden ayaklarına verdiğini görünce, aksi bir sesle, “Çok enerjik, değil mi?” derdi. Bana göre bariz bir şekilde bebek olma koşullarına karşı sabırsızlık gösteriyordu. Bu düşünceyi, bütün detaylarıyla, “entelektüel” Mary’yle değil de, Ivy’yle konuşabilmem çok ilginçti. Çünkü Mary öyle tanımlanıyordu. “Yalnızca dört aylık olduğundan emin misin?” diye sordu Mary. Daha sonra, dokuz aylıkken ayağa kalkıp bir yaşındayken koşmaya başlayınca insanlar, “Yalnızca bir yaşında olduğundan emin misin?” diye soracaklardı. Bu, “imkânsız” olan, ancak doğru olduğunu bildiğim şeylerden biriydi. Yıllarca aklımda imkânsız olan –çünkü insanlar öyle diyordu– ama doğru olduğunu anladığım şeylerin listesini tuttum.</p>

      <p class="paragraf-4">John’la gurur duyuyordum ama utanıyordum. Diğer insanların bebeklerinin neden sakin sakin bebek arabalarında oturup, sevilmelerine ve kucaklanmalarına izin verdiklerini bilmiyordum. Mary kendimi beceriksizmişim gibi hissetmeme neden oluyordu. Fakat muhteşem odun ateşinin hatırına, bundan çok daha fazlasına katlanabilirdim. Benim odamda ısıtıcı yoktu. Sıcak iklimlerde bir gelenek vardır, orada asla üşümezler. Salisbury’de bebek bezleri çamaşır ipine asıldığında sıcak güneşin altında bir saatte kururdu ama burada küfleniyorlardı ve sürekli yeni bezler alıyordum, zira en azından kurulardı.</p>

      <p class="paragraf-4">Ivy de benim kaldığım otele geldi ama Tommy’sinin<span class="dipp"><a class="footnote-link" href="#footnote-225-52" id="footnote-225-52-backlink">52</a></span> eğitim kampından çıkamayacağını öğrendi. En fazla birkaç saatliğine olabilecekti. Ivy kendini kaybetti. Kocasını savaşa göndermek, tahmin ettiği gibi, onu perişan etmişti. Umursamaz, öfkeli, sert bir kadın gözlerini bir yere dikerek oturuyor, alt dudağından sallanan sigaranın dumanı yüzüne yayılıyordu. Onunla konuştuğum zaman beni duymuyordu. Zayıflamıştı. Saçları pırasa gibiydi ve matlaşmıştı. O güzel sarışın, uç noktaya varmıştı. Boş gözlerle öylece bakan yüzü umutsuzluk abidesi gibiydi. Günlük hayhuydan arınmıştı, alegorik ve garip bir boyuttaydı.</p>

      <p class="paragraf-4">“Ama Ivy, dünyadaki kadınların yarısı kocalarını savaşa gönderiyor olmalı,” ya da “Tommy’yle tanışmadan önce pekâlâ idare ediyordun, öyle değil mi?” gibi faydasız girişimlerde bulunuyordum.</p>

      <p class="paragraf-4">Ama bana uzak diyarlarından bakıyor ve muhtemelen bu geri zekâlının saçma sapan konuştuğunu fark ediyordu. İşin aslı, Ivy depresyondaydı, gerçek bir depresyondaydı ama ben bunu hiç duymamıştım. Sonradan depresyonda olan başka insanlar tanıdığım zaman, Ivy’nin sıkıntısının ne olduğunu çok geç anladım. Mesele, onun –Mary’nin tavsiyesi doğrultusunda– “aklını başına toplamasını” beklemem değil, göründüğü kadar hasta olduğuna inanamamamdı. Neden olsundu ki?</p>

      <p class="paragraf-4">Bebeği uyurken saatlerce bir koltukta oturuyordu –en azından bebek uyuyordu– ve gerektiği zaman bebeğine bakıyordu. Kendisi uyumuyordu. Gece odasına gittiğim zaman, onu gündüz oturduğu yerde, sigara soğuk dudaklarının arasında sönmüş bir halde, boş boş bakarken buluyordum. Bir süre sonra bebeği sızlandığı veya ağladığı zaman duymaz oldu. Onunla odasında oturmaya başladım. Bir kolumda her zamanki gibi debelenen ve boğuşan oğlumu tutarken, diğer elimle onun bebeğinin arabasını ileri geri sallıyordum. Eğer emzirme saatlerinde kıpırdamazsa, iki bebeği peş peşe emziriyordum. Sanırım, orada olduğumu biliyordu.</p>

      <p class="paragraf-4"><span>Bu günlerce devam etti. Bu arada Tommy bazen kamptan mesajlar gönderiyordu ama hiç gelmedi. Sonra savaş onu harcadı. Ivy kayalıkta duran ve sonra dalganın kaldırdığı bir yosun gibiydi. Gülüyordu, ağlıyordu, kıkırdıyordu, saçlarını yıkadı, yüzüne makyaj yaptı, bebeğini kucakladı ve Mary, “Bakıyorum, kendini toplamışsın,” deyince, “Haydi ama, insaflı ol,” dedi. Böylece biz üç hanım, kocalarımız yine sivil olduğu için, düzgün bir evlilik hayatına başlamak üzere Salisbury’ye döndük. Savaş 20 yaşındakileri çok sever. Frank 30 yaşındaydı ve ayakları kötü durumdaydı, Tommy’nin şu veya bu sorunu vardı, Mary’nin kocası uygun değildi. Şehir, ordu onları almadığı için hayatın gelip geçtiğini düşünen buruk erkeklerle doluydu. Frank perişandı. Gençliğinin gerçekten bittiğini şimdi anlamıştı. Şehirde sadece “yaşlı adamlar” kalacaktı. Reddedilen erkekler birlikte –içerek– vakit geçirdiler, anlayış istiyorlardı. Ben şefkatsiz değildim, hayır, sevecen davranıyordum. “Ah, zavallı Frank, çok üzgünüm.” Ancak neler hissettiğini anlayamayacak kadar gençtim.</span></p>

      <p class="paragraf-4"><span class="char-style-override-14">Proper Marriage</span>’da koca gerçekten kuzeye gidiyor ve orduda çürüğe çıkıyor. Kısa bir süre sonra, mide ülserlerini ve diğer rahatsızlıklarını ordu doktorlarından başarıyla gizleyen erkekler, öfkeli ve hayal kırıklığına uğramış bir halde geri döndüler. Dönüşleri, Kuzey Afrika’dan ilk kayıp haberleriyle çakıştı. Sevdikleri, “Ama ölebilirdin veya yaralanabilirdin,” dediklerinde bile avunmadılar.</p>

      <p class="paragraf-4"><span>Spor Kulübü’nün verandasına buruk erkekler yayılmıştı. Ben sürekli olarak dinliyordum, ne de olsa, diğer savaştan dersimi almamış mıydım? Bir elimle çocuk arabasını ileri geri itiyor, diğeriyle sigaramı tutuyor ve dinliyordum. Bir yazarın, hayatının doğal yapısına –yeteneklerine– uygun olduğunu anlamasını sağlayan bir zevk, neredeyse bir heyecan hissediyordum. O zamanlar henüz pek bir şeyler yazmamıştım. Ama dinliyordum, seçiyordum - anlıyordum.</span></p>

      <p class="paragraf-4">Bir romancının yaratıkları hiçbir zaman kendi doğasının –romancının– izin verdiği davranış yelpazesinin dışına çıkamaz. Tabii, mi diyorsunuz? Yazarın eli –veya aklı– Tony veya Susie <span class="char-style-override-14">karakter dışı</span> bir hareket yapmak üzere olduğu için, bir sonraki cümleyi yazmayı reddederse neler olacağı hiç de basit bir mesele değildir. Sadece yazarın karakterle özdeşleşmesini değil, yazarın –sonuçta sınırlı olabilecek– birçok olası kişiliğini de içermektedir. Örneğin, George Meredith’in, Crippen’i model olarak kullandığını göremezsiniz.</p>

      <p class="paragraf-4">Bir keresinde, fikirleri fizik sınırlarıyla aynı olan uzay kurgusu kurallarını kullanarak <span class="char-style-override-14">Alternatif Hayatlarım</span> adını taşıyan bir kitap yazmayı düşündüm. Ancak burada konu başka evrenlerde veya “gerçeklerde” geçecek, doktorun, hayvan doktorunun, çiftçinin, gezginin hayatları benim hayatımla eşzamanlı olarak ilerleyecekti ve sürekli olarak benim hayatımı etkileyecekti. Bölünmüş kişilikli insanların, içlerindeki diğer kişiyi yavaş yavaş fark etmeleri gibi bu kitabın kahramanı kadın da (farz edelim ki ben) kendi kopyalarının bu diğer hayatları yaşamakta olduğunu yavaş yavaş fark edecekti. Bir kitap için iyi bir fikir, ama zaman sürekli azalıyor.</p>

      <p class="paragraf-4">Bu arada ben, kucağında bebekle mobilyalı bir odaya bırakılan veya anne-babasının evine dönen o genç kadınlardan biri değildim - oysa kolaylıkla olabilirdim. Ben şehrin ihtiyarlarından birinin eşiydim. Frank bu espriden hiç hoşlanmıyordu. Bu benim esprim değildi, o kadar acımasız değildim, ama Spor Kulübü’nde espriler acı bir kırbaç gibi hızla yayılıyordu. “Hey, Frankie,” diye bağırıyordu kızın biri, verandada yürürken hokey sopasını sallayarak veya hava kuvvetleri üniformalı bir adamın kolunda “We’ll hang out the washing on the Siegfried Line” şarkısıyla dans ettiği salondan seslenerek. “Hey Frankie, şehrin ihtiyarı olmak nasılmış?”</p>

      <p class="paragraf-4">Bana gelince, beni hiç kimsenin hazırlamadığı o ani değişikliği yaşıyordum. 18 ay önce ben ve diğer bütün kızlar için görünürdeki bütün erkekler birbirleriyle rekabet ediyorlardı ama şimdi görünmez hale gelmiştim. İncecik vücuduma ve genç kız yüzüme rağmen bana sanki 50 yaşındaymışım gibi saygı gösteriyorlardı. Yıldız kimdi? Frank Wisdom’ın beş aylık olduğu andan itibaren destek olmadan dik oturabilen, bebek arabasında onu tutan kayışlarla savaşan oğluydu. “Şu velede bak dostum, bizimle futbol sahasına çıkmak için sabırsızlanıyor.”</p>

      <p class="paragraf-4">Verandada başka nelerden bahsediyorduk? Tuhaf Savaş’tan<span class="dipp"><a class="footnote-link" href="#footnote-225-53" id="footnote-225-53-backlink">53</a></span> bahsedip, söylenti üretiyorduk. Hitler Afrika’da ortalığı süpürerek Kahire’den Cape Town’a gelecek ve hepimizi kölesi yapacaktı. (Afrikalı yerliler, onlar için bir şey fark etmeyeceğini söylüyorlardı.) Bu imkânsız görünmüyordu: Pek bir zorlukla karşılaşmadan bütün Avrupa’yı silip süpürmüştü. Hitler ordularının ilk belirtisinde siyah nüfus ayaklanacak ve boğazlarımızı kesmek için onlara katılacak mıydı? Bunlar, buna neden olan davranışlarımız hakkında hiçbir pişmanlık duyulmadan, hatta kızgınlıkla, içerleyerek ve hizmetkâr sınıfının nankörlüğünü ima etmekten öteye giderek söyleniyordu. Bazen gençler bana eskiden Renk Çubuğu nasıldı diye sorduğunda, onlara İkinci Dünya Savaşı’na kadar <span class="char-style-override-14">Punch’</span>a bir göz atmalarını öneriyorum. Komik hizmetçiler ve işçi sınıfının saçmalıkları hakkındaki espriler aynıydı. Artık Kraliyet Hava Kuvvetleri’nin pilotları eğitmek için bu ülkeyi ve Güney Afrika’yı kullanacağını biliyorduk. Ancak bunun, tamamı erkek olan yüzbinlerce İngiliz’in gelip, bu şehir ve Bulawayo yakınındaki eğitim kamplarında yaşayacağını bilmiyorduk. Kısa bir süre içinde, kuzeye gönderilen erkeklerimizin yerini, bambaşka bir erkek nüfusu alacaktı. Gece gündüz Avrupa’dan gelen haberlerden bahsetmek ve radyoyu hiç kapatmamak dışında hayatımız pek değişmedi. BBC haberleri her sohbeti bölüyordu, dansa ara veriliyordu ve her radyonun etrafında gruplar toplanıyordu. Hiçbir şeyin eksikliğini çekmiyorduk, gerçi yakında çekmeye başlayacaktık. Artık hiçbir mal ithal edilemeyecekti. Erkekler stoklar halinde viski alıyordu ve bazı genç kadınlar dikkatli davranarak kaliteli ruj stoku yapıyordu.</p>

      <p class="paragraf-4">Ben bir başka küçük oteldeydim. Frank, çoktan tıklım tıklım dolmuş bir kasabada bir başka küçük ev bulmaya çalışıyordu, oysa bir yıl önce bile ne kadar kolay kiralanabiliyordu. Otel hepsi benden yaşça daha büyük olan kadınlarla doluydu. Bu kıza ve zorlu, zahmetli çocuğuna iyi davranmak istiyorlardı. Ancak ben John’la birlikte otel odamda oturup, detaylara, takıntılı demesek de, aşırı derecede özen göstererek, yeni güzel elbiseler dikiyordum. Şimdi kendi kendime, her zamanki uygulamam baştan savma ama başarılı doğaçlamayken, kimsenin görmeyeceği iç dikişlere biye geçirerek, işlenmemiş kenarları bastırarak acaba ne yaptığımı sanıyordum, diye soruyorum. Bazen birisinin evini veya dairesini restore ettiğini, sonra bir daha yaptırdığını görebilirsiniz. Mükemmel olmuştur, el değmemiş haldedir, ama aniden o kişinin, “Ama doğru değil. Mutfağı yeniden yaptıracağım,” dediğini duyarsınız. Bu olay iki yılda bir tekrarlanabilir, zaten mükemmel olan duvarlar yeniden boyanabilir, yeni mutfaklar sökülerek yeniden yaptırılabilir. Aslında kendilerini yeniden yaptırıyorlar, kendi ruhlarının duvarlarını boyuyorlar... (Veya Spor Kulübünün verandasında belirttikleri gibi, ‘Hey, evlat, bugün psikolojin nasıl?’) Benzer şekilde, kaygılı bir kadın bir elbiseyi tersyüz edip, dikkatle her dikişi inceler, sanki içeride değil de dışarıdalarmış gibi, işlenmemiş her kenarı bastırır, bel dikişlerine ve kol oyuklarına biye geçirir. İçinde, parlak savunma gülüşünün epey ardında bir ses mırıldanarak, “Bu onu yeterince sağlamlaştırır,” der. “Evet, şimdi düzgün oldu - umarım.” Tıpkı uzun zaman önce, çanta içinde mükemmel bir şekilde katlanmış giysiler ısmarlayıp, oyuncak ayısını soyup giydirdiği gibi.</p>

      <p class="paragraf-4">Kadınlar beni ne kadar korkuttuklarının farkında bile değildi. Neden olsunlar? Hepsi düzgün, cana yakın, iyi kalpli kadınlardı. Her sabah ve öğleden sonraları oturup dedikodu yaptıklarını, kadın sohbetleri ettiklerini, kocalarından, çocuklarından, paradan, paradan, paradan bahsettiklerini, kimin kadın olacağını, siyahların giderek arsızlaştığını, erkeklerin çocuk gibi olduğunu konuştuklarını görüyordum. Bölgedeki kadınları hiç durmadan konuşurken izlemiştim ve asla yapmayacağım, diye yemin etmiştim. Reddetmiştim! 20 yıl sonra bu tür konuşmalar –erkeklerin eleştirilmesi, kadınlardan hoşnutsuzluk– kadın hareketinin kuralları haline geldi, Bilinçlendirme adı verildi ve bu faaliyetin kendisi Tartışma Grubu oldu.</p>

      <p class="paragraf-4">Bu otelden, bir arkadaşın evindeki birkaç odaya taşındık. Buradan tam bir eve değil, bir evin yarısına geçtik. Bunların hepsi şehir merkezinden arabayla beş dakika uzaklıktaki sokaklarda ve caddelerdeydi. Bu dönemden güçlü bir anı parıltısı geliyor. Yatağın üstünde tek başıma oturuyorum. Akşam olmuş. Pencerenin hemen dışında, beşiğinde uyumakta olan bebeği dinliyorum. Çıplak ampulün etrafında haşere vızıldıyor. Tarafsızca incelendiklerinde güzel, narin, açık yeşil, minyon böcekler. Karanlıktan ampule doğru artan sayıda haşere geliyor. Odaya doluyorlar. Bir yerden bir kedi geliyor, saldırıyor, böcek hafif bir çığlık atıyor. Çığlık, kedi onunla oynadıkça devam ediyor ve ancak kedi onu çiğneyince bitiyor. Kedi zıplayınca tiz bir çığlık daha duyuluyor. Kız yatakta oturup, parmaklarıyla kulaklarını tıkıyor. İsterik halde. Korkudan çıldırmış durumda. Aklı ona bunların zararsız böcekler olduğunu söylese de, kendisi de kolaylıkla çığlık atmaya başlayabilir. Böceğin çığlığı, birkaç hafta önce bebeğin ağlamasının yaptığı gibi, sinirlerini oynatıyor. Parmaklarının ucuna basarak böcek dolu odadan karanlık verandaya çıkıyor ve beşiğin yanındaki soğuk betona oturuyor. Böceklerin başının üstünden uçup odaya girmelerini izliyor. Çaresiz ve yararsız bir şekilde ağlıyor. Bebeğin uyuyan yumruklarını tutup ağlıyor.</p>

      <p class="paragraf-4">Sonra genç koca dönüyor. “Saçmalama, bunlar sadece böcek.” “Biliyorum, ama dayanamıyorum.” “Tek bildiğim bu tavrın sana hiç yakışmadığı. Sana neler oluyor?”</p>

      <p class="arabaslik-sol para-style-override-17"><span>12</span></p>

      <p class="paragraf-4">Yine taşındık. Sürekli taşınıyorduk. Bunda ne vardı! Çok kolaydı! Giysilerimiz, yatağımız, acayip bir koltuğumuz ve ünlü masamızla kitaplarımız, bir sürü kitabımız vardı. Küçük bir kamyonet, bizi bir başka küçük eve nakletti. Hepsi aynı şekilde döşenmişti. Çiftliklerde doğaçlama mobilyalar, kare Afrika derileri, un çuvalından perdeler, benzin kutularından raflar kullanılıyorsa, şehirlerde kural “mağaza” mobilyası kullanılmasıydı. Afrika derileri, yani <span class="char-style-override-14">kaross,</span> şimdiden ülkeye duyulan saygının simgesi olmuştu. Arkaları çentiklerle ayarlanan türde koltuklar, dokunmuş çim koltuklar vardı. Ayrıca, cakarandaların, gün batımlarının, tepelerin, aslanların, yerlilerin, fillerin ve izleyiciye bakmak için başlarını kaldıran sayısız antilobun resimleri vardı. Ama bunların hiçbirisi önemli değildi. Bu hayatta kalacağım, dedim kendi kendime, umutsuz, kapana kısılmış bir halde. Harika bir şekilde davranarak, yapmam gereken her şeyi yaparak kalacaktım ama çocuk nedeniyle tükenmiştim. Bu şahane yeni günü selamlamak üzere bağırarak uyandığı andan, gece isteksizce uykuya dalışına kadar bir an bile durmuyordu. Şimdi bile yatağında mırıldanan uysal bir küçük bebek gördüğüm zaman, John’un aynı yaştaki halini hatırlıyorum. Kelimenin tam anlamıyla onu tutamıyordum. Kucağa alınmak doğasına aykırıydı. Okşanmaktan hoşlanmıyordu. İnsan, ondan beklendiği için katlandığını hissediyordu. Yerde yatıp, bacaklarını bisikletçi gibi sallamayı veya Frank’in kucağına çıkmayı –gerçi Frank bile o debelenen kolları, bacakları zapt etmekte zorlanıyordu– veya benim kucağımda durup, bacaklarımın üst kısmını çiğnemeyi seviyordu. Her yemek zamanı bir işkenceydi çünkü kaşığı tutmak istiyordu ve tutamadığı zaman sinirleniyordu. Biberonu tutmak istiyordu ve elinden kayınca bağırıyordu. Diğer kadınların bebekleri sabahları ve öğleden sonraları uyuyordu, ama bizimki uyumuyordu. Frank sabah yedi buçukta işe gittiğinde, ben bazen çoktan sokaklara John’u dolaştırmaya çıkarmış oluyordum, çünkü hareket onu sakinleştiriyordu. Saat on civarında, nefret ettiğim o çay partilerine hazır oluyordu. Genç kadınlar birbirlerinin evlerinde buluşuyorlar, bebeklerini ve küçük çocuklarını da götürüyorlardı. Frank’in meslektaşlarının eşleriyle arkadaş olmam bekleniyordu. On kadar kadından oluşan bir grup vardı. Sabah çayı ritüelini <span class="char-style-override-14">A Proper Marriage</span>’da anlattım, ama o topluluğu şimdi tanımlıyor olsaydım, yeni bebeklerin doğmasını sağlamada oynadığı rol nedeniyle daha çok vurgulardım. Gruptan birisi yeni bir bebek doğuruyordu ve küçücük bebeği omuzunda çaresiz bir şekilde dururken orada oturuyordu. Bir anda kendi bebeğiniz kocaman, hatta devasa görünüyordu. Yeni doğmuş bebeğin tatlı yakınlığını hatırlıyordunuz. “Henüz - belki de hiçbir zaman başka çocuk doğurmayacağım,” demiş olabilirsiniz, ama aniden küçük bebeği kucağınıza alınca, “düşünmeye” başlıyordunuz. “Ah, biraz insaflı olun, ben de ‘düşünmeye’ başlıyorum.” Aceleyle tehlikeli yaratığı annesine geri veriyordunuz. O anne, doğum ve emzirme yüzünden şekli bozulmuş olsa da, o anda dünyada en çok gıpta edilen kadın oluyordu. Ama çok geçti. Hormonlar dürtülmüştü bir kere ve artık yoldan çıkmış durumdaydınız. Yakında sabah çayında, “Hamileyim!” diye anons edeceksiniz. “Olamaz! Ama diyordun ki... Ah, çok kıskandım. Ne zaman?”</p>

      <p class="paragraf-4">Bu kadınları sevip sevmemeniz ya da onların sizi sevip sevmemesi önemli değil. “Ortak hiçbir yanımız yok!” Beni güldürmeyin, ortak yanınız biyolojik temeliniz. Birlikte vakit geçiren genç kadınlarsınız ve bu yeter. Bugünlerde hepimiz, sürekli buluşan kadınların âdetlerinin aynı zamana denk gelecek şekilde senkronize olduğunu biliyoruz ve bu daha başlangıç. Artık, bir grup bir araya geldikten birkaç dakika sonra, beyin dalgalarının senkronize olduğunu biliyoruz (<span class="char-style-override-14">Yaşam Dansı</span>). Ah, aslında kimlerle arkadaşlık ettiğimize dikkat etmeliyiz ama doğurgan genç kadınlar başkalarıyla vakit geçirir. Eğer bir ülkede doğum oranı sorun oluyorsa, doğurgan kadınların her gün birkaç saat süreyle buluşmasını sağlayın. Ben sıkılıyordum, isyan ediyordum, sabah çaylarından nefret ediyordum. Onları özlüyordum ama özlediğim için kendimden nefret ediyordum. Eve gidip Frank’e, bir daha gitmektense, ölmeyi tercih ettiğimi söylüyor ama ertesi gün gidiyordum. Bir kere, başından itibaren sokulgan olan John onları seviyordu, ilgileniyordu, olup bitenleri seyretmek zorundaydı. “John, şu John’a bir bakın, her an emeklemeye başlayabilir.”</p>

      <p class="paragraf-4">Evde bir “çocuk” hizmetkâr vardı. Herkesin evinde vardı. Sabah saat sekize kadar iki üç oda temizlenmiş oluyor ve arkada arkadaşlarıyla dedikodu yapmaya başlıyordu. Öğle yemeği pişiriyordu. Frank öğle tatilinde ofisten eve arkadaşlarını getirirdi. Yerdik ve daha da önemlisi, içerdik. Öğle yemeğinden sonra John’u saatlerce, parkın etrafında, sokaklarda bebek arabasıyla dolaştırırdım. Akşamüzerleri kulübe veya arkadaşlara giderken John’u da yanımızda götürürdük. Oralarda bu küçük çocuk, dikkat kesilerek, keskin zekâsıyla olan biteni seyrediyor ve hep ayağa kalkmaya çalışıyordu veya onu kim tutarsa üstüne tırmanıyordu. “Hey, kaplan, şuna bak, yorgunluktan bitap düşmüş olmalısın.” “Yo, hayır, ben iyiyim,” derdim alçakgönüllülükle, ama yorgunluktan bitaptım. Dışarı çıkmayıp –nadiren– evde kaldığımız akşamlarda, etraftan insanlar uğruyor ve hizmetçi yemek hazırlıyordu. İşverenleri günbatımı eğlencelerinden dönünceye kadar oyalanmaya ve gerekirse yemek hazırlamaya alışkınlardı. Yani sabah çayını sabah altıda getiriyordu, bütün sabah ve öğleden sonra yapacak pek işi olmuyordu, ama akşamları dokuza ona kadar ayakta oluyordu. Yasal çalışma saatleri diye bir şey yoktu. Frank’le ben hizmetçilere her yerde, komşuları kızdırma riskini göze alarak, alışılmıştan fazla para veriyorduk. “Onları şımartacaksınız. Kontrolden çıkmalarına izin vermemelisiniz.” Aslında küçük çocuklar için de aynı sözcükleri kullanıyorlardı. “Kimin patron olduğunu öğrenmeleri gerekiyor.”</p>

      <p class="paragraf-4">Frank’in eve getirdiği adamlar benden en az on yaş, bazen daha da büyüktü. Ben Frank’in güzel, yeni, akıllı karısıydım ve benimle gurur duyuyordu. Kendi adıma ve hareketli bebeğim adına, beğenilmek hoşuma gidiyordu. En iyi hatırladığım adam, Sonny Jameson adında ufak tefek, saman sarısı saçları olan, zayıf, alaycı İskoçyalı bankerdi. Jameson’ın bu dar kafalı küçük kasaba hakkındaki yorumları, hâlâ <span class="char-style-override-14">Rhodesia Herald</span>’a haber sağlayan ve çoğu insanın karşılaştığı basmakalıp Beyaz Uygarlığı Koruma veya Yerlileri Kalkındırma sözlerinden çok farklı bir görüşten kaynaklanıyordu. Adam okuyordu. Benden <span class="char-style-override-14">Everyman’s Library</span>’den aldığım kitapları ödünç aldı. Bana Romalıları getirdi. Söylediğine göre, Güney Rodezya’yı anlamak istiyorsam, Romalıları okumam gerekiyordu. Yöneticilerimizin davranışları, Kuzey Afrika’da veya Doğu’da bir kolonide bulunan bir Romalı genel valinin davranışlarından hiç farklı değildi. Bunlar bir devlet memurunun karısı için çarpıcı şeylerdi. Jameson bu tür yorumları kalabalıkta yapmıyordu.</p>

      <p class="paragraf-4">“<span class="char-style-override-14">Taşrada, çenenizi kapalı tutmayı öğreniyorsunuz</span>.”</p>

      <p class="paragraf-4">Hatırladığım diğer şey, söyledikleri kadarıyla, her gün bir şişe viski içmesiydi. Kesinlikle çok az yiyordu. Yıllarca, uzun zaman önce ölmüş olmalı diye düşünürken, sonra hayatta ve iyi durumda olduğunu öğrendim. Bu hikâye kesinlikle beslenme uzmanlarını memnun etmeyecektir.</p>

      <p class="paragraf-4">Stendhal, <span class="char-style-override-14">Kırmızı ve Siyah</span> romanının yazarı Stendhal benim arkadaşım ve müttefikimdi. Bulundukları yerde çakılıp kalan insanların yazarıydı.</p>

      <p class="paragraf-4">“<span class="char-style-override-14">Taşrada</span>...” diye başlayarak sıradanlık konusunda hissettiği ölümcül dozdaki nefreti aktarabilirdi ve ben, aşağılama zevkiyle dolu bir halde, aklımdan onun listesine eklemeler yapardım.</p>

      <p class="paragraf-4">“<span class="char-style-override-14">Taşrada İngilizce dışındaki bütün diller gırtlaktan gelir, boğuktur</span>.” Bunu 1992 yılında Harare’de bir kez daha duydum: “<span class="char-style-override-14">Almanca ne kadar boğuk</span>.”</p>

      <p class="paragraf-4">“<span class="char-style-override-14">Taşrada, içinde biraz hayat belirtisi olan kızlar, seks delisidir</span>.”</p>

      <p class="paragraf-4">“<span class="char-style-override-14">Taşrada kendi fikirleri olan bir kadın, önyargılıdır</span>.”</p>

      <p class="paragraf-4">“<span class="char-style-override-14">Taşrada, İngiliz olmayan her yiyecek yağlıdır</span>.” Bu görüşün yerinde artık kesinlikle yeller esiyor.</p>

      <p class="paragraf-4">“<span class="char-style-override-14">Taşrada kadınlara otomatik olarak tatlı şarap veya tatlı şeri ikram edilir. Bu şirin şeyler tatlıya düşkündür</span>.”</p>

      <p class="paragraf-4">John dokuz aylık ve yürümeye başlamak üzereyken, bir bebek daha yapmaya karar verdik. Buna rağmen bir yanım bu hayatı sürdürmeyeceğimi biliyordu. Aklımda herhangi bir ciddi plan veya program yoktu. Hayır, yalnızca Paris’te veya Londra’da benzer özgürlükler yaşayabileceğim bir hayat hayal ediyordum. Buraya ait değildim. Ancak gören herkes aldanabilirdi çünkü anlaşılan buraya gayet güzel uyum sağlamıştım. Kim sağlamıştı? Tigger, canlı, umursamaz, eğlenceli, becerikli ve çekici bir genç kadın. “Akıllı Tigger Bilge” de huzursuz gülüşmelere neden olan yorumlar yapabilirdi ve “İnsaflı ol, dostum, haksızlık ediyorsun!” dedirtebilirdi. Ama bu hayatı, sanki burada doğmuş gibi yaşıyordu. İkinci çocuğa sahip olmaya ilk önce ben mi karar vermiştim? Muhtemelen. Fakat <span class="char-style-override-14">Zeitgeist</span> yüzündendi. Etrafımızda genç çiftler, “Haydi bir çocuk daha yapalım, hâlâ gençken ortaya çıkarırız,” diyorlardı. Üç dört yıl önce, “<span class="char-style-override-14">Bu</span> dünyaya çocuk doğurmayacağım, korkmayın!” diyorduk. Buna rağmen, Frank’le ben ikinci çocuğun sorunlarını tartışırken, bir yandan da iki bebeği kolumuzun altına alıp nasıl Fransa’nın güneyinde gezeceğimizi veya Paris’te yaşayacağımızı düşünüyorduk.</p>

      <p class="paragraf-4"><span>Hollanda kampımdan ayrıldığım hafta hamile kaldım. Bu doğum kontrol yöntemi şimdi hiç estetik görülmüyor, ama işe yarıyor. Önemli olan, insanın bunu rutin hale getirmesi. Evlilikte kolay ama ilişkiler ve maceralar dünyasında olmaz. Anında sabah bulantıları ve hazımsızlık başladı ama yakında geçeceklerini biliyordum. Bir de John vardı. Aradaki emekleme aşamasını atlayıp doğrudan ayaklanarak yürümeye başlamıştı ve her yere koşuyordu. Sonra yakındaki vadiye kaçtı –üzeri uzun zaman önce dolmuştu– ben oldukça hızlı koşabilmeme rağmen, bir süre sonra onu gözden kaybettim. Panik halinde bir evden diğerine koştum ve insanlara hizmetçilerini John’u aramaya göndermeleri için yalvardım. Bir saat kadar sonra, bir grup siyahi insan John’u kollarında savurarak ve bir yandan da tekrar kaçabilmek için şimdiden mücadele eden çocuğu takdir ederek geldiler. Onunla ne yapacağımı bilmiyordum. Kayışlar ve bağlar duygularını incitiyordu. Ona tasma takabileceğim bir bant geçirdiğim zaman, “Sen güya benim dostum olacaksın, bunu bana nasıl yaparsın?” diyen bir bakışla karşılaşıyordum. Öfke, kuşku, suçlama, içerleme bağrışmaları ve sonra gözyaşları. Ona sarılmaya, rahatlatmaya çalışırdım. Kollarımda, güçlü duygularla kaskatı kesilmiş halde dururken hıçkırarak ağlar, şaşkın bir sitemle bakardı. Bu nedenle, çiçek yataklarının arasında kısıtlanmadan koşabileceği, zevkle haykırabileceği park olmak zorundaydı. Sonra onu yakaladım, zira parktan dışarı kaçmasından korkuyordum. Onu arabasına oturttum ama hemen ayağa kalkıp, nereye gittiğini görebilmek için bana sırtını döndü.</span></p>

      <p class="paragraf-4">Arabasını iterek onu saatlerce dolaştırdım. Ya da bana öyle geldi. Akıllı bir genç kadının bütün gününü küçücük bir çocukla geçirmesinden daha sıkıcı bir şey olamaz. Bebek arabasını iterken, aklımdan şiirler yazıyordum.</p>

      <p class="paragraf-4 para-style-override-22">YAĞMUR</p>

      <p class="paragraf-4"><span class="char-style-override-14">Yüksek kentteki ağaçların üstünde yağmur bulutları duruyor</span></p>

      <p class="paragraf-4"><span class="char-style-override-14">Burada yağmur paslanan tenekeleri temizliyor</span></p>

      <p class="paragraf-4"><span class="char-style-override-14">Yamalı kepenklere vuruyor</span></p>

      <p class="paragraf-4"><span class="char-style-override-14">Eğik çatıları yumrukluyor</span></p>

      <p class="paragraf-4 para-style-override-22"><span class="char-style-override-14">Fırtına suyu olukları aşındırıyor,</span></p>

      <p class="paragraf-4"><span class="char-style-override-14">Muz kabuklarını sürüklüyor,</span></p>

      <p class="paragraf-4"><span class="char-style-override-14">Sazları, süprüntüleri, pisliği ve kirli paçavraları</span></p>

      <p class="paragraf-4"><span class="char-style-override-14">Kırık şişelerin içinden çağlıyor</span></p>

      <p class="paragraf-4"><span class="char-style-override-14">Çatlak zeminin altından sessizce ilerliyor</span></p>

      <p class="paragraf-4 para-style-override-24"><span class="char-style-override-14">Duvarlarda şimdiden rutubet lekeleri belirdi.</span></p>

      <p class="paragraf-4"><span class="char-style-override-14">Çocuklar incecik yüzleriyle</span></p>

      <p class="paragraf-4"><span class="char-style-override-14">Çatlakların arasından bakıyor</span></p>

      <p class="paragraf-4"><span class="char-style-override-14">Sokaktaki oyun bahçesine.</span></p>

      <p class="paragraf-4"><span class="char-style-override-14">Yakında, sokak lambaları yanınca</span></p>

      <p class="paragraf-4"><span class="char-style-override-14">Sarı, kırmızı ve mavi renklerle</span></p>

      <p class="paragraf-4"><span class="char-style-override-14">Asfalta yayılacak.</span></p>

      <p class="paragraf-4 para-style-override-22"><span class="char-style-override-14">Ama şimdi, gri yağmurun</span></p>

      <p class="paragraf-4"><span class="char-style-override-14">Ve sokakta süzülen gri dumanın arasında</span></p>

      <p class="paragraf-4"><span class="char-style-override-14">Küçük bir siyahi çocuk titreyerek koşuyor</span></p>

      <p class="paragraf-4"><span class="char-style-override-14">Yırtık pırtık giysilerini ve süt şişesini sıkıca tutarak</span></p>

      <p class="paragraf-4"><span class="char-style-override-14">Ağaçların arasındaki güzel eve doğru</span></p>

      <p class="paragraf-4"><span class="char-style-override-14">Horoz sesli sabırsız cadalozun,</span></p>

      <p class="paragraf-4"><span class="char-style-override-14">Beyaz hanımının beklediği yere.</span></p>

      <p class="paragraf-4 para-style-override-22">Bu geleneksel dizeler, Frank’le ciddi sorunların başlangıcı oldu. Bana öfkeyle haksızlık ettiğimi söyledi. Dizeleri kız kardeşi Mary’ye gösterdi. Mary de haksızlık ettiğimi söyledi. Ama Frank’in öfkesi abartılıydı. Yüzü suçlayarak oynarken bana acı ve kırgın gözlerle bakıyordu. O anda sahte, gerçekdışı bir atmosfer oluştu. Bu ortam başlangıçta aralıklı olarak yaşandı. Bir erkek karısının evlilikdışı çalışmalarının ve ilgi alanlarının tehditkâr olduğunu hissederse, genellikle bunu dolaylı olarak ifade eder. Frank hep, mümkün olduğu zaman, bir işe girmem gerektiğini ve yapabildiğim zaman yazacağımı kabul etmişti. Ancak ondan uzaklaşıyordum, hem de hızla. Ve Frank bunu hissediyordu, oysa daha cana yakın, daha uysal ve memnun etmeye hazır olamazdım. Kadınların memnun etme içgüdüsü erkeklerin kafasını karıştırır, ama kadınları da şaşırtır. Neden aniden surat astığını ve <span class="char-style-override-14">Neden bu kadar haksızlık ediyorsun</span>, diye sorduğunu gerçekten bilmiyordum. “Biz bu kadar kötü değiliz!” diye homurdandı. Buna rağmen Frank bizim –özellikle dırdırcı beyaz ev kadınlarının– o kadar kötü olduğumuzu düşünüyor ve devamlı olarak beyaz “üstünlüğünden” yakınıyordu. Hayatının daha sonraki dönemlerinde bunun sıkıntısını yaşadı. Bu andan evliliğin sonuna kadar - öngörülemeyen ve tehlikeli anlar oldu. Frank bazen günlerce suratını asıyor, öfkeleniyor, kendine acıyor, devamlı sitem ediyor ve hep konuyla ilgisi olmayan şeylerden bahsediyordu. Bu arada ben pırıl pırıl, yapmacık, “mantıklı” ve ikiyüzlüydüm.</p>

      <p class="paragraf-4">Öfkesi sadece benim yüzümden değildi, belki daha çok, arkadaşlarıyla birlikte kuzeyde çölde olmadığı içindi. Ofisten eve geldiği anda, Spor Kulübü’ne gitmek istiyordu. Çok içiyordu. Bunda yeni bir şey yoktu. Şimdi o günleri yeniden canlandırmaya çalıştığım zaman, hepimizin ne kadar çok içtiğine inanamıyorum, ama o dönemde bu çok doğaldı, önemli olan bu. 1920’lerde, yani Birinci Dünya Savaşı’ndan sonra çok içmek hoşgörüldüğü gibi, akıllılık, havalılık modaydı. Bunların hepsi romanlarda, anılarda, dönemin tarihi belgelerinde yer alıyordu. İnsanlar sadece kolonilerde çok içmiyordu. Güney Rodezya içki kültürü değilse, bir hiçti. Şimdi hepimiz yiyecekleri saplantı haline getirdik, yiyoruz, onlarla ilgili şeyler okuyoruz, şunu yiyoruz ama bunu yemiyoruz, bazen günlerce ağzımıza koymuyoruz. O dönemde içki içtik, içkiyi bıraktık, bira içtik, sert içki içmedik, sonra sert içki içtik, bira içmedik, akşam altıya, gün batımı saatine kadar içmemeye karar verdik. Neşeli arkadaşların ayılmaları için gönderilmeleri gerekebilirdi, ama herkes onların bir süre sonra verandaya dönüp, “artık tamamen bıraktıklarını” söyleyerek alkolsüz içki içeceklerini, ama birkaç ay içinde yeniden bağımlı hale geleceklerini biliyordu. Spor Kulübü’nü artık neredeyse dayanılmaz bulmaya başlamıştım ama Frank yanında olmamı istiyordu, oğlunu da orada istiyordu. Ben yorgundum. Tamamen tükenmiştim. Hayatımda hiç o kadar yorgun olmamıştım.</p>

      <p class="paragraf-4">Ancak yorgun olmam gündemimde yoktu, neden yorgun olaydım?</p>

      <p class="paragraf-4">Bir de annem çiftlikten telaşla gelip, bu kadar çabuk bir bebek daha doğurmaya kalktığım için sorumsuzluk ettiğimi söyleyince, kendimi savundum, sağlıklı bir kadın neden peş peşe iki çocuk sahibi olamayacakmış, dedim. Bütün siyahi kadınlar doğuruyordu, öyle değil miydi? “Ah canım benim...” Babama şikâyet etmek üzere gitti, ama o günlerde babam dinleyemeyecek kadar hastaydı.</p>

      <p class="paragraf-4"><span>Yine küçük elbiseler ve tulumlar yapıyor, çekmeceleri John’un artık kullanmayı bıraktığı bezlerle dolduruyordum. John ıslak popoyla dolaşmaya tahammül edecek biri değildi. Ben fazla çaba göstermeden, “tuvalet eğitimini almış” oldu. Başka bir deyişle “temizlendi.”</span></p>

      <p class="paragraf-4">Aylar geçip gitti. 1941 yılına geldik. İlk zamanlarda yaşanan Oturma Savaşı bitti, Avrupa’nın her yeri kaynıyor. Almanlar Rusya’yı işgal ediyor ve herkes bunun Rusya’nın sonu olduğunu, çünkü tanklarının hepsinin kartondan yapıldığını söylüyor. Bizim açımızdan - Müttefikler açısından hiçbir şey iyi gitmiyor. Görünüşe göre, Hitler durdurulamıyor.</p>

      <p class="paragraf-4">Kızımın doğumundan hemen önce, alaycılık konusunda eşi benzeri olmayan Atlantik Bildirisi ortaya çıktı. Roosevelt, savaşın en kötü zamanında, Almanlar Rusya ile Doğu Akdeniz’i istila ederken ve Rommel hâlâ Kuzey Afrika’da başarılı olurken, Churchill’le Atlantik Okyanusu’nun ortasında buluştu. Atlantik Bildirisi, yönetenlerin, yönetilenlere duydukları aşağılamada ne kadar ileri gidebileceğini görmek isteyen herkes tarafından incelenmeli. İnsanlık yararına olabileceği düşünülen her fikir oraya eklenmiş. Barış. Çalışma hakkı. Dünyada serbestçe hareket edebilme. Açlık ve korkunun yok edilmesi. Demokratik haklar. Atlantik Bildirisi’nde hepimize adeta cennet vaat ediliyordu. Bu doğrudan, Amerikan Bağımsızlık Bildirisi’nden doğmuştu. “Bu gerçeklerin bariz olduğuna inanıyoruz: Bütün insanlar eşittir, Yaratıcıları onlara vazgeçilemez haklar bahşetmiştir. Bunların arasında yaşam, özgürlük ve mutluluk arayışı yer almaktadır.” Atlantik Bildirisi’nin alaycılığının, Churchill’in savaştan sonra yenilmesinin nedenlerinden biri olduğuna inanıyorum. Hava Kuvvetleri bunu alaya alabileceği sayısız yöntemler buldu. Bu insanlar 1930’larda, sadece savaş yüzünden İngiltere’nin pis ve dehşet verici yoksulluğundan kaçmışlar ve Güney Rodezya’da sürgüne gönderilmişlerdi - Atlantik Bildirisi’ni komik bulmuyorlardı. Ben de komik bulmuyordum. Sert bir şekilde, <span class="char-style-override-14">Ne Bekliyorsun</span>? duygusu içindeydim. Sonny Jameson bu konuda espri yapıyordu. Otoriteye hayran kalmakta hiç zorlanmayan Frank bildiriyi savundu. Artık politik çıkarcılık alanında hiçbir şey beni kolay kolay şaşırtmıyor ancak Atlantik Bildirisi şimdi bile beni şaşırtmaya devam ediyor.</p>

      <p class="paragraf-4"><span>“Yalnızca birkaç yıl içinde bir komünist olarak sen de aynı şeyleri vaat edecekken, dünyada cenneti vaat eden insanlara karşı bu nefret niye?” diye merak edebilirsiniz. Bunun cevabı şu, biz –Kızıllar– vizyonlarımıza inanıyorduk. Churchill’le Roosevelt’in Atlantik Bildirisi’ne inanması mümkün değildi. Onlar alaycıydı, biz aptaldık.</span></p>

      <p class="paragraf-4"><span>İkinci doğumum beklediğim gibi olmadı. Bunu, doğumun gidişatını düşünce tarzının belirlediğine ilişkin iddia yüzünden belirtiyorum. Eskiden denildiği gibi (haklı olarak, zira haftalarca yatakta kalabilirdiniz), ilk “yatma” işlemime, kibirli sağlıklı gençliğim sayesinde, dünyayı umursamadan, sancı veya zorluk beklemeden gitmiştim. Ama sancı çok kötüydü; sonrasında bebek, muhtemelen benden aldığı hayat dolu sağlığı yüzünden beni tüketti. Bu nedenle ikinci kez yattığımda sancılı doğuma ve bir başka mücadeleci bebeğe hazırdım. Bir kez daha Lady Chancellor Hastanesi’ne, patronluk taslayan başhemşireye, annelerle bebeklerin mümkün olduğunca az karşılaşmasını sağlayan neşeli hemşirelere teslim oldum. Girişin öteki tarafında bulunan bir odada kalıyordum, önceki odamın tıpatıp aynısıydı. Küçük kasabalarda yaşamak insanlara, büyük şehirlerdekilerin aklına bile gelmeyecek süreklilikler sağlar. İlk seferde olduğu gibi, tanıdığım belirli bir sancı yüzünden ve doğanın düşünceli haliyle sizi donattığı belirgin enerji artışı nedeniyle hastaneye akşam gittim. Bu sancı diğer bütün sızılardan, ağrılardan, duyulardan, hamileliğin sonu baskılarından farklıydı. Banyo yapmış ve –tabii ki– tüylerimi tıraş etmiş olduğumdan odada tek başıma dolandım. Hastane her zamanki gibi aşırı doluydu. “İyi bir kız ol, yeter,” diye haykırıyordu hemşireler, kapının aralığından gülümseyerek baktıkça.</span></p>

      <p class="paragraf-4">Yalnız kalmak istiyordum. Bütün gece yürüdüm, odada dolandım durdum. Bebeklere bakmaya gittim. Önce uyuyorlardı ama sonra, emzirme saatinden birkaç saat önce ağlamaya başladıkları zaman yanlarından uzaklaştım. Pencereden dışarı bakıp yıldızları seyrettim. Frank’in John’la nasıl başa çıktığını merak ettim. Sonra, sabah onda, şiddetli sancılar, doktorlar ve hemşireler geldi ve bebek yarım saatin içinde doğdu. Hâlâ doğumun başlamasını bekliyordum. Kloroformdan önce çok az sancı olmuştu. Bana ağabeyinden daha minik, küçük bir kız gösterdiler. Farklı malzemeden yapıldığı hemen kendini belli etti, bu güzel şey kucağa alınmaya ve sevilmeye hazırdı. Ama, “Yakında yanına getireceğiz.” “Lütfen hemşire, onu götürmeyin.” “Ah, peki, bir dakika ama.” Minicik dudaklar, meme başını yakaladı, yine aynı mucize, hayat ne yapması gerektiğini biliyordu. Hemşire kaşlarını çatmış, başınızda dikiliyor. “Daha sütün yok, biliyorsun. Yarın gelir.” Ve bebeği zaferle götürüyorlar, ben ağlamaklı bir halde yatağımda kalıyorum. Bu kez işler daha da kötüydü. Başhemşire, enfeksiyon nedeniyle, ağabeylerle ablaların gelip yeni bebeği ziyaret etmesini yasaklamıştı. John’u hastaneye babası getirdi ve pencerenin dışında, çakılların üstünde durdular. Ben pencereden bebeği gösterip John’a el salladım. Perişandım. John da perişandı. Yeni bebeği kıskandıracak veya bir anneyi kaygılanmaya teşvik edecek daha garantili bir yöntem bilmiyorum. İkinci doğumun en kötü yanı buydu.</p>

      <p class="paragraf-4"><span>Frank akşamları, diğer babalarla birlikte ziyarete geliyordu. Ziyaret saati bittiğinde, dakikası dakikasına, başhemşire kapıya gelip, cilveli ve kesin bir tavırla, “Evet, babalar,” diye seslenirdi. “Bu kadar yeter. Zili çalacağım. Şimdi bırakın, zavallı eşleriniz dinlensin.”</span></p>

      <p class="paragraf-4">Bütün binada zil çalar ve bebekler ağlardı.</p>

      <p class="paragraf-4">“Eğer orası bu kadar kötü idiyse, neden yine oraya gittin?” diye sorabilirsiniz. Bu gerçekten de güzel bir soru. Şey, çok sonrasına kadar ne kadar kötü olduğunu anlamamıştım. Ayrıca burayı “herkes” kullanıyordu. Aslında gidecek başka yer yoktu. Ev doğumlarını hatırlamıyorum. Tabii, beyaz kadınlardan bahsediyorum. Kadın pasifliği işte, benim tavrımın çoğu da buydu zaten, erkekler ise söz konusu doktorlar olduğunda nadiren pasif davranırlar.</p>

      <p class="paragraf-4">Oldukça karanlık bir odada oturmuş Jean’i emziriyordum, bu arada John beni çekiştiriyor, Jean’i başımdan savıp onu seçmemi istiyordu. O halde beni galiba biraz seviyor, diye düşündüğümü hatırlıyorum. John bağırıyor ve kendini yerden yere atıyordu. Bebeği bıraktım ve onu sakinleştirmeye çalıştım. Bu böylece devam etti. Çok yorgundum. Şimdi nasıl yaptım diye hayret ediyorum. Yemin ederim, genç annelerde, bunlara katlanmalarını sağlayan bir tür sıvı veya hormon var.</p>

      <p class="paragraf-4">Yine taşındık. Asıl mesele, ev sahiplerinin –şehre yeni doluşmaya başlayan– ordudan veya Kraliyet Hava Kuvvetleri’nden iki misli para alabilmesiydi. Frank kiralık yerlere boşuna para harcamaktan sıkıldığını, mortgage’a yatırmanın daha iyi olacağını söylüyordu. Kısacası –o zaman öyle görüyorduk– ayrıcalıklı orta sınıfa katılmak üzereydik. Geleceğin belediye meclisi üyesiyle evlenirken ne yaptığımı sanıyordum? Onu hiç böyle görmemiştim. Bileklerime kelepçe takılmış, ayaklarıma da zincir vurulmuş gibi hissediyordum. Ama gülümsedim ve saçma sapan konuştum. Tigger her zaman cana yakın ve becerikliydi.</p>

      <p class="paragraf-4">Ev, Frank’in eski arkadaşlarına aitti. İşe aldığımız, kiraladığımız, satın aldığımız her şey Frank’in arkadaşları sayesindeydi. Ne de olsa, bu şehirde 15 yılı aşkın bir süredir yaşıyordu. Evi mobilyalı aldık. İçinde bizimkilerden çok daha iyi şeyler vardı. Bu bizim cilalı mobilyalarımızdan bir adım öndeydi ama odalar hiçbir zaman benim zevkime uygun olmayacaktı. Açık pembe ve açık yeşil, yavan basmalar ve donuklaşmış halılar. Her şey çok az kırılmış veya çatlamış veya solmuş görünüyordu. Bu odalar hakkındaki duygularım, <span class="char-style-override-14">Memoirs of a Survivor</span>’a hayali odalar olarak girdi. Frank evi Bayan Tennent’ten satın almıştı. O da <span class="char-style-override-14">A Proper Marriage</span>’da yer alıyor ama epeyce değiştirildi. Ancak bazı gerçekler hikâyeye uyum sağlamak amacıyla değiştirilse bile Bayan Tennent’in hayatımdaki rolü değişmedi. Frank’e bir oğul gibi davranıyordu ve düzgün bir şekilde yönlendirildiğim takdirde, iyi bir gelin olacağıma inanıyordu.</p>

      <p class="paragraf-4"><span>Evin kendisi daha büyüktü, Mahalle’deki evlerden daha iyi durumdaydı. Salisbury’de ilk yapılan evlerin hepsi bungalovdu. Tuğladan yapılmışlardı, kıvrımlı demirden yapılmış çatıları ve bir sürü verandaları vardı. Bizimki de çok ferahtı. Masalar ve sandalyelerin bulunduğu ön verandanın arkasında, bir salon –zevkli bir cafcaflı eşya denemesiydi– bir de yemek odası vardı. Arka tarafta da büyük bir yatak odası ve iki küçük oda yer alıyordu. Orada da, büyük kapatılmış bir veranda bulunuyordu ve ilave bir oda gibiydi. Buzdolabı, ütü masası, bebek arabaları, pusetler, bahçe malzemeleri burada duruyordu, hatta bu verandada dinlenmeyi düşünürseniz koltuklar bile vardı. Bunların ötesinde mutfak, kiler ve banyo yer alıyordu. Üç hizmetçi, yani bir aşçı çocuk, uşak ve bir</span> <span class="char-style-override-14">piccanin</span> <span>–bu sonuncusu 10 yaşındaydı– ayakkabıları temizliyor, ayak işlerine bakıyor, biraz bahçıvanlık yapıyor ve bebeğe göz kulak olması istenebiliyordu. Yine onlara, acınası olağan ücretten çok daha fazlasını veriyorduk ve yine, beyaz ev kadınları sitemkâr veya saldırgan bir şekilde gelip, yerlileri şımarttığımızı söylüyorlardı. Evin arkasında, arabaların geceleri gelip tuvalet kovalarının içindekileri topladığı umumi tuvalet hattı boyunca, hizmetçilerin yaşadığı tuğla odalar yer alıyordu. Bunların iki tanesi bizim eve ayrılmıştı. Herkes bu evlerde, gereğinden çok daha fazla insan yaşadığını biliyordu. Polis bazen şehri dolaşıp, taşradan ziyarete gelen eşleri, kız arkadaşları, hatta çocukları gizlendikleri yerden çıkarıyordu. Polisten yakayı kurtarmanın imkânı yoktu çünkü her zenci, üzerinde kimlik ve iş detayları bulunan bir “situpa” taşıyordu. Beyazların uyguladığı bütün yasalar arasında en çok nefret ettikleri buydu. Hizmetçilerimizden biri gelip bizden, bir eşin veya annenin kalma izni olduğuna ilişkin bir yazı yazmamızı isteyebilirdi - “biz” derken ilericileri kastediyorum zira bizim ev, diğerleriyle karşılaştırıldığında, devrimci sayılabilirdi. Buraya gelen insanlar, “yerlilere adil davranılmadığını” düşünme eğilimindeydi. Asgari ücret olmalıydı, koşulların iyileşmesi beyazların çıkarınaydı, onaylanan yasalar adil değildi. Yemeklerde, günbatımında, bilinen bir politik konumda olmanın getirdiği sıradanlıkla, bu konular konuşuluyordu. Altı yıl önce bu kışkırtıcı olurdu.</span></p>

      <p class="paragraf-4">Yerlilerin bölümüne hiç gitmedim, çünkü orada olup bitenlerin beni ilgilendirmediğini düşündüm. Bir keresinde, bitlerden kurtulmak için dezenfekte aletini getirtmem istendiğinde, içeri bir göz attım. Her küçük odada iki tane demir karyola, bunların üzerinde de şilteler, battaniyeler ve sert çarşaflar vardı. Yataklar odayı neredeyse tamamen kaplıyordu. Giysiler duvarlardaki çivilere asılmıştı. Bizim aşçımız, bizim ocağımızda hizmetçilere yemek pişiriyordu. Birçok evde bu işlem bahçenin arka tarafında ateşin üstünde yapılıyordu.</p>

      <p class="paragraf-4">Yemek pişiren çocuk sadece yemek yapıyordu, başka hiçbir şey yapmıyordu. Uşak temizlik yapıyor ve çamaşır yıkıyordu. Adamlar günün büyük bir bölümünü, diğer evlerde çalışan arkadaşlarıyla odaların dışındaki kutuların üstünde oturup konuşarak ve sigara içerek geçiriyorlardı. Bu işlere gıpta ediliyordu. Her gün arka kapıya adamlar gelip yalvararak iş istiyordu. Daha verimsiz bir sistem düşünülemezdi ama bu sistem, en azından kentte olmak isteyen adamların yasal olarak orada bulunmalarını sağlıyor, besliyor ve barındırıyordu. Onların mısır unlarını, sebzelerini, fasulyelerini ve fıstıklarını biz alıyorduk. Haftada iki kez et yiyorlardı. “Çocukların eti” kasaptan alınan yahnilik biftek, göğüs eti, yürek, butlardan sinirli parçalardı. Erzağımızın büyük bir kısmını alıyorlardı, ancak bunu herkes kabulleniyordu. Her gün bayat ekmek, bayat kek, kalmış pudingler, kalan her şey mutfak masasının üstüne çıkarılıyordu. “Bunu alabilirsin, Indaba.” “Teşekkür ederim, Nkosikas.” Bütün dostluk kurma çabalarıma direnen, bunların kuşkusuz itibar edilemeyecek kadar sığ olduklarını düşünen o adamı pek hatırlayamıyorum.</p>

      <p class="paragraf-4">“Çocuklar” için aldığım sebzenin arasında artık tatlı patates, lahana, domates, ıspanak, havuç da bulunuyordu. Yalnızca on yıl önce annem yerleşkedekileri sağlıkları için bizim bahçemizdeki sebzeleri kullanmaya ikna etmeye çalışmış ama başarılı olamamıştı.</p>

      <p class="paragraf-4">Hizmetçiler artık, hâlâ çiftliklerde kullanılan o bez parçalarını giymiyorlardı. Güzel haki pantolonlar, gömlekler, ayakkabılar giyiyorlardı ve kazakları vardı. Uşağın da. <span class="char-style-override-14">Piccanin</span>’e çamaşır, gömlek ve kazak alınması gerekti, çünkü paçavralarla gelmişti. Adı “Matches - Kibrit”ti.</p>

      <p class="paragraf-4">Peki, biz ne yiyorduk? Evet, hâlâ İngilizlerin yurtdışında uyguladığı inanılmaz diyet uygulanıyordu. Her sabah bol miktarda lapa, yumurta, domuz pastırması, meyve, kızarmış ekmek, marmelat. Artık kahvaltıyı atlamaya başlamıştım ve herkes sonuçlarına katlanacağım konusunda beni uyarıyordu. Öğle yemeği, sıcak veya soğuk rosto veya etli turta veya makarna, patates, yeşillikler ve salatadan oluşuyordu. İngiliz tarzı, sos veya baharat yok. Puding. Peynir. Puding ve kek yapıyordum ama aşçı bunları benim yapmamdan nefret ediyordu. Becerileriyle gurur duyuyordu ve çok fazla kabartma tozu veya vanilya koyduğumu söylemek çok hoşuna gidiyordu ancak ona yeni bir şeyler öğrettiğim zaman memnun oluyordu. Erkekler çaya eve geliyordu. Kekler, çörekler, sandviçler, tam İngiliz çayları gibiydi. Günbatımı için Kulübe gittiğimiz zaman, dönüşte yemeğe altı, yedi, sekiz kişi getirebilirdik. Aşçıya, “Yemekte yedi kişi olacağız,” derdim ve yemekte ne varsa, onlardan biraz daha yapardı. “Peki efendim.” “Peki Nkosikas.”</p>

      <p class="paragraf-4">Peki, benim bütün bunlara ne katkım oluyordu? Yapmam gereken şeyleri yeterince iyi bir şekilde yapıyordum. Saat altıda bir fincan sabah çayıyla uyanıyorduk. Banyo yapıp giyindikten sonra, saat yedide kahvaltı ediyorduk. Sonra aşçı sipariş defterini getiriyordu. Dükkânlara telefon ediyordunuz veya ihtiyacınız olan şeyleri, bir gün öncesinin siparişiyle gönderilen deftere yazıyordunuz. Aşçı karşımda durup beklerdi. “Kibrit... Portakal... Un... Şeker almamız gerekiyor.” “Teşekkür ederim, anladım. “Ayrıca dün oğlanlara aldığımız et çok kötüydü.” “Onlara söylerim.” Uşak gelip, “Cilaya, sabuna, muma ihtiyacımız var,” derdi.</p>

      <p class="paragraf-4">Artık sabah çayı partilerine katılmam gerekiyordu, bekleniyordu. Ama bundan gayri sıkışık odalarda değildim, yapacak bir sürü işim vardı. Bahçeyle ilgileniyor ve tüm sabah dikiş dikiyordum. John ve bebeğin bütün küçük giysilerini, Frank’in gömleklerini ve pijamalarını, benim bütün kıyafetlerimi ve iç çamaşırlarımı, hizmetçilerin önlüklerini ve gömleklerini kendim dikiyordum.</p>

      <p class="paragraf-4">Arada bir kadınlar partisine gittiğim zaman, düşüncelerimi kendime saklayamadığımı fark ettim. Bu tehlikeli fikirlere sahip olduğum biliniyordu... Peki ama hangi fikirler? Bunlar daha çok duygu dalgalanmasına benziyordu. Bazen benimle röportaj yaptıkları zaman, “O şekilde yetiştirilip, yaşadığınız toplumu anlamayı başarmak nasıl bir duyguydu?” diye soruyorlar. Cevap olarak, “Anlamadım,” diyorum. Anlaşılan kafalarında, “Bu son derece adaletsiz bir toplum. Nasıl oluyor da yüz bin kişilik küçük bir beyaz azınlık toplumu, yarım milyonluk siyah çoğunluğunu köleleştirebiliyor?” diye bağıran, tahminen on yaşında bir çocuğun resmi var. Fakat içinde yaşadığım hayatı nasıl tanımlayacağımı hâlâ bilmiyordum. Sadece ne hissettiğimi biliyordum ve bu çok farklı bir şeydi. Çoğunlukla inanamaz bir haldeydim. Bunlar nasıl olabilir? Kahvaltı masasında <span class="char-style-override-14">Rhodesia Herald</span>’ı okurken şaşkınlıkla kahkahalara boğulurdum. “Komik olan ne?” diye sorardı genç koca, ülkeyi idare etme konusundaki görevini yapmak üzere evden çıkarken. “Şuna bak!” diyerek gazeteyi ona fırlatırdım. Ayakta çayının son yudumunu içerken gazeteye bakardı. “Hımmm... Kabul ediyorum, pek akıllıca sayılmaz.” Frank hafifçe kekelerdi ve muhtemelen buna çok genç bir erkek olarak daha yaşlı adamların yanında çalışırken kendine bir ağırbaşlı hava verme çabası içindeyken başlamıştı. Özellikle mektup sayfası komedi açısından çok zengindi. “Zencilerin bebek bakıcısı olarak kullanılması geleneğini protesto etmek istiyorum. Çocuklarımızın zenciler gibi yetişmesini mi istiyoruz? - Kızgın Anne.” “İngiltere’den bütün bu yabancıların ve sosyalistlerin ülkemize gelmesi, yerlilerin akıllarına her türlü uygunsuz fikrin sokulması tehlikesi yaratıyor. Yetkililer bunu önlemek için ne tür önlemler almayı planlıyor? - Demokrat.” “Frank, şuna bir bak!” Frank gülüyor. “Şey, ben-ben-ben gitmek zorundayım. Öğlen görüşürüz.” Ben kahvaltı masasında oturup, bir elimle Jean’in bebek arabasını ileri geri iterken, çayımı içer ve <span class="char-style-override-14">Rhodesia Herald</span>’ı okurdum. Bu kesinlikle mümkün değil. Fakat şaşkınlığı öfke izliyor ve öfkenin peşinden, “Ama ne bekliyorsun?” geliyor ve sizi hipnotize ederek eylemsizliğe sürüklüyordu. Ayrıca ne yapabilirdim? Artık şimdi çay partilerindeki genç kadınları annemle karşılaştırıyordum - şimdiki annemle, ölüm döşeğindeki adamın yenilmiş ve mutsuz karısıyla değil, eskiden olduğu haliyle. Hayatının hiçbir döneminde, bütün bir sabah oturup bebekler, erkekler, dikiş, örgü, yiyecek, uşaklar ve “kim kadın olmak ister ki” başlıklı konulardan bahsetmedi. Annem, Fisher Nine ve kayınvalidem gibi kadınlarla, bu devlet memurlarının eşleri arasında, kendinize olan bütün inancınızı kaybedebileceğiniz büyük bir uçurum vardı. Bizden hiçbir şey istenmiyordu - mesele buydu. Hiçbiri çalışmıyordu veya çalışmaları da beklenmiyordu. İki, üç, belki dört çocuk sahibi oluyor, evi idare ediyor, herkesin giysilerini dikiyor ve orta yaşlarda bağış işleriyle uğraşıyorlardı. Ben böyle görüyordum ama kader başka şeyler planlıyordu, zira aynı kadınlar 30 yıl sonra Özgürlük Savaşı’nda, yaşam tarzlarını savunmak için ellerine silah aldılar.</p>

      <p class="paragraf-4"><span>Peki, bebekler ne yapıyordu? John bahçedeyken,</span> <span class="char-style-override-14">piccanin</span><span>’le oyun oynayınca çok mutlu oluyordu. John sokağa kaçıp kovalanarak geri getirilmek zorunda kalınınca kahkaha sesleri yükseliyordu. Ama ne de olsa tüm gün sokakta kalamazdı. Evin içinde artık o iyi huylu çocuk olmuyordu. Kuşkucu, öfkeli ve kıskanç oluyordu. Küçük bebeği emzirdiğim zaman, yumruklarını havaya kaldırıp ikimizin üstüne yürür veya öfkeyle inleyerek odanın köşesinde çömelerek, ihanete uğramış bir halde, bize dik dik bakardı. Bebek biberona geçince işler düzelmedi. John’u bebekle yalnız bırakamıyordum. Aynı çocuk değildi. Bu arada Jean uysal ve sokulgan bir bebekti, uyuması gerektiğinde uyuyordu –tıpkı baktığım küçük çocuk gibiydi– şey, üstünden çok uzun zaman geçmemişti ve o ev de buraya çok uzak değildi.</span></p>

      <p class="paragraf-4"><span>Kendimi iyi hissetmiyordum. Muhtemelen anemiktim. Doktor, bir bebeği ve yeni yürümeye başlamış bir çocuğu olan –John için ilginç bir ifadeydi bu– bir kadının kendini yorgun hissetmesinin kaçınılmaz olduğunu söyledi. Bütün bu süre içinde enerjik sosyal yaşantımız devam etti. İçmemek veya sigarayı bırakmak aklımın ucundan bile geçmiyordu. Bunlar benim hakkımdı. Ayrıca sarhoş olmuyordum, öyle değil mi? Bazen biraz çakırkeyif oluyordum. Frank öğle yemeği için ofisten gelip, hemen biraları, cin şişelerini, tonikleri çıkardığı zaman, hayır dersem, “Ama yalnızca bir kere dünyaya geliyoruz,” diye haykırırdı. Yediğim yemekler daha sağlıklı olamazdı ama onun dışında, hiçbir mantıklı şey yapmıyordum. Sadece uyumak istiyordum. Birkaç kez bayıldım, o zamandan önce veya sonra bir daha böyle bir şey yaşamadım. İki çocuğumun arasında kaldığım için perişandım ve kafam karışıktı.</span></p>

      <p class="paragraf-4"><span>Jean’i bir arkadaşıma bırakarak John’u bir aylığına Cape’e götürmeme karar verdik. O dönemde bunu yaptığım için suçluluk hissetmedim, şimdi de hissetmiyorum. Küçük bebeklerin kucaklanması, sevilmesi, sakinleştirilmesi gerekiyor ama bunu annenin yapması şart değil. Sevecen her kadın bunu yapabilir. Yandaki evde, bütün hayatı boyunca bir kız evladın hasretini çeken bir kadın yaşıyordu. 40 yaşının üstündeydi ve başka çocuk doğurmayacaktı. Bu sevimli küçük kızın cilveleştiği, güldüğü ve minik ellerini, ayaklarını salladığı evimizden uzak kalamıyordu. Bir ay süreyle bebeğe bakmaya istekli olması yetmezmiş gibi, sonunda bu yönde karar verdiğimiz zaman ağladı. Bize hiç durmadan teşekkür etti. Bu mükemmel bebeği bir saatliğine bile bırakabildiğim için çıldırmış olduğumu düşündüğünü ama yakınmayacağını söyledi. Şimdi onunla aynı fikirdeyim.</span></p>

      <p class="paragraf-4">Pasifikte, Japonların <span class="char-style-override-14">Repulse</span> ve <span class="char-style-override-14">Prince of Wales</span> gemilerini torpillemesi sonucunda kardeşimin bulunduğu <span class="char-style-override-14">Repulse</span> gemisi battığı için yolculuğu erteledik. Önce geminin battığı haberi geldi. Ben kardeşimin öldüğünü sandım. Neden? Çünkü gizli ve esrarlı gündemimde savaşta ölüm o kadar yoğundu ki... Frank’e sıkıca sarıldım ve hemen bir çocuk daha yapmamız gerektiğini söyledim. Bundan daha ilkel ve de esaslı bir tepki olabilir mi? Ölüm haberine, ölüme, haberleri her dinleyişimizde duyduğumuz binlerce ölüye burun kıvırıyordum. Frank isterik olduğumu söylüyordu: Haklıydı. Her zamanki neşeli becerikliliğimden kesinlikle eser yoktu. Sürekli bana neler olduğunu soruyor, bir an önce kendimi toplamamda yarar olduğunu söylüyordu. Ağlıyordum ve kızgındım, çünkü çok derinden ve saçma bir şekilde, mantık çizgisinin çok ötesinde bir düzeyde annemi suçladığımı söyleyemiyordum. “Oğlunu donanmaya sokmak için uğraştın, didindin, torpil yaptın. Çünkü küçük bir kızken kardeşin donanmaya giriş sınavlarında başarısız olunca çok sıkıntı çektin, oysa sen rahatlıkla başarabilecektin - oğlun senin gömülmüş ve engellenmiş benliğindi ve bu nedenle donanmaya girmesi gerekiyordu. Savaşlarda gemiler batar. <span class="char-style-override-14">Ne bekliyordun?</span>” Önemli olan bu değildi. Düşmanıma dik dik, derin ve korkunç bir nefretle, muhtemelen şu şekilde anlatılabilecek bir ifadeyle bakıyordum: Eğer bir kadın, en büyük arzusuna –burada oğlunu donanmaya sokmak– ulaşmak için, bu tür engellere rağmen yıllarca uğraşmışsa ve sonunda başarmışsa, <span class="char-style-override-14">tabii ki</span> oğlunun gemisi batacaktı. Başka ne olabilirdi? Eğer Harry diğer bütün Rodezyalılarla birlikte Kuzey Afrika’ya gitseydi, intikam tanrıçası onu fark etmeyecekti.</p>

      <p class="paragraf-4">İşte bu dönemde, yıllarca tekrar tekrar gördüğüm rüyayı görmeye başladım. Tozlu, aşınmış bir yerdeydim. Zamanın çalkantılarının üst üste yığıldığı bir uçurumun veya vadinin kenarındaydım. Bu görüntüyü artık sık sık ekranda görüyoruz ama o zaman maden arayıcılarının hendeklerinde durunca görünüyordu, zira bu hendeklerde dünyanın tabakaları ortaya çıkıyordu. Oyuğun en dibinde, büyük bir kertenkeleye benzeyen bir şekil vardı - hayır durun, bu bir kertenkeleydi, eski bir dragondu, binlerce yıldır orada duruyordu. Ancak ölü değildi, çünkü tozlu gözleri boş boş bakıyordu, sonra bukalemun gibi yavaş yavaş bana doğru dönmeye başladı. Veya başka rüyalarda ileriye bakıyordu ve asırlar sonra gözlerini bir kere kırpıştırdı.</p>

      <p class="paragraf-4">Hiçbir kuşun altın gözü değildi, yırtıcı kuşgözü değildi, hızla saldırıyor, öldürüyor, sonra kalkıp gidiyordu. Geçenlerde Japon ve Çinli film yapımcıları tarafından yapılmış bir belgesel izledim. Eski İpek Yolu’nun üstündeki Çin çölünün bir bölümünde geçiyordu. Çin çölünün bir kısmında, kumların tarihi şehirleri örttüğü ya da rüzgârlar estikçe onları açığa çıkardığı yerlerde, genç bir kadının rüzgârın yırttığı ipek giysileri içindeki hâlâ güzel mumyasının ortaya çıkışını ve tekrar örtülüşünü anlatıyordu. İşte yaşlı kertenkelenin bir kere kırptığı gözünün gördüğü de böyle bir şey. Sonra kardeşimin, birkaç kişiyle birlikte denizden kurtarıldığı haberi geldi, gerçi askerlerin çoğu boğulmuştu. Harry sonradan bana, güvertenin altında, merdivende durduğunu ve askerlerin yanından geçip yukarı fırlayışını izlediğini anlattı. Bu sırada birisi, “Sen yukarı çıkmıyor musun Tayler?” diye sormuştu. Daha sonra batma hikâyesini annesiyle babasına mektupla anlatırken, bundan bahsetmemesi ilginçti. Bu bilgi bende kaldı. Hayat, birinin, “Sen yukarı çıkmıyor musun Tayler?” diye sorması kadar şanslı bir olaya bağlı. Böylece kardeşim gemi ters dönerken güverteye ulaşmış, yürüyerek denize inmiş ve yüzerek uzaklaşmıştı.</p>

      <p class="paragraf-4">Salisbury’den Cape Town’a yolculuk trenle beş gün sürdü. Şimdi de daha az sürdüğünü sanmıyorum. John’la birlikte iki yataklı yarım kompartımandaydık. Hiperaktif bir çocukla kutu gibi bir yerde kapalı kalmayı kimseye pek tavsiye etmiyorum. Tren kıtanın ortasından güneye doğru yavaş yavaş ilerledi, Karroo’dan, Cape’in dağlarının arasından geçerken şarkılar, çocuk tekerlemeleri söyledim, bildiğim bütün şiirleri okudum, hikâyeler uydurdum. Bu arada John, küçük bir maymun gibi sağa sola tutunarak sallandı, sarktı, tırmandı. Çok sıcaktı. John kendini dışarı atar korkusuyla pencereyi indiremiyordum. Koltukları, duvarları, yüzümüzü toz kaplamıştı. Elbisemde toz tabakası vardı, John’un küçük pantolonu ve gömleği kahverengi olmuştu. Ama yine kendi gibiydi, kızgın değildi, annesine kavuşmuştu, bu nedenle, neşeliydi, cana yakındı ve her şeyi merak ediyordu. İstasyonlarda durduğumuz zaman yine siyahi çocuklar tahta hayvanlar satıyor, kadınlar bir mango, portakal veya kayısı karşılığında birkaç pens kazanıyordu. Zaman geçti. Her saatin bitimi bir zaferdi. Öğleden sonraları John’u kollarımın arasında sıkıca kilitliyor, böylece biraz uyumaktan başka alternatifi kalmıyordu - ter ve tozla birbirimize yapışıyorduk. Geceleri yorgunluktan bitkin bir şekilde uyuyordu ve ben de onunla uyuyordum. Beş gün geçti, gerçekten geçti ve Seapoint’te ucuz bir otele yerleştim. Otelin önü boylu boyunca, güzel zamanlar ve tatiller için olduğunu göstermek amacıyla çiçeklerle süslenmişti. Ancak Cape Town şimdi denizcilerle ve savaşın bir cephesinden diğerine gitmekte olan askerlerle doluydu. Bir de sığınmacılarla.</p>

      <p class="paragraf-4">Otelde sadece savaş zamanında mümkün olabilecek bir insan karışımı vardı. Bazıları işgal edilen Singapur’dan kaçmışlardı. Benim masamda, Singapur düştüğü zaman, iki yeni doğmuş bebekle –ikizler– bir kayığa bindirilen ve onunla, yüzlerce kişiyi Cape Town’a getiren bir gemiye ulaşan, yolculuk süresince her an torpillenmeyi bekleyen bir kadın oturuyordu. Kocasının hayatta olup olmadığını bilmiyordu. Cape Town’daki İngiliz yetkililer ona biraz para verdi. Otelde kaldığım haftalar boyunca konuklar, hiçbir şeyleri olmayan sığınmacılar için para topladılar. Bebekli kadınlar ona bebek giysileri verdi, kadın konuklar bir sürü giysi bağışladı. Kendi türünün “güzel” kıyafetlerini giymek üzere doğmuş bu İngiliz kadının üzerinde, hepimizin giydiği havadar ve basit elbiseler vardı. Ama mavi gözleri, hafifçe çillenmiş yüzü, felakete ve aynadaki görüntüsüne aynı şekilde gülümsüyor, “bizim” Singapur’daki bütün silahları denize yöneltmemizin, kara tarafını savunmasız bırakıp Japonların kolaylıkla girmesine izin vermemizin ne kadar tuhaf olduğu yorumunu yapabiliyordu. Aynı şekilde, İngilizler, “biz”, <span class="char-style-override-14">Prince of Wales</span> ile <span class="char-style-override-14">Repulse</span> gemilerinin batmaz olduğunu açıklamıştık. <span class="char-style-override-14">Titanic</span> gibi. Buna rağmen, <span class="char-style-override-14">Titanic</span> buzul yüzünden, savaş gemileri de torpillerle birkaç dakika içinde batmışlardı. Bu olaylar askeri uzmanların yaptığı açıklamalara inanmamızı engellemiyordu. O haftalarda bu İngiliz kadın ve ben dost olduk ve birbirimizin yöntemlerini öğrendik. Sonra savaş bizi sonsuza dek ayırdı. Savaştan sonra ikizleriyle birlikte İngiltere’ye gitti ve sağ salim olan kocasıyla buluştu.</p>

      <p class="paragraf-4">Frank, Cape Town’dayken bari bir doğum kontrol kliniğine gitmemi ve son tavsiyeleri almamı söylemişti. Her durumda, yoksul taşra kenti Salisbury’den daha iyi olurdu. Yanlış. Klinikte yakışıklı bir genç doktor, eldivenli işaretparmağıyla mahrem yerlerimi yokladı ve derin derin içini çekti. Kibarca sordum, “Her şey yolunda mı?” ve o anı sona erdirdim. Kadınlarda bulunan anahtarlama sistemi kadar olağanüstü hiçbir şey yoktur. Bu ateşli bir durum değildi, ama onunla gece yarısında bir kumsalda olsaydım, şeker gibi eriyebilirdim. Bunu yazarken, bu olayın cinsel taciz olarak tanımlanabileceğini fark ediyorum. Doktorun muhtemelen beş saniyelik suistimali tıp mesleğinden ihraç edilmesine neden olurken, benim onun hayatının mahvolduğuna sevinmem beklenebilirdi.</p>

      <p class="paragraf-4">Otelde, sırf bu klinik için Windhoek’ten Cape Town’a gelmiş olan genç bir kadın kalıyordu. 21 yaşındaydı ve zaten üç küçük çocuğu vardı. Kocası demiryolu işçisiydi ve maaşı düşüktü. Kesinlikle başka çocuk sahibi olmamaları gerekiyordu. Kadın, açık bıraktığı cansız saçları, zayıf, kaygılı vücudu, savunmacı, esprili, çekingen tavrıyla Ivy’ye benziyordu. Aslında bu kız ve kocası, en küçüğü daha bebek olan üç küçük çocukla çok güzel başa çıkıyordu - bu ucuz otelde hiç kolay değildi bu. Birbirlerine tapıyorlardı. Kocasının büyük, çok zayıf eli sürekli olarak ona uzanıp saçlarını veya omuzunu okşuyordu. Kız ona baktığı zaman sevgiyle gülümsemeden yapamıyordu. Bu ikisi ve bebekleri, ben ve John sık sık onların odasına gidiyorduk. John bu yeni arkadaşlara bayılmıştı - ama bebeğe değil, o bir tehditti. Kız ipeksi toz tabakasının içinden yeni diyaframını çıkardı ve “Şuna bak, bir bak lütfen, ben bunu kullanamam.” “Ama tatlım, kullanmak zorundayız.” “Lanet olsun, aşkım, yani benim kullanmam gerekiyor.” “Ama kondom kullandığım zaman hamile kalıyorsun işte.” “<span class="char-style-override-14">Kullandığın</span> zaman, demek istiyorsun.” Kahkahalarla birbirlerinin kollarına atıldılar. Yalnızca garip bir heves olarak görmeme rağmen doktorumun uyarısı sonunda anlam kazanmıştı. “Çekmecede bırakacaksan, benim sana diyafram yazmamın hiçbir manası yok.”</p>

      <p class="paragraf-4">Kız, Windhoek’e, evine dönmeden hamile kaldı.</p>

      <p class="paragraf-4">Akşamları annelerden biri, bütün uyuyan çocuklara göz kulak olmaya gönüllü oluyor, geri kalanımız deniz kenarında bir kafeye içki içmeye gidiyorduk. Ama ben artık hemen hemen hiç içmiyordum. Burada içki Rodezya’da olduğu kadar kaçınılmaz görünmüyordu. Ayrıca burada şarap kültürü vardı. Dahası, çok meraklıydım. Singapur’dan gelen arkadaşım, Windhoek’li çiftle oturuyordu. İngiliz kadınla, trenlerin melankolik feryatlarıyla büyük dünyadan haberdar olan rüzgârın kuruttuğu, güneşin kavurduğu tozlu küçük kasabadan gelen kız birbirlerine iyi niyetli, ama anlamsız sorular soruyorlardı. Çaresizlikten gülüyorlardı ve sonunda pes ettiler. Siz, “Demiryolu hattının yanında bir kulübede yaşıyoruz ve çoğu zaman para konusunda çok endişeleniyoruz. Evimizdeki her şey tozla kaplı ve sinekler beni delirtiyor,” diyebilirsiniz, ancak ıslak çimlerin içinde rahat rahat oturulan bir ülkeden gelen bir kadının bunu anlaması çok zordur. “Kocanla okulda mı tanıştın?” “Evet, kocamla yaz okulunda tanıştım.” “İngiltere’de yazın okula gidiliyor mu?” “Hayır, hayır, müzik yaz okulu. Mozart ve Handel.” “Gitmek zorunda olmadığım zaman okula gittiğimi asla göremezsin.” İngiliz kadın, on ay arayla doğan üç minik çocuğu da anlamıyordu. Ben ona Güney Afrikalı kızın diyaframı beceremediğini söyleyince, “Ama bu çok saçma,” dedi. Sonra savaştan önce hayal bile edemeyeceği bir kültürle kuşkuya düşerek, “Ama öyle - öyle değil mi?” dedi.</p>

      <p class="paragraf-4">Bir gece Güney Afrikalı kız bebeklere göz kulak olurken, ben kocasıyla kumsala gittim. Adam hemen benimle sevişmeye çalıştı. Çok şaşırdım. Karısına âşıktı, öyle değil miydi? “Lanet olsun, dostum, hep aynı şeyden sıkılıyorsun,” dedi. Ben, “Ama ben sana âşık değilim,” dedim. “Yok canım! Haydi ama!” Adam incindi ve ondan sonra yüzüme bile bakamadı, baktığında da ciddi bir kırgınlık ifadesi oluyordu. Bunun ne kadar özlü bir kadın-erkek çatışması olduğundan haberim bile yoktu.</p>

      <p class="paragraf-4">Cape Town’da bir erkeğin hayalini kuruyordum ama yalnızca bu şehirde bulunduğunu bildiğim bohem hayatını simgeleyen birinin. Ressamlar, şairler, her türlü sanatçı, şarap ve Özgür Aşkla dolu Latin mahallesinde yaşıyordu. Fakat Seapoint’te küçük bir çocukla bu zevkleri yaşayamazdım. Bir gece otelden ve karmaşık karşılıklı bebek bakıcılığı sisteminden kaçabilsem bile nereye giderdim? Ayrıca, çok yorgundum. John yine cana yakın olmuştu ama bütün gün sağa sola koşuyor ve tırmanıyordu, ben de peşinden.</p>

      <p class="paragraf-4">“Yukarı çıkmıyor musun, Tayler?” sorusunu düşünürken bir sabahı hatırlıyorum. John’la birlikte kumsala gitmiştim. Büyük deniz coşmuştu, dalgalar zirveye çıkıyor, sonra patlıyor, tekrar yükseliyor ve patlıyordu. Bu arada sert rüzgâr kumları ve sıçrayan soğuk suyu bacaklarıma savuruyordu. John zıplayıp duruyor, denizin sallanması ve sesi karşısında zevkle bağırıyordu. John debelendi ve yaramaz bir kukla gibi, elimdeki boş koşum takımının kayışından kurtuldu ve dalgaların patır patır patladığı, sonra geri çekilirken kumsalı denize sürüklermiş gibi kum yığınlarını beraberinde götürdüğü, sonra bütün karmaşanın, kumların, suyun, sıçrayan su damlalarının tekrar savrulduğu yerin hemen ötesinde koşmaya başladı... Dalgalardan biri John’u yakalayacak olsa her şey biterdi. O denizde hiç kimse yüzemezdi, John açığa sürüklenirdi. Onun peşinden koşuyor, bağırıyordum, ancak suyun gürültüsü benim sesimi bastırıyordu. John orada, üflenmiş köpük gibi hızla koşuyordu ve dalgaların her kırılışında onu bir daha görmeyeceğimi düşünüyordum. Koştum, koştum, koştum ancak John bir yaşına bastığından beri onun hızına yetişemiyordum. Sonra, kumsalın diğer ucunda bir adam olduğunu gördüm. Adam gördü ve John’un kollarına atılacağı bir noktada durdu. Adam John’u yakaladı, kaldırdı ve onu bana getirdi. Küçük çocuğun yanı sıra beni de kaldırmak zorunda kaldı. Şaşkınlıktan midem bulanıyordu. Gemisinden bir gün izin almış bir askerdi. Bana çocuğu uzattı ve “Vay canına, ucuz kurtuldu,” dedi. Gülümsemesi, özlemini çektiğim romantik maceranın burada olabileceğini söylüyordu ancak iki yaşında bir çocuk romantizme yardımcı olmuyordu.</p>

      <p class="paragraf-4">Sahile yaptığımız bu yolculuğun en önemli etkinliği Umtali’deki yaşlı adamın sözleri kadar etkili bir karşılaşmaydı. Bir öğle yemeğinde masamızda - tehlikeli bir şekilde temel besin kaynağımız olan körili koyun eti ve kabak yerken, yanımızda ikizlerin annesinin bir kuzeni vardı. Zayıf, solgun ve otuzlu yaşlarında olan bu kadın, krem rengi keten takım giymiş ve alçakgönüllülükle gerçek olduklarında ısrar eden inciler takmıştı. Tabağındaki karışık yemeklere söylenirken, sık sık açık pembe rujunu tazeliyordu. Bu arada bana ofisinde bir iş teklif etti. Savaş yüzünden Güney Afrika’da mahsur kalmıştı ve kocası orduda olup –bildiği kadarıyla– doğuya, galiba Hindistan’a gidiyordu. Ama dikkatsiz konuşmalar hayatlara mal oluyordu. Burada iyi ırk ilişkileri oluşturarak yeteneklerini kullanıyordu. Hıristiyan Kilisesinde bu göreve adanmış bölümün üyesiydi. Güney Rodezya’dan geldiğimi duyunca o ülkeyi kötülemeye başladı. “Bak, çok gençsin ve ben çok yaşlıyım,” gibi veciz sözler söylendiğini bildirmek yeterli olabilirdi ama hayır. “Bütün siyahi insanların topraklarını çalıp, sonra da onları kalkındırmak ve uygarlaştırmaktan bahseden insanlar hakkında ne söylenebilir? Yüz bin beyaz insanın, bir milyon zenciyi hizmetçi ve ucuz işçi olarak kullandığı, onlara eğitim ve öğretim vermeyi reddettiği ve bunların hepsinin Hıristiyanlık adına yapıldığı bir ülke nasıl tarif edilebilir?” Ancak bunların bu kadar acı vermesinin nedeni, kendilerinden çok memnun olmalarıydı. “Acaba neden bu kadar kibirliler?”</p>

      <p class="paragraf-4">Konuşma bu minvalde devam ederken ben de bir-iki lokma yiyebilsin diye John’u iskemlesinde tutmaya çalışıyordum. Bu arada kuzeni de ikizlerini bir kaşık ona bir kaşık buna mama vererek doyururken, “Bana Singapur’u hatırlatıyor. Düşüş öncesi kibir,” diyordu.</p>

      <p class="paragraf-4"><span>Tabii anavatanımla ilgili bu görüş benim için sürpriz olamazdı. Bilakis sürpriz değil, uzun zamandır saklanan keyifli bir gerçekti. Tanıdığım hiç kimse bu kadar basit ve belirgin bir şeyi söyleyebilecek durumda değildi. Bu gerçekten bir aydınlanmaydı ve her şeyin ötesinde, onun nefreti yüzünden ben sıkıntı çektim. Yıllardır annemle babam “bu ikinci sınıf küçük ülkeden” bahsediyorlardı ama onlarınki bu kadınınki kadar üzmemişti beni, ya da şu diğer adam kadar: Güney Afrika hükümetinden biriydi, savaş onu bir nedenden bu derme çatma otel-pansiyona atmıştı: “Yaa, demek kuzeydeki akıllı, küçük komşumuzdansın?” (Milliyetçiler 1949 yılına kadar iktidara gelmediler, Güney Afrika’da hâlâ İngiliz “teması” hâkimdi ve Güney Rodezya’nın, 1924 yılında, kendi kendini yönetmeyi tercih ederek, Güney Afrika’nın eyaleti olmayı reddetmesi unutulmamıştı.)</span></p>

      <p class="paragraf-4">Kardeşim, savaşın geri kalanını Akdeniz’de savaşarak geçireceği <span class="char-style-override-14">Aurora</span>’ya katılmaya giderken birkaç günlüğüne Cape Town’a geldi. Otelin verandasına oturup hayranlıkla John’u ve beni seyrederken, ben de yakışıklı donanma subayını izledim. Yıllardır hemen hemen hiç görüşmemiştik ve birbirimizi tanımıyorduk. <span class="char-style-override-14">Repulse</span>’da batma konusu açılınca konuşmak istemediğini belirtti ve bunun yıllarca onun için ne anlama geldiğini öğrenemedim. Orada oturup, ender görüşen kız ve erkek kardeşlerin yaptığı gibi biraz flört ettik. Ayrıca, otelde kalan ve her zamankinden çok daha sık aralıklarla bebek arabalarını iterek yanımızdan geçen genç kadınların da yararınaydı.</p>

      <p class="paragraf-4">Evliliğim bitmişti, ama bunu bilmiyordum.</p>

      <p class="paragraf-4">Güney Afrika’nın görkeminin arasından geri dönmeye çalıştığımız beş gün boyunca John’u eğlendirdim ve eve dönünce nasıl... Peki, ne yapacaktım? İngiliz kadın, organizasyonu Salisbury’de ofis kurduğu zaman, benim orada onlar için çalışmamı beklediğini söylemişti. Kilise bana göre değildi, ancak yerlilere eğitim sadece misyonlarda ve kiliselerde veriliyordu.</p>

      <p class="paragraf-4">Uyanık olduğu her anı sevgi dolu bakıcı annesinin kollarında geçiren ve karşılaştırınca beni yetersiz bulacak olan küçük kıza döndüm. Frank’e “bir şeyler yapmak” istediğimi söyledim ve o da kabul etti. Kadının yeri evidir görüşü, onun kendini adadığı “ilerici” düşünceye uymuyordu. Dadı olarak siyahi bir kız tuttuk. Basit bir şey olacağını düşünürdünüz. Ancak iki küçük odamızda zaten üç tane erkek vardı. O dönemde kızın onlarla aynı mekânı paylaşması normal sayılırdı ama biz rahatsız olduk. Ona, dışarı çıktığımız zaman –ki neredeyse her gece çıkıyorduk– John’la aynı odada kalmasını önerdik - Jean bizim odamızdaydı. Bu formül ona, polise veya ilgili diğer herkese arkadaki kia’da –tuğla odalarda– yaşadığını söyleme imkânı veriyor, istediği takdirde gerçekten de orada kalma olanağı sağlıyor, ama evde bir yatak seçeneği sunuyordu. O zamana kadar böyle bir şey duyulmamıştı. Skandal. Şok. Dehşet. Komşular, “neler olup bittiğini” duyduklarını bildirdiler. Yan komşumuz olan kadın, siyahi bir kadının gerçekten evin içinde yatıp yatmadığını sorguladıktan sonra, soğuk bir ifadeyle, “Ne kadar da bohemsin canım, öyle değil mi? Sizden yararlanacak,” dedi. Annem şaşırdı, endişelendi ve itiraz etmek için Frank’in ofisine gitti. Frank her zamanki gibi sakin ve nazik davrandı ama annemin neden beni çileden çıkardığını, neden annem gidince hemen yattığımı veya annem aşçıya kabalık etmek, uşağa hakaret etmek ve piccanin’e bebeğe dokunmaya cüret etmemesini söylemek üzere hışımla eve girdiği zaman çaresiz bir öfkeyle ağladığımı anlamıyordu.</p>

      <p class="paragraf-4">Yıllar sonra bir terapist, anneme hiçbir zaman ne düşündüğümü söylemememin, hiç alevlenme, bağırma, çağırma, karşı koyma veya tartışma olmamasının toyluk işareti olduğunu kabul etmemi istedi. Ancak bunlar olsaydı annem yıkılır, darmadağın olurdu. Annemle babamın birbirlerine yüksek sesle konuştuklarını veya kötü bir şey söylediklerini hiç hatırlamıyorum. Bu onların tarzı değildi. Anneme acımaktan elim ayağım tutmuyordu, arada kalmaktan kıpırdayamıyordum ve hep acımasız bir kibarlıkla davranıyordum, ki bu bağırıp çağırmaktan çok daha kötüydü. Ayrıca ne diye bağıracaktım? Sadece tek bir cümle, <span class="char-style-override-14">Tanrı aşkına beni rahat bırak</span>! diyebilirdim.</p>

      <p class="paragraf-4">“Kendi hayatımı yaşamaya” niyetlenebilirdim. Şimdi bu formülü çocukça buluyorum, ama o dönemde bunu ertelemem gerekiyordu çünkü evimiz insanlarla doluydu. Yemek odasındaki masa uzatılmıştı ve adeta devamlı yemek yeniyormuş gibiydi. Hiç durmadan yemek yapıyordum, yardıma ihtiyacı olan aşçıdan azar işitmiyordum. Kendi kendime espri yapıyordum –zira başka hiç kimse bu noktayı göremezdi– Rus ailesine benzemeye başlamıştık. Muhtemelen Yasnaya Polyana’da yaşayan genç ve evli bir çift, çocukları, köleleri, kayınvalide ve kayınpeder çocuklarıyla birlikte, o gün için kocası ve çocuklarıyla birlikte taşradan gelen görümce ve Frank’in ofisten veya Kulüp’ten arkadaşları.</p>

      <p class="paragraf-4">“Bence kasap faturası biraz yüksek, öyle değil mi?”</p>

      <p class="paragraf-4">“İçki faturası da öyle.”</p>

      <p class="paragraf-4">Frank’e Cape şarabı içmemizi önermiştim ama rahatsız olmuştu. Şarap o zaman “züppelik” - gösteriş sayılıyordu.</p>

      <p class="paragraf-4">Frank’in kız kardeşi Mary, balad kadar basit bir hikâyenin romantik kahramanı gibi aklımdan hiç çıkmıyor. İnce, zarif bir kadındı. Geniş alnının ortasından ayırdığı bal rengi saçlarını ensesinde topluyordu. Kocaman gri gözleri, şahane bir gülümsemesi ve gamzeleri vardı. Bu güzel kızı ziyarete gelen bir Lord görmüş ve o anda âşık olmuştu. Mary de sonunda ve tutkuyla ona vurulmuştu. Onunla evlenip İngiltere’ye yerleşeceğini düşünmek için birçok nedeni vardı. Ancak Lord fikrini değiştirmiş ve Mary’nin kalbi kırılmıştı: Kalpler kırılır. Mary üzüntüden, hemen, onun güzelliğinin yanında çirkin kalan bir adamla –ama çoğu erkek öyle görünürdü– kaba, kalitesiz, iyi niyetli bir çiftlik yardımcısıyla evlendi - adam sonra çiftçi oldu. Karısını, kendisinden çok üstün olan bu meleği, yarı hayranlık, yarı öfkeyle izlerdi. Mary’nin bedeninin her molekülü duyarlı, narin, kibar, zarif, farklıydı. Adam aşçının gömleğinden içeri maytap atmayı veya yemek için değil, eğlence için kuş veya hayvan vurmayı komik buluyordu. Çünkü karısı onun böyle şeyler yapmasından veya hizmetçinin yakında temizlik yapacağı odada açıkta para bırakıp, sonra bir çatlaktan adamın paraları çalıp çalmama konusunda kararsız kalarak kıvranmasını izleyip, çalarsa içeri dalıp polis çağırmakla tehdit etmesinden, sonra kahkahalarla gülüp, “Seni yakaladım, karaböcek,” demesinden nefret ediyordu. Mary ne kadar sıkıntı çektiğini hiç belli etmiyordu, son derece sabırlıydı ve espriliydi. Bu kıllı adamı koca olarak almasının nedeninin, o kadar sırılsıklam âşık olduğu için kendini cezalandırmak amacını taşıdığına inanıyorduk. Bizi ziyarete geldiği zaman kitaplarıma bakar, bir sayfa çevirir ve içini çekerek, “Hayat yeterince hüzünlü, neden bir de böyle üzücü kitaplar okuyorsun?” diye sorardı. Acemi hikâyeler ve roman bölümleri yazdığım zaman, hayat hakkında dehşet verici görüşlere sahip olduğumdan yakınır ve sonra yalnızlık çektiği çiftliğinin umutsuz yoksulluğuna, minicik evine, kocası olacak o hödük adama ve güzellikle, zarif yaşam tarzıyla yetiştirmeye çalıştığı iki küçük çocuğuna dönerdi.</p>

      <p class="paragraf-4">Frank’in annesi gelir, bir iki gün kalır ve telaşla giderdi. Ona “Mater” veya “Wizzy” denirdi. Yoksul kalmıştı, iki oğlu az miktarda para veriyordu ve bütün ülkeyi gezerek ve gittiği yerlerde briç oynayarak vakit geçiriyordu. Kısa boylu, şişman, sevimli bir kadındı ve bize “müdahale” etmiyordu çünkü ilgilenmiyordu. Eski günlerde bazen paralı, bazen parasız bir halde yaşadığı istikrarsız, zor bir hayattan sonra fazlasıyla bıkmıştı. Şimdi düşününce bana göre, Fisher Nine gibi, kaybedilmiş bir fırsattı. Onun çok yaklaşmasına izin vermekten korkuyordum: Bir tane anne yeterliydi.</p>

      <p class="paragraf-4">Hemen hemen o sıralarda Dolly Van der Byl eve taşındı. “Neden ona bir oda kiralamıyoruz, bu savaş devam ederken oda bulunmuyor, tatlı bir çocuk, haksızlık bu,” dedi Frank.</p>

      <p class="paragraf-4">Dolly boş bir odaya taşındı, bazen bizimle yemek yiyor ama çoğunlukta evde olmuyordu. Yıllarca Spor Kulübü’ndeki kızlardan biri olmuştu, kentteki herkesi tanıyordu, her türlü sporu yapıyordu, kalenderdi, cana yakındı, yardımseverdi, arkadaşların ve bizim çocuklarımıza bakıyordu, Kızıl Haç’ta çalışıyordu. Sabahın erken saatlerinde üçümüz arka verandada son çaylarımızı içerken, Dolly ütü masasının başında o günkü elbisesini ütülerdi. Frank’le Dolly sık sık birbirlerine ofisten haberler verirlerdi - artık aynı bölümde çalışmıyorlardı. Çocuklar ortalıktaysa Dolly teyze rolüne bürünür, sevimli davranırdı, sürekli olarak hayretle bağırarak çantasından sürpriz hediyeler çıkarırdı. Genellikle çocuk sahibi olamayacak kadar yaşlandığını sorun etmediği - zaten çocukları olan bir erkekle beraber olmayı sorun etmeyeceği yolunda espriler yapardı. Frank’le Dolly sık sık birlikte bisiklete binerek ofislerine giderlerdi. Dolly, gece gündüz, her saatte, her yere, şehrin her tarafına bisikletle gidiyordu.</p>

      <p class="paragraf-4">Sonradan insanlar Dolly’yi kıskansaydım haklı olacağımı ileri sürdüler ama en ikiyüzlü anımda bile bu gerekçeyi kullanmak istemedim. Bir kere, Frank’i hiçbir zaman kıskanmamıştım. Karısı asla kıskanç olmayan bir adam incinmekte haklı olabilir ama sadece belirli türde bir evlilikte. Bu canlı, dostça evlilikte kıskançlığa yer yoktu. Daha doğrusu, öyle bir evlilik olmuştu. Frank artık olay çıkartıyor, surat asıyordu ve muhtemelen, ben de olay çıkarsam mutlu olacaktı. Duygusal halimizdeki bu değişiklik kafamı karıştırıyordu. Aniden beni flört etmekle suçlamaya başladı. Oysa ben her zamanki gibi davranıyordum ve ona haksızlık ettiğini söyledim. Genç kadın buruk bir şekilde merak etti, “O halde benimle neden evlendin?” Kişiliğimi, yaradılışımı eleştiriyordu. Ben hep açık, dobra, rahatsızlık vermenin yanı sıra kabalık derecesinde dürüst olmuştum. Bu doğal halimdi. Tarzım böyleydi, herkesle hemen samimi oluyordum, modern yeteneklere sahiptim. Herkese yüzde yüz açıksözlü davranmadığınız zaman, dürüstlüğe, arkadaşlığa hakaret etmiş oluyordunuz. Ama bunu flört etmek olarak nitelendirmek? Ben <span class="char-style-override-14">mantıklı</span> olmaya devam ettim. Sürekli eleştirilerinin baskısı altında, kendi kendime, Kulüp’teki kızlarla ve kadınlarla arkadaşlığının, yıllardır arabaların arka koltuklarında öpüşmelerinden ve başka şeyler yapmalarından kaynaklandığını söyleyerek misilleme yapacağımı söylüyordum. Ancak bunu düşünmek bile saçma geliyordu. Ama saçma suçlamalarda bulunmak Frank’e neden saçma gelmiyordu? Saçmalık: Giderek daha fazla batıyordum. Dolly’ye gelince, Frank’le saatlerce oturup konuştuğu zaman, kendimi dışlanmış ve buz gibi hissediyordum, ama birbirlerini neredeyse 20 yıldır tanıyorlardı.</p>

      <p class="paragraf-4">Evimize sık sık gelen diğer kadın, Frank’in erkek kardeşinin karısı Dora’ydı. George, Rhodes bursu kazanmıştı, Birinci Dünya Savaşı pilotuydu, sonra Nijerya’da koloni ofisi yöneticisi olmuştu. Frank’in daha sofistike bir versiyonuydu. Dora’yla George anlaşamıyordu. Dora, “Anlarsın ya,” diye konuşurdu ağır ağır, “Gerçekten geçinemiyoruz.” İri yapılı, esmer, güleç, güzel bir kadındı ve koruyucu bir dişiliği vardı. Eskiden çok güzelmiş: Yakışıklı üniformalı George’la dantele bürünmüş gelinliği içindeki karısının resimleri vardı. İnsanların uygun olmayan eşlerini boşayamadığı dönemleri düşününce Dora’yı hatırlıyorum. Hoşnut olmadığı evliliğini şu şekilde idare ediyordu: Beyaz çocukların, Nijerya’nın korkunç ikliminde yaşaması kesinlikle imkânsızdı ve bu nedenle, Dora İngiltere’de kalıyordu. George izinli olarak geldiği zaman Dora başka bir ülkede, hatta kıtada akrabalarının veya arkadaşlarının yanında kalıyordu. Hemen hiç birlikte olmuyorlardı. Dora’nın George’a yönelik eleştirileri, aşağılayıcı mırıltılar halindeydi. George onu açıkça ve şiddetle eleştirirken, Dora suçlulukla ona ve bize gülümsüyor, kedisi ve çocuklar gerçekten onunla birlikte yaşarsa George’un bundan pek hoşlanmayacağı yorumunu yapıyordu. “George kız arkadaşlarını seviyor... Çocukları <span class="char-style-override-14">gerçekten</span> sevdiğini sanmıyorum... Aslında benden de pek hoşlanmıyor.” Bunu söylerken, sanki, dans etmeyi veya tenisi sevdiğini söylermiş gibi, esprili bir şekilde suratını ekşitip, dudağını ısırıyor, George’u sinirden deli ediyordu. George onun aptal olduğunu düşünüyordu.</p>

      <p class="paragraf-4">Eskiden gizlice güzel Mary ile çiftlik yardımcısı kocasını, içini çeken Dora ile mantıklı kocasını düşünür ve her zamanki gibi, birbirlerini perişan etmeleri kaçınılmaz olan insanların kendilerini nasıl olup da aynı yatakta, ya da en azından aynı yatak odasında bulduklarını merak ederdim. Henüz Frank’le benim evliliğimi bu kategoriye sokmuyordum. Onlarla karşılaştırıldığımızda biz oldukça uyumluyduk.</p>

      <p class="paragraf-4">George çok içiyor ama belli etmiyordu. “İçkiyi kaldırıyor.” Daha büyük bir iltifat olamazdı. George Salisbury’deyken her zamankinden daha çok içiyorduk. Galiba her gece dans da ediyorduk. Gösteri baloları, Spor Kulübü baloları ve otellerde danslar. İki kardeş de, “Dünyaya bir kere geliniyor,” demeyi seviyorlardı.</p>

      <p class="paragraf-4">Hemen hemen bu dönemde John, Jean ve ben hepimiz çok kötü bir şekilde boğmaca olduk. Çocuklar çiftliğe gitti ve annem onlara baktı. Ben de, Dora’nın çocuklarına bulaştırmamak için boş odaya geçtim. İyileşen çocukları almak üzere arabayla çiftliğe gittiğim zaman babamı, birçok hastalığı yüzünden hayalet gibi ve bir deri bir kemik buldum. İki küçük güzel çocuğun kedilerle ve köpeklerle oynayışını izleyip, “Evet, siz de aynen böyleydiniz, o kadar tatlıydınız ki. Şimdi bak ne hale geldiniz. Değmiyor,” dedi.</p>

      <p class="paragraf-4">“Yapma,” dedi annem, kesinlikle birçok konuda onunla aynı fikirde olmasına rağmen. “Abartıyorsun.”</p>

      <p class="paragraf-4">“Yo, hayır, abartmıyorum,” dedi babam tahta bacağını, birine onunla vurmak istermiş gibi sallayarak. Ama aslında bacak parçası çorabının içinde pişen ve kaşınan büzüşmüş bacağını rahatlatmaya çalışıyordu. “Nesi abartılı? Bahse girerim, birçok insana sorsan, çocuk sahibi olmanın, onlar için o kadar uğraşmanın, kaygılanmanın değmediğini söyleyecektir. Sonunda bütün çocuklar ikinci sınıf insanlar haline geldi.”</p>

      <p class="paragraf-4">Annemle babam çiftliği satmaya çalışıyorlardı. Oldukça yakın bir zamanda, çiftliği tekrar ziyaret ettiğimde, artık çocukluğumun fantastik gözleriyle bakmadığım için, ne kadar küçük olduğunu fark ettim. Burada iyi durumda olmaları mümkün değildi. Sorun şuydu, bunu onlar nasıl görememişlerdi?</p>

      <p class="arabaslik-sol para-style-override-17"><span>13</span></p>

      <p class="paragraf-4">Şimdi sokakta Dorothy Schwartz’la, uzun zaman önce (aslında dört yıl olmuştu) benim uygun bir eleman olacağımı düşünen, “ilericiler” grubunun o muhalif üyesiyle karşılaştım. Orada, cakaranda ağaçlarının altında duruyordu, kolunun altında kitaplar vardı, hiç değişmemişti, hâlâ o esmer, ufak tefek kızdı, akıllı bakireydi. Ben Tigger’ın esprili tarzıyla hayatımdan, “Beyaz Uygarlığından”, kadınların çay partilerinden ne kadar nefret ettiğimi anlatıp dururken, beni sakin sakin dinliyordu. Bir kadın gönül rahatlığıyla kocasının ne kadar korkunç bir gerici olduğunu söyleyebilirdi ama zalim olduğunu söyleyemezdi. Dorothy bana bir toplantıya gelmem gerektiğini düşündüğünü söyledi. Onun arkadaşları hakkındaki görüşlerimi söyleyemeden, bana o aptal sosyal demokratları kastetmediğini belirtti. Gerçek devrimcilerden oluşan bir grup vardı ve artık benimle tanışma zamanının geldiğini düşünüyorlardı.</p>

      <p class="paragraf-4">Bu tür bir iltifata karşı koymak zordur.</p>

      <p class="paragraf-4">Herkesin, ne kadar belirgin bir gizlilik içinde olursa olsun, her türlü insan ve grup tarafından incelenmesini, ihtimal ve performans açısından değerlendirilmesini asla hafife almamak gerekir. Bu ifade, kendini önemseme, hatta paranoya gibi görünse de, bunu tekrar tekrar gördüğümü söyleyebilirim. İzleyenler her zaman iyi niyetli olmayabilir, zararlı dahi olabilir.</p>

      <p class="paragraf-4">Dorothy’yle Meikles Salonu’nda bira içmek amacıyla, Grand Otel’de, kentin yoksul semtlerindeki çay salonlarında buluşmaya başladım, yanımızda hep başkaları da vardı. Bunları şimdi net olarak hatırlayamıyorum - çoğunlukla Hava Kuvvetleri’nden ve Avrupa’dan gelen sığınmacılardı. Şimdi parçası olduğum şeyin bana yorumlanması gerekiyordu. Eski Sol Kitap Kulübü’ndekiler, “tarihin gerisinde kalmış” ve gerici oldukları söylenmişti. Hükümetlerin ve gazetelerin Sovyetler Birliği hakkında söylediği yalanlar da, Stalingrad’daki Rus savunmasının görkemiyle ortaya çıkarılmıştı. Yeni durum, kaynaklarımızın ve en önemlisi, olası kadroların tarafsız bir şekilde değerlendirilmesini gerektiriyordu.</p>

      <p class="paragraf-4">Kendimden geçmiştim. Beni ne olduğunu hatırlamadığım bir organizasyonun sekreteri yapmışlardı. Frank huzursuzdu çünkü bir devlet memuru olarak hükümet karşıtlarıyla temas halinde olmayı göze alamıyordu ve yeni hayatım onu içermiyordu.</p>

      <p class="paragraf-4">Ben bir komünist olmuştum. Bu basit cümle, belirli bir yaşın üstündeki veya belirli bir deneyime sahip herkes tarafından kolaylıkla anlaşılacaktır. Ama eski bir komünist, anlamaya çalışan bir gençten, “Tamam, ilericiydiniz, ama neden komünizm? Neden <span class="char-style-override-14">organize</span> radikalizm?” sorusunu duyabilirdi. Ben ve benim gibiler böyle bir soru karşısında sadece şaşırıyoruz. Zamanın dönüşleri ender olarak bu kadar hızlı ve bu kadar bütünsel bir şekilde görüşleri yeniden şekillendirebilir. Hepsinin ötesinde, bunun ardında, insanların, masalarında yan yana duran yarım düzine parti programı inceledikten sonra komünist olduğu varsayımı yatmaktadır. “İşçi Partisi’ne mi katılsam?” “Hayır, galiba Huggins’in Birlik Partisi...” “Diğer taraftan...” İnsanlar kendi hükümetlerine karşı duydukları alaycılık yüzünden komünist olur - birincisi bu. Bir komüniste âşık oldukları için olabilirler - Gottfried Lessing’in yaptığı gibi. Bir parti mitingine götürülüp, oradaki kitle duygusundan etkilendikleri için olabilir. Parti toplantısına götürülüp, oradaki komplo atmosferini cazip buldukları için, partinin idealizmi yüzünden, kahramanlık veya sıkıntı istedikleri için olabilir. Benim durumumda, hayatımda ilk defa, her şey okuyan ve okumayı olağanüstü bulan ve yüksek sesle söylemeye cüret edemediğim Yerli Sorunu’nun onların arasında sıradan bir düşünce olduğu bir grup insanla tanışıyordum (orada burada tek bir birey değil). Dönemin ruhu nedeniyle, <span class="char-style-override-14">Zeitgeist</span> yüzünden komünist olmuştum.</p>

      <p class="paragraf-4">Turgenyev’in <span class="char-style-override-14">Babalar ve Oğulları</span> kitabında, bir sahnede başkahraman Bazarov (sonradan komünist, hatta terörist olan psikolojik türden) bir öğrenci arkadaşını geçmişi ziyarete götürüyor. O felaketten, Fransız İhtilali’nden ve aydınlanmış fikirlerden hayatta kalan iki yaşlı insan kılığında gidiyorlar. Küçük kuşlar gibi cıvıldıyor ve yeni gençleri şaşırtıyorlar. Hiç kuşkum yoktu ki ben ve komünizmin benzer söylemleri de yakında, torunlarım ve torunlarımın çocukları yaşında insanlar tarafından yeniden gündeme getirilecek ve hoşgörülü bir inanmazlıkla birbirlerine gülümseyip uzaklaşırken onları izleyeceğim. “İnanılmaz, ne kadar saçma fikirleri varmış...”</p>

      <p class="paragraf-4"><span>Ayrıca iki küçük çocuk annesi ne yapıyordu? Becerikli davranıyordu. O evden çıkıp gidene kadar, evi idare etti, hizmetçileri denetledi, dans etmeye ve içki içmeye gitti, bebekleri, bebek arabasının iki ucunda, caddelerde ağaçların altında yürüyüşlere çıkardı - söylemeye gerek yok, John itiraz ediyordu. Çocuklara, kendisine ve Frank’e kıyafetler dikmeye devam etti. Yemek pişirdi. Bütün sabahı Dora ve Mary’yle dostane sohbetler yaparak geçirebilirdi ama bütün bu zaman zarfında aklı, ait olduğu ve</span> <span class="char-style-override-14">hakkı olan</span> <span>o diğer dünyadaydı.</span></p>

      <p class="paragraf-4">Bir sahne: Yeşil keten şort, kareli gömlek giymiş genç bir kadın, bir sevgilinin okşadığı anki kadar bilincinde olduğu uzun yanık bacaklarıyla bisikletin pedallarını çeviriyor. Kendi cazibesi, öğrendikleri nedeniyle çok sevinçli, çünkü yeni bilgilerle ve fikirlerle patlama aşamasında. Ön gidonun önünde brandadan küçük bir koltuk var ve içinde, galiba 15 aylık bebek Jean oturuyor. John o koltukta oturduğu zaman, annesi kadar coşkulu oluyor zira harekete, heyecana zorluklara bayılıyor. Ancak bebek Jean, ağabeyi gibi olmak istese de, düşünceli ve duyarlı biri ve ağaçların altından hızla geçmemizden hoşlanmıyor. Kaygılı olduğunu biliyorum ama dudakları titrerken ona her şeyin yolunda olduğunu söylüyorum.</p>

      <p class="paragraf-4">Bir nedenle Nathan Zelter’ın evine gidiyorum, muhtemelen kitap veya broşürler almaya. Oraya ulaşıyorum, bir ayağımı verandanın kenarına koyuyorum ve gülümseyerek ona bakıyorum. Beni, erişim alanının dışında kalan bir kızı çekici bulan bir adamın alaycı takdiriyle inceliyor. Duyarsız, sakin olması gereken bazı yorumlar yapıyor ama bunlar alaycı bir tonla çıkıyor. Çok sinirleniyorum. Ne cüretle, diye düşünüyorum. Yıllar sonra, 1960’larda bir partide, son derece kısa bir etek giydiği için, temiz, dar beyaz çamaşırından neredeyse apış arası görünen genç bir kadını gördüm. Ama o gece, uzun “etnik” bir elbiseyle yerde oturuyordu. Etek bileğinden birkaç santim yukarı çıkıyordu ve yanında oturan adam açıkça hayranlıkla seyrediyordu. Kadın ona hor gören bir bakış atıp, bariz bir şekilde eteğini çekip ayaklarına doladı.</p>

      <p class="paragraf-4">Bilerek veya bilmeyerek cinsel objelere benzeyecek şekilde giyinen ve makyaj yapan kadınlar, erkekler tepki verince, “Pislik herifler,” diye mırıldanabilir. Aynı şekilde, parlak yeni rujum, yeniden incelmiş bedenim, düzgün bacaklarım, aklımda yaptığım inanılmaz bölünmeyle, benim işim, benim malımdı ve “yoldaş” ya da değil, bu terbiyesiz adamla hiç ilgisi yoktu.</p>

      <p class="paragraf-4">Sonra, bebek koltuğunun önündeki çubuğa sıkı sıkı tutunur, küçük bacakları önünde uzanır ve güneş şapkasının altında kararlılıkla kaşlarını çatarken, bisikletle caddelerden geçerek geri döndük.</p>

      <p class="paragraf-4">Şimdi şaşırtıcı bir şey geliyor. Çocukluğumun önemli bir bölümünü bir bebeği veya küçük bir çocuğu severek geçirmiştim. John’da da aynı şeyi beklemiştim ama John bir nedenle, sadece beni değil, bütün sarılanları mücadeleyle kendinden uzaklaştırıyordu. Jean her anını memnuniyetle birinin dizinde veya sevgi dolu kollarında geçirebilirdi. Ama ben değişmiştim. Jean’in sevilmediğini, şımartılmadığını söylemeye çalışmıyorum ama benden yeterince sevgi görmüyordu. (“Anne, gel bana sarıl.”) İçimdeki bu kişi, bebeklere ve küçük çocuklara bayılan bu insan, çok daha sonra yeniden canlanacaktı. Kendimi koruyordum çünkü gideceğimi biliyordum. Ancak, affedilemeyecek bir şey yapıp iki küçük çocuğu terk edeceğimi bilmiyordum, söyleyemiyordum.</p>

      <p class="paragraf-4">Birkaç hafta süreyle, herkesin benim evi terk edeceğimi tartıştığı saçma bir durum yaşandı ama ben ayrılmadım. Perişan haldeki Frank, gitmemi ve aklımın başıma gelmesine yetecek kadar kalmamı, sonra geri dönmemi söylüyordu. Mary çok sert ve acımasızdı. Bana hayrandı, mükemmel bir evliliğimiz olduğunu düşünüyordu. Dora, kadınlık erdemleriyle dolu bu kadın beni destekledi. Başkalarının yanında açıkça, içini çekip, “Ah, canım, çok üzücü,” diyerek değil, ikimiz yalnızken. “Aferin sana, keşke bende de aynı cesaret olsa,” dedi. Dora artık evdeydi. O da kız bebek özlemi çeken kadınlardan biriydi, iki oğlu vardı ve artık Jean’i sevebilirdi. Dora’yla Jean’e bakan yan komşu, Jean’in ilgisini çekme konusunda rekabet ediyordu. Bu arada ben her akşam ve her günün belirli saatlerinde yoldaşlarla beraberdim. Benim evi terk etmekle ilgili konuşmalarımı dinliyorlardı ve sonunda ya terk et, ya kal, dediler. Bu konuşmalardan sıkılmaya başlamışlardı. En azından onlara, terk etmem gereken şeyin hayat tarzım olduğunu açıklamak zorunda kalmadım. Onlara göre, “Beyaz Uygarlığı” artık “tarihin çöplüğüne” atılması gereken bir olguydu. (Bu ölü jargonu şimdi okuyup, bir zamanlar ne kadar güçlü olduğunu hatırlamak ne kadar güzel geliyor.)</p>

      <p class="paragraf-4">Evden ayrılacağımı, evdeki herkesle ve yoldaşlarla konuşmakla kalmamış, bebeklere de söylemiştim. Beni gerçekten anlayanlar onlardı. Ben onların yaşındaymışım veya onlar benim yaşımdaymış gibi. John’la aramızda hep bir tür arkadaşlık olmuştu. Onun öfkeli tükenmeyen enerjisi gözyaşlarına boğulmama neden olduğu zamanlarda bile hep “anlaşmıştık.” Yumuşak başlı Jean’le aramızda, itiraf edemediğim suçluluk duygusunun yaraladığı bir şefkat vardı. Onlara, sonradan neden ayrıldığımı anlayacaklarını söyledim. Bu çirkin dünyayı değiştirecektim, ırk nefreti, haksızlık vs olmayan harika ve mükemmel bir dünyada yaşayacaklardı. (Atlantik Bildirisi’ne çok benziyor.) Çok, çok daha önemlisi; beni yakaladığı gibi, kaldığım takdirde onları da yakalayacak, kusurlu bir gen misali bir tür lanet ya da alın yazısı taşıyordum. Ayrılarak, eski bir zincirin sürekliliğini kıracaktım. Bir gün bana bunun için teşekkür edeceklerdi.</p>

      <p class="paragraf-4">Kesinlikle samimiydim. Özünde, samimilik konusunda söylenebilecek hiçbir şey yok.</p>

      <p class="paragraf-4">Bu lanet, alın yazısı duygusu, <span class="char-style-override-14">Martha Quest’</span>te bir tema, belki de ana tema. Beni ben yapan, çocukluğumdan itibaren durmadan tekrarladığım, “Ben yapmayacağım, ben asla öyle olmayacağım,”dı. Ama gene de, toplumsal bir dalganın üstünde kayarak çiftliği (ve daktilomu) terk ettiğimden beri kaderimi ellerime almış ya da öyle sanmış, önce şehrin evlilik namzedi kızlarından biri, sonra bir eş, sonra da anne olmuştum.</p>

      <p class="paragraf-4">Geriye dönüp baktığımda, o zamandan beri ancak belki dörtte birimin olaylara müdahil olduğunu, geri kalanımın soğuk hava deposuna kaldırıldığını söyleyebilirim. Öyle hissediyordum. Ancak, <span class="char-style-override-14">geri dönüp baktığımda</span>, ifadesinin ardında ne kadar karmaşık süreçler yatıyor. “Ama o zaman olayları öyle görüyordum,” diyebilir bir yaşlı kadın diğerine. “O zaman çok toydum. Pişmemiştim... Gelişmemiştim... Olgunlaşmamıştım... Açıkçası daha doğmamıştım.” Şunu bilin. Pişmemiştim.</p>

      <p class="paragraf-4">On yıllar sonra, ilk bebeğini benimle aynı zamanda doğurmuş olan yaşlıca bir kadınla tanıştım. Bazı sabahlar bir araya geliyorduk. 1982’de bana, “Anaç değildin,” dedi. Geriye dönüp bütün o umursamaz becerikliliğe bakınca, onunla aynı fikirdeyim. Ama o dönemle, yani 1942 yılıyla, üçüncü çocuğumu doğurduğum 1946 yılı arasında ne oldu da o gömdüğüm veya kapattığım dörtte üçümü tekrar kullanmaya başladım? Hiçbir fikrim yok.</p>

      <p class="paragraf-4">Bir sahne: Cedrillatoona ağacının altına çimlerin üstüne serilmiş bir battaniyenin üstünde iki çocuk ve ben oturuyorum. İçtenlik ve çelişkiyle sarhoş gibiyim, fikirlerle ve şiirlerle coşuyorum.</p>

      <p class="paragraf-4">İki küçük çocuk ilgiyle izlerken, ben Hölderlin’in seslerini aktarıyorum:</p>

      <p class="paragraf-4 para-style-override-22"><span class="char-style-override-14">Sarı armutlarla dolmuş</span></p>

      <p class="paragraf-4"><span class="char-style-override-14">Ve güllerle kaplanmış</span></p>

      <p class="paragraf-4"><span class="char-style-override-14">Göl kenarındaki tarla</span></p>

      <p class="paragraf-4"><span class="char-style-override-14">Siz kutsal kuğular</span></p>

      <p class="paragraf-4"><span class="char-style-override-14">Öpücüklerle için</span></p>

      <p class="paragraf-4"><span class="char-style-override-14">Başınızı ayıltıcı suya daldırın</span></p>

      <p class="paragraf-4"><span class="char-style-override-14">Yazık, nereye götüreceğim</span></p>

      <p class="paragraf-4 para-style-override-23"><span class="char-style-override-14">Kış gelince</span></p>

      <p class="paragraf-4">Veya</p>

      <p class="paragraf-4 para-style-override-23"><span class="char-style-override-14">Dünya, Tanrı’nın görkemiyle dolu</span></p>

      <p class="paragraf-4">Veya</p>

      <p class="paragraf-4 para-style-override-23"><span class="char-style-override-14">Alacalı şeylerin görkemi Tanrı’ya ait...</span></p>

      <p class="paragraf-4">“Ama senin ateist olduğunu sanıyordum,” diye itiraz ettiğini duyuyorum birisinin. “Eee, ne olmuş? Şiir bambaşka bir şey.”</p>

      <p class="paragraf-4">İki çocuk büyülenmiş gibi dinliyor. Jean zamanla kollarını sallıyor. John bir tuğlayla eski bir tenekeye vuruyor.</p>

      <p class="paragraf-4 para-style-override-22"><span class="char-style-override-14">Yaşlı Âdem, leşçil karga</span></p>

      <p class="paragraf-4"><span class="char-style-override-14">Kahire’nin yaşlı kargası</span></p>

      <p class="paragraf-4"><span class="char-style-override-14">Duşta oturup, suyu akıtıyor</span></p>

      <p class="paragraf-4"><span class="char-style-override-14">Kuyruğunun altından ve sorgucunun üstünden</span></p>

      <p class="paragraf-4"><span class="char-style-override-14">Ve her tüyünün arasından</span></p>

      <p class="paragraf-4"><span class="char-style-override-14">Islak hava sızıyordu</span></p>

      <p class="paragraf-4 para-style-override-23"><span class="char-style-override-14">Ve yuvasının altından dal sallandı.</span></p>

      <p class="paragraf-4">John battaniyenin üstünde yuvarlanarak, “<span class="char-style-override-14">Yaşlı Âdem, leşçil karga...”</span> sözcüklerini tekrarlıyordu.</p>

      <p class="paragraf-4"><span>Rousseau çocuklarını terk ettiğinde, onları yozlaşmış insanların elinde mahvolmaktan ve güçsüzleşerek büyümekten kurtardığını düşündü ya da öyle söyledi. Foundling Hastanesi’nde sağlıklı, dürüst, yararlı vatandaşlar olacaklardı. Belki de insanın çocuklarını, ahlaki ve ruhsal çarpıtmalar olmadan terk etmesi mümkün değil ama ben kendi çocuklarımı erken ölüme terk etmiyordum. Evimiz, kaygılı ve sevecen insanlarla doluydu ve çocuklara harika bir şekilde bakılacaktı - o insanlar benden çok daha iyi bakacaklardı. Bu görevi etrafımdaki her kadının yaptığını aynen yapmadığımdan değil, içimde bulunan ve annemle babamı acınası koşullarına getiren gizli lanet yüzünden.</span></p>

      <p class="paragraf-4">Suçluluk hissetmiyordum. Uzun süre –yaklaşık on yıl– hissetmedim, sonra, bir psikoterapist, şapkadan açıklamalar çıkarıyormuş havasıyla, büyük bir suçluluk duygusu taşıdığımı söyledi. Haydi canım! Ne diyorsun! Fakat o aşamada artık kendimi hem belirgin, hem de sinsi suçluluk konusunda bir tür uzman olarak görüyordum. Suçluluk duygusunun bütün zararlarını, tahribatını, nasıl hissedildiğini, kişiyi nasıl yavaş yavaş yok ettiğini ve tükettiğini biliyorum. Tüm enerjimle direndim, karşı koydum. Bu tür suçluluk duyguları buzdağı gibidir, ama bana göre, yüzde doksan dokuzu gizlidir. Yıllar sonra, algı engelleri, doğru görmemizi neyin önlediği konusunda bir konferans veriyordum ve yaklaşık on farklı tavırdan bahsettim. Bunlardan biri suçluluktu. Birkaç yüz kişinin bulunduğu bu izleyici topluluğunda, soru-cevap bölümünde insanlar ayağa fırlayıp suçluluk, ama sadece suçluluk konusunda sorular sordular, başka hiçbir şey sormadılar. Başka şeylerden de bahsettiğimi belirttim ama sadece suçlulukla ilgilendiler. Karşılaştığım bazı insanlar, “Suçluluk konusundaki konferansınız...” diyordu.</p>

      <p class="paragraf-4">Suçluluk duygusunun bu kadar baskın olduğu kültürlerde insanın kendi suçluluğunu, anlaşılan hepimizin taşıdığı yükten ayırt etmek kolay değildir.</p>

      <p class="paragraf-4">Kendim hakkında, o evliliği bırakmasaydım olabileceğim çekici kişilik resmini çizen şeyin suçluluk olduğunu görmem uzun zaman aldı. Kendim hakkındaki anlayışım ve de Güney Rodezya’daki değişikliklerle o resim de değişti. Fakat temel konu şöyle gelişti. Bütün kalbimle ve ruhumla atılmak yerine –aslında tam olarak öyle değildi, kalbimin ve ruhumun onda dokuzunu rezervde tutuyordum– komünizmin tadına, eleştirel gözlerle inceledikten sonra bakacaktım. Bu yaklaşık bir ay sürerdi. Bunun sonucunda ailemden ya hiç ayrılmayacaktım veya geçici olarak ayrılacaktım. Bu arada Frank’le iyi geçinecektim. Genç kadınların uyum sağlama ve memnun etme becerileri sayesinde zaten hep öyle yapmıştım. Onunla giderek hiç ortak yanımız kalmasa da, onu anlamaya çalışır ve çocuklara iyi bir anne olurdum, sonuç olarak iç dünyaları ve yetenekleri tamamen gelişirdi. Evet, Frank’le ben birbirimize uygun sayılmazdık ancak birçok çiftten daha kötü durumda değildik. Frank doğal olarak muhafazakârdı, ben doğal olarak eleştirel, ama ne olmuş yani? Onun para konusundaki tavırlarını sevmiyordum ama en öfkeli anlarda bile, 15 yaşından beri, çok düşük ücretlerle kendine bakmak zorunda kalan biri için bunun doğal olduğunu görebiliyordum. Ne de olsa, para konusunda her gün kavga edilen evlilikler vardı. Aslında, ben “sistemden” nefret ediyordum. Ancak bu konudaki görüşlerimi kendime saklayacaktım. Hayatın korkunç taşralılığı ve kısıtlılığı? Gereklilikten erdem yaratacaktım. Bu ailenin akıllı ve hoşgörülü merkezi olacaktım... Bütün bunlar o anda mümkün olmayan ama belki yıllar sonra, koşullar tarafından tamamen bastırılınca –belki– kazanacağım bir kendine hâkim olma özelliği gerektirecekti.</p>

      <p class="paragraf-4">İşin doğrusu, hayatta kalamazdım. En basitinden, sinir krizi geçirirdim. Frank’le evli kaldığım dört yıl içinde, öncesinde ve sonrasındakinden çok daha fazla içki içtim. Eminim alkolik olurdum. Kendimle kavgalı olurdum, paramparça olurdum, yıllarca parçası olduğum şeyden nefret ederdim.</p>

      <p class="paragraf-4">1956 yılında, yedi yıl aradan sonra –yine küçük bir sonsuzluk, zira o dönemde Londra’ya yerleşmiştim ve bu hiç kolay olmamıştı– Güney Rodezya’ya döndüğüm zaman, eski komünistlerden, sosyalistlerden veya “ilericilerden” kalanların hepsinin değiştiğini, bazen tam tersi hale geldiklerini gördüm. Onları akranlarının baskıları değiştirmişti. Farklı düşünen insanların arasında yaşarken mantıklı ve normal kalmak kolay değil - hayır, imkânsız. Güney Rodezya’nın her tarafına, ırk konusundaki tavırları birkaç on-yıl içinde sıradan hale gelecekti ama şimdi uyumsuzlardı, eksantriklerdi, hainlerdi, siyah-severlerdi. Popüler olmayan görüşleri çok uzun süre savunan insanlar rahatsız edici, fanatik, paranoyak hale gelirler. Eğer bir grup oluşturmaya yetecek kadarlarsa, o zaman o grup bu özellikleri göstermeye başlar. 1956 yılında karşılaştığım eski arkadaşlar kendilerini içkiye vermişlerdi, buruklaşmışlardı, gizli polisin her hareketlerini kontrol ettiğine inanıyorlardı veya sıradan beyazlardan daha gerici ve ırkçı olmuşlardı. O evliliği sürdürmeye karar verseydim olacağım kişiyi gördüğümü biliyordum. Akıllı, ailenin hep güçlü, şefkatli merkezi, çocuklara örnek ve kocama dost olmaktan çok uzak bir yük haline gelecektim.</p>

      <p class="paragraf-4">Gelelim sekse. Bugünlerde seksten bahsetmeden bir evliliğin bitişini anlatamazsınız.</p>

      <p class="paragraf-4">Farklı yaşamak istediğim için Frank’i terk edeceğimi söyleyince, bana hiç kimse inanmadı.</p>

      <p class="paragraf-4">“<span class="char-style-override-14">Taşrada eğer genç bir kadın, bir örgüte giriyorsa, erkek arıyordur.”</span></p>

      <p class="paragraf-4"><span class="char-style-override-14">“Taşrada bir kadın, sadece başka bir erkek bulduğu için kocasını terk eder</span>.”</p>

      <p class="paragraf-4">Aslında gerçekten bir aşk macerası yaşıyordum. Daha doğrusu, macera. Ben ona âşık değildim, o da bana, ama dönemin ruhu böyleydi. Birbirine daha uyumsuz iki insan düşünemiyorum, ama mesele bu değildi. Annem ve yaşlılar, “Kraliyet Hava Kuvvetleri’nde bir çavuş uğruna kocamı terk ettiğim” için bana kızdılar. Sonunda bu düşünce beni onlardan uzaklaştırdı, zira bu bana hakaretti. Annem, Bayan Tennant, Frank’in annesi, Mary –Dora değil– günlerce bana bu çavuşu sordular. Bu sorulara coşkulu (ve içtenlikle) devrim ve doğmakta olan yeni dünya söylemiyle cevap verdim. Tam bir komedi sahnesi. Birkaç yıl süreyle hayatım, maskaralık tarifi için gereken malzemelerden oluşuyordu ama bunu görmem yıllar sürdü.</p>

      <p class="paragraf-4">Herkes Frank’le cinsel hayatımın başarısız olduğunu varsayıyordu, oysa böyle bir şey söylememiştim. Bütün yaşlı kadınlar –onları hâlâ öyle görüyorum– beni kenara çekip, alçak sesle, seksin önemli olmadığını söylediler. Beni çok şaşırttılar. Ne riyakârlık. Her şeyin ötesinde, kendimi iyice gerçekdışı bir yaşama batmış hissettim. Bir noktada sağduyu âleminden çıkıp, her şeyin sahte olduğu ve hiç kimsenin doğruyu söylemediği bir âleme adım atmıştım.</p>

      <p class="paragraf-4">İşin doğrusu, cinsel hayatımız, dedikleri gibi, tatminkârdı. Bu bir beklenti meselesi - hayır, aslında bilgi meselesi. Dünyadaki insanların yüzde doksan dokuzunun cinsel hayatının, İngilizce “bonking” - götürmek kelimesinin gayet güzel tanımladığı kaba bir ileri bir gerilerden oluştuğuna ve birçok insanın bundan memnun olduğuna inanıyorum. Bir kere, karmaşık seks mahremiyet gerektirir ve herkes buna sahip değildir. Ayrıca, ne kaçırdığınızı bilmezseniz, onu özlemezsiniz. Bizim evlilik kılavuzlarımız duygularımızdı, Marie Stopes’un <span class="char-style-override-14">Married Love</span>’ından daha iyiydi. Örneğin, insanın partnerinin vücudunu öpmesine izin veriliyordu ama bunun saygıyla yapılması gerekiyordu. Sevgiyle yapıldığı sürece her şeyin yapılabileceği ileri sürüldüğünde, bu “her şey” hakkında spekülasyon yapılabilir, ancak en canlı cinsel hayal gücü bile bilgiye dayanır. Oral seks? - O da ne? Sado-masoşizm? - Ne demek istiyorsunuz? Toplum tarihçilerinin hatırına, klitorisin hiç de, bu kitabın yazıldığı zamanki kadar önemli olmadığını belirtmem gerekiyor. (İşler ister istemez yine değişecek.) Elkitapları o noktaya dikkat çekmediğinden değildi. Balzac’ın, “Eğer bir erkek ardışık akşamlarda karısını iki farklı şekilde tatmin edemiyorsa, çok erken evlenmiş demektir,” yazısını okuduğum zaman uzun uzun düşündüm ama gençliğimde mastürbasyon yaparken, vajina ve sunduğu inanılmaz olasılıkları öğrenmiştim. Klitoris büyük bir mekanizmanın yalnızca küçük bir parçasıydı. Klitoris orgazmı kendi başına ikincil ve az zevk veriyordu. Birisi bana klitoris ve vajina orgazmlarının birkaç on-yıl içinde ideolojik düşmanlar olacağını veya insanların, vajina orgazmı diye bir şey olmadığını belirteceğini söyleseydi, şaka yapıyor olduklarını söylerdim.</p>

      <p class="paragraf-4">Hoş ve incelikli seksi ancak yıllar sonra keşfedecektim. Eminim birçok kişi hiç keşfetmiyor. İnsan herhangi bir yaşlı Tom veya Dick’le cinsel ilişkiye girebilir ama cinselliğin ender rastlanan kıyıları sadece oldukça nadir görülen zevk, doğa ve fantezi uyumu yaşadığınız biriyle keşfedilebilir. Tabii, rafine seks kısıtlamalardan da doğabilir. Kızılderili bir kadın arkadaşımla beraberdim ve bana kocasıyla kendisinin, bütün sıcak aylar boyunca kabilesinin geri kalanı ve çocuklarıyla birlikte çatıda yattığını anlattı. Bariz soruyu sormak istediğimi görünce gülümsedi ve “Çeşitli yöntemleri var,” dedi.</p>

      <p class="paragraf-4">Frank’i terk etmeden bir süre önce ondan nefret ettim. Çünkü ona kötü davranıyordum. İşkencecilerin neden kurbanlarından nefret etmeleri gerektiğini anlıyorum. Onun iyi davrandığını söylemiyorum, davranmadı ama mesele o değildi. Ben de işin mantığına giriyordum. “Eğer devlet memurluğundaki konumun, benim politik görüşüm yüzünden tehdit altındaysa, kalmamı neden istediğini anlamıyorum.” Ya da “Eğer bu kadar sorumsuzsam ben olmayınca kesinlikle daha iyi durumda olursunuz.” Frank daha da duygusallaştı ve o ağlamaklı olurken, ben daha soğuk ve kayıtsızdım. Adeta, söylediğimiz veya yaptığımız her şeyi sahte, aşırı duygusal hale dönüştüren bir lanetin etkisi altındaydık. Birbirimizi tanımıyorduk. Kendimizi tanımıyorduk. İkimiz de hasta olmadan ayrılmam gerekiyordu. Eşyalarımla –kıyafetlerim ve kitaplarım– birlikte, bir başka caddede bulunan bir başka evdeki bir başka odaya götüren Frank oldu. Ev sahibem yine tek başına yaşayan yalnız bir kadındı, bu seferki hırsızlığa, cinayete ve tecavüze kafayı takmıştı. Tehditkâr zenci erkeklerin gölgeleri çoğu geceler onu uykusundan uyandırıyordu. Deli gibi bağırıyor ve “uşağını” çağırıyordu. Muhtemelen deliydi. Çok sayıda insan aynı şekilde deliyse, delilik olarak nitelendirilmiyor. Benim onunla arkadaşlık etmemi, çay içerken sohbet etmemizi istiyordu. Ama ben çok meşguldüm.</p>

      <p class="paragraf-4">Frank de az deli sayılmazdı. Bir dedektif tutup, her hareketimi takip ettirmeye başladı, oysa ona her şeyi anlatıyordum. Gittiğim yerde buluştuğum çavuşu biliyordu. Ona, “Sana her şeyi anlatırken neden paranı boşa harcıyorsun?” diye sataşıyordum.</p>

      <p class="paragraf-4"><span class="char-style-override-14">A Proper Marriage</span>’ın sonuna geldik. Şimdi, C<span class="char-style-override-14">hildren of Violence</span><span class="dipp"><a class="footnote-link" href="#footnote-225-54" id="footnote-225-54-backlink">54</a></span> dizisinin üçüncü kitabı <span class="char-style-override-14">A Ripple From the Storm’</span>a<span class="dipp"><a class="footnote-link" href="#footnote-225-55" id="footnote-225-55-backlink">55</a></span> geçiyoruz ve bütün kitaplarım arasında en doğrudan otobiyografik olan bu. Bir komünistin veya solcu bir grubun yöntemleriyle ilgileniyorsanız, bu kitapta her şeyi bulabilirsiniz. Kitap adını ünlü bir Rus yazardan, İlya Ehrenburg’dan alıyor. Stalin’in arkadaşı olan İlya, o dönemde Rusların giriştiği Büyük Vatanseverlik Savaşı hakkında “önemli” romanlar yazmıştı ve bunlardan biri <span class="char-style-override-14">Fırtına</span> idi. Bunun çok güzel ve esprili bir başlık olduğunu düşünmüştüm ama hiç kimse fark etmedi. Bir kere, ellili yılların ortalarına gelindiğinde, Ehrenburg eleştiriliyordu ve <span class="char-style-override-14">Fırtına</span> unutulmuştu, ya da en azından Büyük Vatanseverlik Savaşı hakkındaki “önemli” Rus romanları bir miktar alay konusu olmuşlardı.</p>

      <p class="paragraf-4">Bu arada, Ehrenburg biz “ilericileri” çok fena hayal kırıklığına uğratmıştı. Biz, kötü Almanlar olduğu kadar iyi Almanlar olduğunda ısrar etmeyi sürdürüyorduk ve o da aynen bu görüşteydi. Ama sonra, Stalin’den gelen baskı neticesinde, fikir değiştirdi ve yalnızca kötü Almanlar olduğunu söyleyen –hayır, bağırıp çağıran– İngiliz Lord Vansittart’la aynı görüşü benimsedi. Hayal kırıklığından öte duygular yaşıyorduk. Sovyet komünizmi hakkındaki görüşümüz ağır bir darbe almıştı. Her zamanki gibi, “Ama ne bekliyorsunuz? Hayatta kalma mücadelesi veriyorlar,” diyerek mazur gördük.</p>

      <p class="paragraf-4">Bunu tekrar tekrar yaşadım. Birisi komünistken veya neredeyse komünistken <span class="char-style-override-14">A Ripple From the Storm</span>’u okuduğunu ve benim kendi yuvamı kirleten bir gerici –dönek– olduğum içim öfkelendiklerini söylüyor. Bunun gibi şeyler. Sonra, daha ileriki zamanlarda yeniden okuyunca, “Evet aynen öyle,” diye düşünmüşler, bir kez daha okuyunca kahkahalarla gülmüşlerdi. Sanırım, oldukça komik bir kitap. Bence <span class="char-style-override-14">Children of Violence</span>’ın ilk üç cildinin çoğu komik.</p>

      <p class="paragraf-4"><span class="char-style-override-14">A Ripple From the Storm</span> <span>o dönemim tadını, havasını, dokusunu ve kokusunu veriyor. Eğer, “Neden savaşın ortasında Güney Rodezya’da kararsız bir komünist grup hakkında yazdın?” diyecek olursanız - şey, her yerde kısa bir süre için küçük komünist gruplar oluştu ve sonuçları oldu. Olabilecek her sağduyulu bakış açısıyla değerlendirildiğinde, olay delilikti –çılgınlıktı– henüz anlamaya başlayamadığımız bir cinnetti. Gençler size alaycı, hatta şaşkın gözlerle bakıp, “Ama asla anlayamadım...” dediklerinde, anlamadıkları şey insanın bir dönemin güçlü akımlarından kendini uzak tutmasının imkânsız olduğu. Çocukları ve torunları onlara bakıp, resmi bir biçimde, “Kesinlikle anlamıyorum...” diyecek. Geçenlerde televizyonda genç bir kadın cinsellik hakkında aynen annem gibi konuştu. “Gelişigüzellik, aslında çok güzel bir şey değil,” dedi. Özgür cinsellik</span> <span class="char-style-override-14">hakkı olduğu için</span> <span>tadını çıkaran bu 1960’ların annesinin kızı, ayrıca, her yerde, her zaman, her kadının hakkı olan bu konuda, AIDS korkusuyla - dönemin ruhuyla değil, kendi adına, bireysel olarak konuştuğunu iddia ediyordu.</span></p>

      <p class="paragraf-4">Cinsellik, bir dönem, endişelendiğim en son şey oldu. Çavuşum İngiltere’ye geri gönderilmişti. Hayatımda, seksi kafama taktığım bazı dönemler oldu, ama bence, en azından kadınlar için, bu bir beklenti meselesi. Erkeklerde tatminkâr bir cinsel hayat “zararsız”ken, ben, bastırılmış isteklerin getirdiği ahlak ve tek eşlilikle doluydum. Çok sonra, erkeksiz kalınan bir dönemde, hasta birine baktığım için, koşullar nedeniyle cinsellik söz konusu değilken, düğmeyi kapattım. Daha doğrusu, düğme kapatıldı. Seks hayal dünyamda gelişti ama ben, “Hiç hayal kurmam,” diyebilecek biri olsaydım, dürüstlükle, sekssiz duruma geldiğimi söyleyebilirdim.</p>

      <p class="paragraf-4">Çok meşguldüm. Yeni arkadaşlarım, Avrupa’dan gelen, tanım olarak politik olan sığınmacılar ve artık yıpranmış görünen İngiliz yaşantısındaki o tutamdan kalan Kraliyet Hava Kuvvetleri’nin elemanlarıydı. Bunlar gece sınıfının, çalışan insanlara yönelik üniversitelerin ve taşradaki edebiyat gruplarının ürünleriydi. Tabii, azınlıktaydılar, ama binlerce, belki yüz binlerce adam savaş sırasında Güney Rodezya’daydı. Yalnızca birkaç tanesi konferanslara ve toplantılara gelse de, çoğu galiba sosyalistti veya en azından, çoğu zaman subayları kızdırmak amacıyla, “Joe Amca”<span class="dipp"><a class="footnote-link" href="#footnote-225-56" id="footnote-225-56-backlink">56</a></span> hakkında duygusal konuşmalar yaparlardı. Toplantılara geldikleri zaman rütbelerini bırakırlardı. Bütün ülkede, Bulawayo ve Umtali’de de, 30 kadar yerli, Rodezyalı olabilirdi ve bunların bazıları, ülkeyi, boğucu buldukları için, savaştan önce göç etmişti.</p>

      <p class="paragraf-4">Hepimizin ortak noktası şuydu: Bizler, kullanılmayan yeteneklerimizin gelişmesi için fırsat tanınan insanlardık. İnsanların çoğu hayatlarının onda dokuzunu bastırılmış, keşfedilmemiş şekilde yaşıyorlar, diyebilirim. Bana göre bu –kullanılmayan yetenek– dünyanın en büyük trajedisi, en kötü şeyi. Bir grup veya çeşitli türde, yirmili yaşlarında genç insanı ele alalım, onlara bir fırsat verin - bir patlama yaşanır. Hepimiz bir dereceye kadar komünisttik, ancak öğrendiğim şeylerin çoğu yalnızca dolaylı olarak politikti.</p>

      <p class="paragraf-4">Taşrada çıkan bir İngiliz gazetesinde çalışan genç bir adam, basın konusunda bir dizi ders verdi. 20 küsur insan davet edildi ve <span class="char-style-override-14">Herald</span>’dan bir haber seçip, <span class="char-style-override-14">Observer</span>, <span class="char-style-override-14">Guardian</span> (Cape Town’dan gelen komünist gazetesi), <span class="char-style-override-14">Manchester Guardian, New Statesman</span> ve <span class="char-style-override-14">Daily Herald</span> (eskiden İngiltere’de çıkan, artık basılmayan İşçi Partisi gazetesi) tarzında ve eğilimiyle yeniden yazmaları istendi. Ya da, istediğiniz haberi alın, olayların ve rakamların her gün nasıl değiştiğine bakın. Veya her gazetede nasıl farklı şekilde vurgulandığını, ya da bir baş haberin belki haftalarca çatlayıncaya kadar uzatıldığını ve sonra kelimenin tam anlamıyla bir gecede kaybolduğunu, sonra da o konuda bilgi almanın neredeyse imkânsız hale geldiğini görün. Tabii böyle bir bilgilendirme türünün hiçbir otoriter hükümet ve kesinlikle komünist bir idare tarafından onaylanması ihtimali yoktu. Bir başka aydınlanma da, hatipliğiyle ünlü İşçi Partili bir politikacının konuşmasını steno ile not almam söylendiği zaman yaşandı. Sonradan stenomu okuduğumda adamın hiçbir şey, ama kesinlikle hiçbir şey söylememiş olduğunu - hiçbir cümlenin tamamlanmadığını, hiçbir fikrin sonuca bağlanmadığını gördüm. Kelimenin tam anlamıyla, bir sürü saçmalık.</p>

      <p class="paragraf-4">Bu arada, bir avukatın bürosunda, ayda 12 sterline sekreter yardımcısı olarak çalışıyordum. Kıt kanaat geçiniyordum ama umursamıyordum. Aynı şekilde yaşadığım yeri de umursamıyordum. Hepimiz evlerde kiraladığımız odalarda veya pansiyonlarda kalıyorduk, hiçbirimizin parası yoktu, sığınmacılar bulabildikleri işlerde çalışıyorlardı. Hepimiz asil ruhluyduk, yiyeceği, kıyafetleri ve parayı küçümsüyorduk. En azından, yiyecek ve kıyafetleri küçümsemeye kendimizi adamıştık. Sık sık Dora’yla bir çay salonunda buluşup çay içiyordum ve evde olup bitenleri öğreniyordum. Bu çok acı veriyordu, nefret ediyordum, ama yapmak zorundaydım, bilmek zorundaydım. Frank beni boşama sürecindeydi ve Dolly Van der Byl’i kendisiyle evlenmeye ikna etmeye çalışıyordu. Boşanmaya itiraz etmedim, aklıma bile gelmedi, oysa edebilirdim: O benden önce ihanet etmişti. Benim neslimdeki solcu kadınlar, boşanma anlaşmalarını kocalarından mümkün olduğunca fazla para koparmak amacıyla kullanmanın adilik olduğunu düşünüyordu.</p>

      <p class="paragraf-4">Avukatlık bürosunda çalıştığım saatlerin –sekizden dörde kadar– parasını Caesar’a ödüyordum. Dörtten, sabahın ikisine, üçüne kadar her türlü toplantıya, çalışma grubuna, seminere katılıyor veya bir başka organizasyon kurma işiyle uğraşıyorduk, zira bir anda en az bir düzine kuruluş varmış gibi görünüyordu. Rusya İçin Tıbbi Yardım adından anlaşılacağı üzere, görkemli müttefikimiz için para toplayıp, tıbbi ve diğer malzemelerin ücretini karşılamak amacını taşıyordu. Bu ifade Homeros sıfatına benziyordu. Rusya her zaman bizim “görkemli müttefikimizdi.” İşin “stratejisi” kesinlikle politik olmamasıydı, bununla, komünizmin parlak fırsatları hakkında tek kelime edilmemesini kastediyorduk. Johannesburg’daki elçilikten, Murmansk üzerinden tehlikeli yolculuklarla, kasalar dolusu fotoğraf ve broşür geliyordu. Bunlar idealize edilmiş fotoğraflar ve hikâyelerdi. Sergiler düzenliyor ama malzemenin çoğunu saklıyor veya yok ediyorduk, çünkü fazlasıyla utanç vericiydi. “Büyük Vatanseverlik Savaşı” beraberindeki, mümkün olabilecek en alt düzeydeki sürekli saldırgan Almanya-karşıtı söylemiyle, Lord Vansittart’ı ne kadar mutlu etse de, kesinlikle Rodezya’da geçmezdi. Bu sergilere epeyce kalabalık katılımlar oldu. Ruslar Avrupa’da Almanları geri püskürtüyordu ve gazetelerde yıllarca çıkan hiçbir şey bunu nasıl yaptıklarını açıklayamıyordu. Tıbbi Yardım için Johannesburg’dan bir dizi konuşmacı geldi. Bunların hepsi avukat ve komünistti ve bazıları sonradan milliyetçiler tarafından “komünist” olmakla suçlananları kahramanca savunacaktı. Ancak bu, ırk ayrımcılığıyla mücadele etmek ve siyahları desteklemek anlamına geliyordu. Tıbbi Yardım toplantıları “saygın”dı; belediye başkanı veya milletvekilleri başkanlık ediyordu ve yüzlerce dinleyici topluyordu. Friends of the Soviet Union - Sovyetler Birliği’nin Dostları daha politikti. Doğrudan komünist değildi ama kendini, o zaman popüler olan bir kitabın adı olan <span class="char-style-override-14">The Socialist Sixth of the World</span> hakkındaki “gerçekleri” söylemeye adamıştı. Bilgilerimiz, bize gönderilen materyalden alınıyordu. Neredeyse tamamı gerçek dışıydı. Bu toplantılar o kadar popüler değildi. Bunlarda herhangi birimiz konuşmacı olabilirdik. En fazla izleyiciyi, haftada bir toplanan Sol Kulübü topluyordu. Bu toplantılarda her konu konuşulabiliyordu: “Peru’daki Durum”, “Çin’deki koşullar” - sonra olası bir komünist devrimi hakkında konuşulurdu; “Modern Müzik.” Kendimize sürekli olarak “kontrolü elden bırakmamamızı” hatırlatırken, zamanın coşkusu, sürekli katılan birinin toplantı sonrasında kahve içmeye, sonra da konferans vermeye davet edilmesi anlamına geliyordu. Bunu “kadroları geliştirmek” olarak tanımlıyorlardı. Ancak Sol Kulübü üyelerinin çoğu, “siz komünistlere” iyilikler dilerken, aslında politikayla ilgilenmediklerini söylüyorlardı.</p>

      <p class="paragraf-4">Eğer neyi ve ne kadarını hatırladığınız, gerçekten ilgilendiğiniz şeylerin göstergesiyse, o zaman ben de politikayla pek ilgilenmiyordum. O yüzlerce değilse bile, düzinelerce konferanstan tek kelime hatırlıyor muyum? “İkinci Cephe - Şimdi!”, “Stalingrad Savaşı”, “Büyük Şehirlerde Kanalizasyon Sistemi”, “Güney Afrika’da Taşra Koşulları”, “Hindistan’a Bağımsızlık - Şimdi!”, “Meksika Devrimi”, “Faşizm ve Mussolini”, “Filistin Sorunu”, “Özgür Fransızlar”, “Picasso,” “Şostakoviç”.</p>

      <p class="paragraf-4"><span>Meikles Oteli’nin salonunda günbatımı saatinde yaşanan bir sahne hatırlıyorum. Etrafımda hayatımın farklı katmanlarından insanlar içki içiyor ve sigara tüttürüyor. Çiftçiler ve eşleri, tütün açık artırmasına ve alışverişe gelmişler. Devlet memurları ve eşleri ile Kraliyet Hava Kuvvetleri elemanları masalarına doluşmuşlar. Palmiye ağaçlı küçük platformda orkestra çalıyor - ne çalıyor? Şimdi görüyorum da, otellerde, kulüplerde, radyoda aynı şarkılar tekrar tekrar çalıyordu.</span></p>

      <p class="paragraf-4 para-style-override-22"><span class="char-style-override-14">Gözlerimde yaşlarla dans ediyorum</span></p>

      <p class="paragraf-4"><span class="char-style-override-14">Çünkü kollarımdaki kız sen değilsin...</span></p>

      <p class="paragraf-4 para-style-override-22">Karşımda Kraliyet Hava Kuvvetleri üssünden genç bir adam, eğitim gören bir pilot oturuyor. Toplantıda bir şey söylediğim için bana telefon etti. Bir köşeye sıkıştık ve dumanda birbirimizi görebilmek ve kalabalıkta birbirimizi duyabilmek için öne eğildik. Bu önemli bir konuşma.</p>

      <p class="paragraf-4">Toplantıda söylediğim şey (şüphesiz küstah bir edayla, çünkü bu benim tarzımdı) Birinci Dünya Savaşı yüzünden altüst edilmiş olmak için o savaşa katılmış olmamızın gerekmediği.</p>

      <p class="paragraf-4">Bu genç adam oldukça etkileyici biriydi, sevimliydi, hiçbir özelliği yoktu, sadece yüzüme diktiği inatçı kara gözleri vardı. Kendime –ve ona– yalnızca bir saat kalabileceğimi söylemiştim, ama üç saat sonra üsse dönmesi gerektiğinde hâlâ oradaydık. Şimdi aklımda o yüze baktığım zaman dokuz-on yaşlarında, o zaman kararlı ve inatçı gözleri olan, ama özünü, gerçek duygularını dış baskılardan gizlemeye çalışan bir çocuk görüyorum. Meikles Oteli’nin salonunda otururken o küçük çocuğu değil, yalnızca kararlılığı beni rahatsız eden o genç adamı görüyordum.</p>

      <p class="paragraf-4">Babası siperlerde öldürülmüştü. Annesinin kız kardeşinin sevgilisi de ölmüştü. İki kız kardeş aileden aldıkları harçlıkla küçük bir taşra kasabasında yaşıyor ve bulabildikleri zaman, önemsiz işler yapıyor, bütün enerjilerini onu yetiştirmeye harcıyorlardı. Evin her tarafında ölen iki genç erkeğin fotoğrafları asılıydı.</p>

      <p class="paragraf-4">Pilot olmak üzere askere yazıldığında bunu, kendini boğan o savaş atmosferinden kaçma yolu olarak görmüştü.</p>

      <p class="paragraf-4">“Görmüyor musun?” diye ısrar etti. “Hiçbir zaman kendime ait düşüncelerim olmadı. Bütün hayatım boyunca onların düşüncelerini düşündüm. Benim düşüncelerim, yas tutan iki kadının düşünceleriydi. Sen de aynısın.”</p>

      <p class="paragraf-4">Bunu sevmemiştim. Tartıştım. Espri yaptım. Kabul etmiyordu. Birer bira daha ısmarladık. Sonra yine ısmarladık. Sarhoş ve samimi olduk.</p>

      <p class="paragraf-4">Hâlâ ısrar ediyordu. Görmek zorundaydım. Görmeliydim, bu onun için çok önemliydi.</p>

      <p class="paragraf-4">“Sen kendi düşüncelerinin ne olduğunu bilmiyorsun. Sadece annenle babanın düşüncelerini düşündün. Ben sadece iki annemin düşüncelerini düşündüm. Benim diyebileceğim hiçbir duygum olmadı.”</p>

      <p class="paragraf-4">Bir süre sonra tartışmayı bırakmıştım, yalnızca dinliyordum. Ne de olsa iyi bir dinleyiciydim.</p>

      <p class="paragraf-4">Kalabalığın gürültüsü ve müzik nedeniyle zorlanarak, gerinerek dinledim.</p>

      <p class="paragraf-4 para-style-override-22"><span class="char-style-override-14">Seni seviyorum, evet seviyorum, seni seviyorum</span></p>

      <p class="paragraf-4"><span class="char-style-override-14">Yalan söylemek günahtır...</span></p>

      <p class="paragraf-4"><span class="char-style-override-14">Milyonlarca kalp kırıldı</span></p>

      <p class="paragraf-4"><span class="char-style-override-14">Sırf bu kelimeler söylendi diye...</span></p>

      <p class="paragraf-4 para-style-override-22">“Sen aynı benim gibisin,” diye ısrar etmeyi sürdürüyordu. “İkimiz birbirimize çok benziyoruz. Pekâlâ, sadece <span class="char-style-override-14">senin</span> olduğunu bildiğin bir duygu yaşarsan bana haber ver!”</p>

      <p class="paragraf-4">Sonunda nasıl bir uzlaşmaya vardığımızı bilmiyorum.</p>

      <p class="paragraf-4 para-style-override-22"><span class="char-style-override-14">Elvedaa... Sakın ağlamaa...</span></p>

      <p class="paragraf-4"><span class="char-style-override-14">Sil gözyaşlarını, sil gözyaşlarını</span></p>

      <p class="paragraf-4"><span class="char-style-override-14">Gözlerindeeen.</span></p>

      <p class="paragraf-4 para-style-override-22">Veya başka bir şekilde ifade etmek gerekirse,</p>

      <p class="paragraf-4"><span class="char-style-override-14">Tekrar buluşacağız</span></p>

      <p class="paragraf-4"><span class="char-style-override-14">Nerede bilmiyorum,</span></p>

      <p class="paragraf-4"><span class="char-style-override-14">Ne zaman bilmiyorum.</span></p>

      <p class="paragraf-4 para-style-override-22">“Savaştan sonra ne yapacağım, biliyor musun? Sana söyleyeyim. Hemen tek başıma başka bir ülkeye gideceğim ve ne hissettiğimi anlayıncaya kadar orada kalacağım. Yani ne düşündüğümü anlayıncaya kadar... Yani, tabii uçağım düşmezse.”</p>

      <p class="paragraf-4">Ertesi gün Dorothy Schwartz bana, “Hava Kuvvetleri’nden o adamla Meikles’te ne yapıyordun?” diye sordu.</p>

      <p class="paragraf-4"><span class="char-style-override-14">Taşrada, hiçbir şeyi gizli tutabileceğinizi sanmayın</span>.</p>

      <p class="paragraf-4">“Jimmy bana üsten telefon etti, sana zamanını boşa harcadığını, adamın politik olmadığını söylememi istedi.”</p>

      <p class="paragraf-4">Neredeyse, “Aferin ona,” diyorum. Adı neyse –o adamla birlikteyken– Salisbury’de patırtı çıkartarak ve politika yaparak geçirdiğim hayatım kendini beğenmiş, çocukça, aslında oldukça çılgın görünüyordu. Şimdi, inançlı biriyle yeniden beraber olunca, o üç saatlik samimi sohbet duygusal, hatta isterik ve saçma geliyordu.</p>

      <p class="paragraf-4">“Uçağının düşeceğine inanıyor. Son savaşta babasının uçağı düşmüş.”</p>

      <p class="paragraf-4">“Gayet mantıklı,” diyor Dorothy, yorum yaparak. “Zayıf düşmezsen muhteşem bir hayat bu.”</p>

      <p class="paragraf-4">Bu arada, <span class="char-style-override-14">A Ripple From the Storm</span>’da anlatıldığı şekilde, bir komünist parti kurulmuştu. O kitabı yazdığımdan beri, o süreci, küçük balıklar ekolündeki çıkıntıyı, uzun süre yaşayan o çıkıntılı kişiliği, politik fanatiği iki kere inceledim. O zamanki adı Frank Cooper’dı, doğu Londralıydı ama Londra’nın kuzeyinden geliyordu. Onunla birçok kez, ama farklı isimlerle karşılaştım. Bunların temel özelliği karizma, gizemli tavırlar, sonra muhtemelen o ana kadar kuşkulanılmayan gizli ve güçlü bir insanlara hükmetme zevki, vicdansızlık, kolaylıkla yönlendirdiği insanları küçümseme. Bir keresinde –Londra’da– bu kişi delirmişti, gerçekten delirmişti, bazıları politik açıdan deneyimli çok önemli insanlar da olaya karışmıştı. Beni asıl şaşırtan şey etrafındaki hiç kimsenin, onun deli olduğunu görmemesiydi. Politikada dikkati çekmeden deli olmak, diğer ortamlardan çok daha kolaydı. <span class="char-style-override-14">İyi Terörist</span> adlı romanımın başkahramanı Alice oldukça deliydi. Birçok insan onun deli olduğunu anlamamıştı. Ne tatlı kız, diyorlardı. Bunun nedeni politik bir bağlamda olmasıydı. Eğer normal bir hayatta betimlenseydi, deli olduğu hemen anlaşılırdı. Politik (ve dini) akımlar ve ilham verici veya devrimci türlerde her sayıda manyak olabilir. Frank Cooper deli değildi. İngiltere’deki aç otuzlu yılların ürünüydü. Ayrıca orta ve üst sınıflara duyduğu nefret, komünizmde mükemmel bir şekilde ifade ediliyordu.</p>

      <p class="paragraf-4">Frank Cooper Kraliyet Hava Kuvvetleri’nde onbaşıydı ve levazımla ilgileniyordu. Bir toplantıda bu kadarı yeter, bütün bu koşuşturmalar ve küçük oyunlar yeter, dedi - artık ciddi olmalı ve bir komünist parti kurmalıydık.</p>

      <p class="paragraf-4">Bu gevşek ve sık sık değişen solcu insanlar kalabalığında bir çekirdek kadro vardı. Bu çekirdek grupta Frank Cooper, Gottfried Lessing, Nathan Zelter, Dorothy Schwartz ve Hava Kuvvetleri’nden başka biri, Ken Graham adında bir astsubay bulunuyordu. Gottfried Lessing’le Nathan Zelter hemen, bir komünist parti için “objektif bir temel” olmadığını söyledi. Güney Rodezya bir yana, bu toplantıda siyah proletarya neredeydi? Frank Cooper küçümseyerek güldü ve oylama yapılmasında ısrar ettiğini söyledi. Öyle bir atmosfer vardı ki oylamayı kazandı. Nathan hemen ayağa kalktı ve aynı fikirde olmadığını, bunun sorumsuzluk olduğunu söyleyerek ayrıldı. Frank Cooper onun arkasından soğuk gülücükler göndererek, “Hele şükür kurtulduk,” dedi. Gottfried kalacağını, ama Nathan’la aynı fikirde olduğunu söyledi. Ken kalacağını belirtti. Dorothy Schwartz Frank’i destekledi.</p>

      <p class="paragraf-4">Cape Town’da bulunan Güney Afrika Komünist Partisi’ne, Güney Rodezya’da bir komünist parti kurmayı planladığımızı bildirdik. Onlar buna karşı olduklarını, parti için “objektif bir temel” olmadığını belirttiler. Frank, “Ah, onlara zaten kurduğumuzu söyleyin,” dedi. Sonradan oradaki yoldaşların bizi, akıllarındaki komünist kuruluşlara dahil edemeyecek kadar küçümsediğini; yalnızca dolapta bir dosya olduğumuzu öğrendim.</p>

      <p class="paragraf-4">Sonuç olarak bana Komünist Parti’deki günlerim sorulduğu zaman, devamlı olarak sorun yaşıyorum. Duygusal olarak doğru cevap, Güney Rodezya’da, herhalde iki yıl süreyle, 1942 ile 1944 yılları arasında komünist olduğum, ancak bunun organizasyon açısından doğru olup olmadığı tartışılır. Komünist Parti’ye, galiba 1951 yılında Londra’da, hâlâ tam olarak anlayamadığım nedenlerle katıldım. Ama toplantılara gitmedim ve bu kelime daha icat edilmemişti ancak ben çoktan “muhalif” olmuştum.</p>

      <p class="paragraf-4"><span>Şimdi bana en ilginç gelen, o zaman kullandığımız dil. On yıllardan beri, kapitalist sırtlanlar, sosyal demokrat ihanet, faşist köpekler, egemen sınıfların uşakları vs. gibi laflara gülmekteyiz... Gülmek - oysa milyonlarca insanın ölümüne neden olan suçlamaların özünde bu dil vardı. Yıllarca komünizmin kabalığı, yavanlığı sık sık dile getirilmeyen, “Eh, tarihlerine bir bakın, ne bekliyordunuz?” sözleriyle mazur görülmüştü. Bu küçümseme ifadeleriyle karşılaştığımızda ilk tepkimiz gergin bir şekilde gülmek olurdu ama sonra Frank Cooper’ın teatral bakışlarıyla karşılaşırdık. Teatral, evet şimdi böyle görüyorum. Aslında biz, üstümüze düşen rolü oynuyorduk. Oyun, “Tarih” –bu dilin ilk defa kullanıldığı Fransız Devrimi ve Rus Devrimi– tarafından yazılmıştı ve biz repliklere ses veren kuklalardık. Frank Cooper’a rağmen, bu deyimleri gülmeden kullanamıyorduk. Deyimleri tırnak işareti içine alıp kullanıyor veya dudaklarımızla ses çıkarmadan söylerken birbirimizle bakışıyorduk. Dorothy Schwartz bu konuda özellikle çok başarılıydı, tanınmış şu ya da bu kişinin, yönetici sınıfın, minik sol düzensizlikler içeren yardakçısı olduğunu söylerken, hafifçe gözlerini deviriyor, sesi de vaazının sonuna gelen bir Anglikan papazın sesi gibi alçalıyordu. Yavaş yavaş, ama birkaç ay içinde, bu saldırgan söylemler bir kenara bırakıldı.</span></p>

      <p class="paragraf-4"><span>Bu deneyimlerin bazılarını</span> <span class="char-style-override-14">İyi Terörist</span><span>’te kullandığım zaman, okuyuculardan hiç bu kadar çok ve ilginç mektuplar almamıştım. Birçoğu İtalya’daki Kızıl Tugaylar’ın ilk aşamasında bulunan insanlardı ve birçok grubun bu tür gürültücü amatör politikayla başladığını ve sonra “dilin onları ele geçirdiğini”, acımasız ve etkili öldürme grupları haline geldiklerini belirtiyorlardı. “Dilin onları ele geçirmesi” birden fazla kez oldu. Beraber olduğumuz insanlar - ve kullandığımız dil konusunda dikkatli olmalıydık. İktidarlar, bütün halinde ülkeler, özü nefret ve haset olan akıllardan çıkıp virüs gibi yayılan dil tarafından ele geçirilmiştir. Ordular askerlere öldürmeyi öğretirken, öğretmenler ağızlarını nefret dolu sıfatlarla doldurmaya özen gösteriyordu: Yozlaşmış bir pisliği veya siyah maymunu öldürmek daha kolaydı. İşkenceciler, çıraklarına mesleklerini öğretirken, çirkin bir sözlükten öğrenirler. Devrimci gruplar darbe planladıkları zaman, muhalifleri ahlaki açıdan kusurludur. Cadıları yaktıkları zaman, beraberinde iftira teranesinin olması yüzündendi.</span></p>

      <p class="paragraf-4">Eğer bizim grubumuz –daha fazlası olamamıştı– Karroo’daki kamelya kadar yaşama şansı olmak yerine, hayatta kalmayı başarsaydı, dil bizi de etkisi altına alabilirdi.</p>

      <p class="paragraf-4"><span class="char-style-override-14">A Proper Marriage</span>’da şöyle bir paragraf vardı: “Kısacası, bir tür intikam istiyordu: Martha gibi insanların ilk politik duyguları öfkeyse, ikincisi de, körlemesine anarşidir. Birisi o anda eline bir tabanca alıp, onunla alay eden insanları yok etmesini isteseydi, bir an bile düşünmeden giderdi. Ancak neyse ki, böyle bir talepte bulunacak kimse yoktu.” Bunu yazdığım zaman kaldırıp atacaktım, durumu yalnızca biraz yorumluyordu. Şimdi dehşet içinde ve minnetle okuyorum çünkü “Tanrı’nın lütfuyla gitmedim.”</p>

      <p class="paragraf-4">Şöyle şeyler söylüyoruz: “Stalin Ukrayna’da köylüleri kolektivizasyona, ortak kullanıma zorlayarak dokuz milyon insanı öldürdü.” “Stalin tasfiyeler sırasında milyonlarca insanı katletti.” (Yazar hangi rakamı doğru kabul ederse.) “Çin’de Mao, oradaki kan dökümüne iki örnek verecek olursak... Büyük Atılım’da ve Kültür Devrimi’nde milyonlarca insanı öldürdü.”</p>

      <p class="paragraf-4">Ancak bu cinayetler, kendilerini Komünist Parti’ye adamış genç eylemciler tarafından gerçekleştirildi. Kendi kendime hep, ... gibi insanlar, dedim. Hayır, hayır, ben böyle bir şey yapmazdım, yapamazdım. Topraklarından atıldıkları veya yiyecekleri zorla ellerinden alındığı için açlıktan ölmek üzere olan köylüler tren istasyonlarına akın edip, kitleler, yığınlar, sürüler halinde öldüğü zaman izlediğimi düşünebiliyor muydum? Gerçekten de, “Yumurta kırmadan omlet yapamazsınız,” diyebilir miydim? Böyle bir şeyi asla yapamayacağımı düşünmek, benim, “Sovyetler Birliğinde, Çin’de ve başka yerlerde öldüren, işkence yapan, kötü muamele eden o çoğu genç yüz binlerce insandan çok daha iyi olduğumu” söylemem anlamına geliyor. Neden, nasıl böyle düşünebilirim? Buna nasıl inanabilirim? Kendi dönemimde defalarca, insanların heyecanla kitleler halinde, sele kapılan balıklar kadar hayır deme şansıyla, bir o yana bir bu yana sürüklendiklerini gördüm. Sadece gözlemlediğimiz şeyler bizim bu eğilimler karşısında çaresiz olduğumuzu söylemekle kalmıyor, üniversitelerdeki deneyler de aynı şeyi doğruluyor. Örneğin, ünlü Milgram deneyleri, insanlarını çoğunun işkence yapma, öldürme emirlerine uyacağını söylüyor. Pekâlâ, diye mırıldanıyorum, ama <span class="char-style-override-14">çoğunluk</span>, öyle değil mi? O çoğunluğun parçası olmak <span class="char-style-override-14">zorunda</span> kalmazdım, öyle değil mi?</p>

      <p class="paragraf-4">Osip Mandelstam gibi, karısı Nadezhda gibi saf ve temiz kalabilirdim ama hayır, benim ve sevgili yüce gönüllü yoldaşlarımın, hem Güney Rodezya’daki hayali Komünist Parti’deki hem de sonradan tanıştığım, bazıları komünizmin geçmişteki kararlarından hâlâ rahatlatıcı sonuçlar çıkarabilen dostlarımın vicdanen rahat olan o katillerle aynı hamurdan olduğumuzu kabullenmem gerekiyor. Yalnızca şanslıydık, o kadar.</p>

      <p class="paragraf-4"><span>Galiba 18 ay süreyle gerçek bir komünist grup olduk. “Gerçek” derken, komünist ülkelerdeki gerçek komünist partilerle veya Avrupa’daki oturmuş komünist partilerle hiçbir ortak yanımız yoktu. Bizimki otantik bir alevdi, içimizde Lenin’in Ruhu yaşıyordu, yarın idam mangasının karşısında kurşuna dizilecekmiş gibi yaşıyor ve konuşuyorduk. “Komünist izne çıkmış ölü bir adamdır” - birbirimize, hiçbir ironi olmaksızın, böyle sözler söylüyorduk. Kısa bir süre için böyleydik.</span></p>

      <p class="paragraf-4">Her gün düzenli bir şekilde grup toplantıları organize etmiş, başkanlık etmiş ve tutanak tutmuştuk. Haftada en az iki kere Politik Eğitim dersleri düzenliyorduk. Kurumsal ve halka açık Rusya’ya Tıbbi Yardım toplantıları, Sovyetler Birliği’nin Dostları toplantıları, Sol Kulübü Toplantıları ve Irk İlişkileri toplantıları yapılıyordu.</p>

      <p class="paragraf-4">Kraliyet Hava Kuvvetleri personelinin üsten bırakılıp bırakılmadığına bağlı olarak on, 15, 20’miz, yoğun bir bağlılık atmosferi içinde oturup, sigara dumanının arasından birbirimizi izlerdik. İşyerlerimizden, Hava Kuvvetleri üssünden, yaşadığımız köşelerden ve deliklerden çıkıp doğruca oraya, bir kafenin üstündeki kasvetli ve tozlu büroya gelirdik. Adeta üsse istediği zaman girip çıkıyormuş izlenimi veren Frank Cooper orada olurdu.</p>

      <p class="paragraf-4"><span>“Öncelikle yoldaşlarım, şehirdeki ilerici kuruluşları ele geçirmeliyiz. Güya ilerici.” Sonra sessiz, küçümseyen kahkahasını atardı. “Bu çok kolay. Komünistler bu iş için her zaman en iyi insanlardır.” Bu noktada, aynı zamanda hem bağlı, hem samimi ve hem de küstah olmayı başaran bir bakışla, herkesle teker teker göz göze gelebilirdi. Kadın yoldaşlar için bu bakış epeyce cinsel ima da içerirdi. “Unutmayın, bu budalalar, zahmet edip toplantılara bile gelmiyorlar. Onlar umursamıyor, ama biz umursuyoruz. Görevini iyi yapan her komünist bir kuruluşu... Kesinlikle... Bir ay içinde ele geçirebilir!”</span></p>

      <p class="paragraf-4">Gottfried ve Ken sessiz kalıp, sabırla fırsat kolluyorlardı. Basit yöntem sorunlarında veya düzeltme yapmak amacıyla araya girebilirlerdi ama rekabet edemeyeceklerini biliyorlardı.</p>

      <p class="paragraf-4">“Dorothy, sen şeyin, ......” –Demokrasi Birliği’nin diyelim, hatırlamıyorum– “sekreteri olacaksın. Bertha, Sendika Sosyal Kulübü’nün sekreteri olacaksın.” (Uyduruyorum, hatırlamıyorum.) “Yoldaş Tigger, sen Beveridge Raporu’nu üstleneceksin.” Sonradan refah devletinin temelini oluşturan Beveridge önerilerini inceleyen büyük ve faal bir kuruluş vardı. Neredeyse hemen komiteye seçildim. Ne yazık ki Frank Cooper haklıydı. Vatandaşların çoğu, her hafta saatlerce oturup bir organizasyonu ele geçirme komplosu yapamayacak ve planlayamayacak kadar mantıklı ve dengeliydi. Ancak bu kadar kolay bir şekilde sekreter, başkan, komite üyesi olmamız aslında bizi korkutuyordu. Bu konuda espriler yapıyor olabilirdik, fakat durumdan memnun değildik.</p>

      <p class="paragraf-4">“Ama,” diye itiraz etti Dorothy Schwartz, “Bütün kadın yoldaşlar çoktan bir şeyin sekreteri veya kütüphanecisi oldu bile.”</p>

      <p class="paragraf-4">“Önemli değil,” dedi Frank ağır ağır konuşarak. “Hava Kuvvetleri’ndeki yoldaşlar, açıkça politik faaliyetlere katılamıyorlar, sığınmacılar da öyle. Güney Rodezya’nın güzel vatandaşları <span class="char-style-override-14">böyle</span> şeylerle uğraşmaz, bu nedenle kızlar yapmak zorunda.”</p>

      <p class="paragraf-4">Kızlar dediği Dorothy, öğretmen olan Bertha Myers, bir başka öğretmen Phyllis Loveridge, ben ve bir iki kişi dahaydı. Birkaç erkek Rodezyalı sendika üyesi vardı. Bütün Hava Kuvvetleri personeli kırlangıç veya leylek gibiydi ve yakında gideceklerdi. Gottfried, “Galiba kabul etmek zorundasın, burada temelimiz yok derken haklıydım,” yorumunu yapınca Frank küçümseyerek dudağını büktü ve “Yakında Afrikalı personelimiz olacak,” dedi.</p>

      <p class="paragraf-4">Irk İlişkileri adını verdiğimiz kuruluş –sakinleştirici bir isim olduğunu düşünüyorduk– başından itibaren içi içine sığmayan, öfkeli ve tutkulu bir şekilde partizan olan insanları cezbetti ve CID’de<span class="dipp"><a class="footnote-link" href="#footnote-225-57" id="footnote-225-57-backlink">57</a></span> bütün toplantılara katıldı. Beyaz sendikacılar, kendi çıkarları doğrultusunda, yerlilerin çok hızlı ilerletilmemesi gerektiğini söylemek amacıyla geldiler. Beyaz sendikacılar, bariz nedenlerle, her zaman siyahilerin ilerlemesine en coşkulu şekilde karşı çıkan gruptu. Bu kuruluşla Afrikalı üyeleri cezbetmeyi umuyorduk, ama sonunda sadece bir yerli üyemiz oldu, o da CID ihbarcısıydı. Komünizm, Afrikalıları tatmin edemeyecek kadar soyut ve insanlık dışı bir fikirdi ve aslında, sonradan komünist veya Marksist iktidarlar gelse bile, uzun ömürlü olmadılar.</p>

      <p class="paragraf-4"><span class="char-style-override-14">Spies I Have Known</span><span class="dipp"><a class="footnote-link" href="#footnote-225-58" id="footnote-225-58-backlink">58</a></span> hikâyesi bu dönemde ortaya çıkmıştır.</p>

      <p class="paragraf-4">Politik hayatı bilen insanlar, bazı insanlar çok yoğun çalışırken, diğerlerinin onların çalışmasını izlediğine şaşırmayacaklardır. Örneğin, Gottfried, Tıbbi Yardım kuruluşu için para toplamak amacıyla, Meikles Oteli’nde büyük bir dans düzenlemeyi üstlendi. Gece büyük bir başarıyla sona erdikten sonra, posterleri ve biletleri bastırdığımı, şehrin her tarafına astırdığımı, reklamlar verdiğimi, önde gelen sponsorları davet ettiğimi, bandonun parasını ödediğimi, bütün işi benim yaptığımı fark ettim. Ama bu arada Gottfried, yaptığı başarılı iş için herkesin ortasında tebrik ediliyordu. Bunu ona söylediğim zaman, ağır ağır konuşarak, iyi bir organizasyonun önemli bir ilkesini öğrendiğimi söyledi.</p>

      <p class="paragraf-4">Başka etkinlikler de oldu. Bunlardan bir tanesi Cape Town’dan gelen komünist gazetesi <span class="char-style-override-14">Guardian</span>’ın satışıydı. Bundan ben sorumluydum. Bir noktada her hafta 112 adet satar hale gelmiştim. Başarıdan başım dönmedi çünkü bu olağanüstü satışların değmeyen nedenleri olduğunu görmem çok uzun sürmedi. Çok sayıda gazeteyi Kraliyet Hava Kuvvetleri üslerine bırakıyordum. Joe Amca’nın resmi her yerdeydi, gönderme yapılmasının ardındaki duygular bilinçli idiyse, parodinin eşiğindeydi. Gazetelerin çoğu satılmadı, ancak üste etrafta dururken, üssün bürokratlarının üzerinde rahatsız edici, sinirlendirici bir etki yaratması insanı memnun ediyordu. Bunun bir etken olduğunu kabul etmekte isteksiz davransam da Yoldaş Tigger ne de olsa çekici bir kadındı ve çoğu zaman başka zevkleri de olduğunu garanti eden bir içtenlikle doluydu. Benim saçma asil ruhluluğum; ilk başta cinselliğe aç, sevgiye aç, evini özleyen o genç erkeklerin, şehirden gelen bu güzel komünist kız için <span class="char-style-override-14">Guardian</span> gazetesini almaktan zevk alacaklarını anlamakta zorlandım. Aynı şekilde, her hafta ucuz kafelere ve restoranlara yığınla gazete satıyordum. Bu mekânlar tezgâhlarında gazeteleri bulundurmaktan ve müşteri çekmelerinden - bizi çekmelerinden memnuniyet duyuyorlardı zira bazen 20 kişilik grup halinde gidip yandaş arıyorduk. Ayrıca siyah mahallesinde yaptığımız satışlar da vardı, burada insanlar gerçekten bu gazeteleri okuyorlardı. Ayrıca bireysel aboneliklerimiz vardı.</p>

      <p class="paragraf-4">Peki, ne satıyorduk? <span class="char-style-override-14">Guardian</span>’ın ve diğer komünist veya sola yakın gazetelerin Sovyetler Birliği hakkında söyledikleri doğru değildi. Gerçi insanların bazıları gazeteyi tam da “politik analizleri” nedeniyle satın alıyorlardı. Ancak Afrikalıların, siyahların ve Hintlilerin durumları hakkındaki makale ve haberler doğruydu. Güney Afrika’da başka hiçbir gazetede bunun benzeri yoktu çünkü çoğu, en fazla, “Kendi çıkarımız için onların koşullarını iyileştirmeliyiz,”, “Onlar için yaptıklarımızı takdir etmiyorlar,” veya “Sadece iyi bir dayaktan anlıyorlar,” düzeyindeydi. İnsanların <span class="char-style-override-14">Guardian</span>’da en sinir bozucu buldukları şey Sovyetler Birliği değildi, –ne de olsa Joe Amca görkemli müttefikimizdi– hâlâ “kaffir” veya “munt” - kibar olmaya çalıştıkları zaman da “yerli” dedikleri Afrikalılar hakkındaki tutumdu.</p>

      <p class="paragraf-4">Biz neye inanıyorduk, bizi tetikleyen fikirler neydi? Her yerdeki komünistlerin veya yarı-komünistlerinkiyle aynıydı, sadece Afrika’da bir araya gelmiş genç çılgınların telaşlı ıvır-zıvır fantezileri değildi.</p>

      <p class="paragraf-4">Birincisi, 10 yıl –hadi 15 olsun– içinde, komünizmin açıkça belli olan üstünlüğü nedeniyle, bütün dünya, özgür iradesiyle komünist olacaktı. Irk önyargıları, kadınlara baskı yapılması, işgücünün istismar edilmesi - züppelik veya başkalarını küçümseme olmayacaktı. Bu cennet kısa bir süre, yalnızca küçük bir azınlık olan gericilerden tepki görecekti çünkü ne de olsa, “Devlet - kapitalizmin çelişkileriyle birlikte kaybolup gitmiş olacaktı.” Bu deyim, “Devletin kaybolup gitmiş olması,” her yerde yoldaşların delirmediklerini göstermek amacıyla yaptıkları alaycı esprilerin, açık arayla en yaygın kaynağıydı.</p>

      <p class="paragraf-4">O halde dünyanın gündeminde cennet vardı, hem de yakında. O aşamaya kadar dünyayı kim idare edecekti? Tabii, bizler, bizim gibi insanlar. Komünistler, işçi sınıfının öncü kuvveti. Tarih onlara bu rolü vermişti. Tanrı’nın iradesini temsil ettiklerine inanan annem ve babamla, dünyanın iyiliği için Britanya İmparatorluğu’nun devlet dairesinde çalışanlarla veya Atlantik Bildirisi’ni düzenleyenlerle kesinlikle aynı zihniyet.</p>

      <p class="paragraf-4">İkincisi, cennete ulaşmanın devrimden başka yolu yoktu. Devrime inanmayan herkesi küçümsüyorduk - yani, birkaç istisna dışında. (Ahlaki yargılamalarda eksik olmayan içtenlikle birbirimize güvence veriyor, şu şu gerici yine de <span class="char-style-override-14">iyi bir insan</span>, diyorduk.) Devrime inanmak ahlaki olarak üstünlüktü ve inanmayanlar, en azından korkaktı. Birbirimize karakter üstünlüğüyle bağlanmıştık zira devrimciydik ve iyiydik. Muhaliflerimiz kötüydü. Sosyalizme inanmayan insanlar iyi niyetli değildi, bu zihniyet bugün bile devam etmektedir. Muhaliflerin ahlaki açıdan düşük seviyede olduğuna inanmak insanı memnun ediyordu. Güney Rodezya’da Birlik Partisi’ni veya İngiltere’de Muhafazakâr Parti’yi destekleyenler ve politikalarının insanlık için gerçekten iyi olacağına inananlar kesinlikle aramıza giremiyordu. İnsanın kendisinin daha iyi olduğuna inanma ihtiyacı o kadar güçlüdür ki, 1992 kadar yakın bir zamanda, komünistler tarafından yapılan bütün cinayet, işkence, kasıtlı soykırım fırtınaları sonrasında komünist bir kadın yanıma gelip: “Gerçeğe sırtını nasıl çevirirsin? <span class="char-style-override-14">Senin iyi biri olduğunu sanıyordum</span>,” dedi.</p>

      <p class="paragraf-4">Üçüncüsü, biz dünyayı kaplayan bir ailenin parçasıydık. “Bir komünist dünyanın herhangi bir yerinde bir ülkeye gidebilir ve o anda kendini evinde hissedebilir, aynı şekilde düşünen, aynı ideallere sahip insanlarla bir araya gelebilir.” Ailesiyle arası bozuk olan veya yerinden yurdundan edilmiş insanları ayartabilecek bir kavram - zaten bugünlerde çoğu bu durumda. Tamamen aynı şeyi Müslüman bir arkadaşımdan da duydum. “Bir Müslüman dünyanın herhangi bir yerine gidebilir ve o anda aynen kendisi gibi düşünen insanlarla bir araya gelebilir. Unutmayın, Kuran her Müslüman için zihinsel ve ahlaki bir çerçevedir ve içindeki hikâyeler, kutsal ve tarihi şahıslar Kuveyt Şeyhi’yle Endonezya’da çukuru kazan zavallı işçi arasında paylaşılmaktadır.”</p>

      <p class="paragraf-4">Dördüncüsü, bir komünist, hem insani sorumluluk nedeniyle, hem de insanları, şimdi de, gelecekte de insanlığın en iyi özelliklerini taşıyacak olan Komünist Partisine çekmek için, her zaman herkesten daha iyi olmalı, daha çok çalışmalı, daha çok öğrenmeli, insanlara bakmalı, her zaman pis işleri yapmaya hazır olmalıdır. Bu zihniyet din gibidir. Batıda, Hıristiyanlık 2000 yıldır düşüncelerimizi şekillendiriyor. Yoksul insanlık gözyaşı ve sıkıntı içinde yaşıyor (kapitalizm), ama Kurtarıcı - Mesih tarafından (İsa, Lenin, Stalin, Mao, vs.) kurtarılıyor. Acı ve kargaşa döneminden sonra (Araf) bütün çelişkilerin biteceği bir cennet olacak. (Devlet kaybolup gidecek, Adalet hüküm sürecek.)</p>

      <p class="paragraf-4">Büyük erkeklerin (veya kadınların) tarihin akışını etkilememesi inancın ana maddesiydi. Özellikle bu hatanın nasıl kategorize edildiğini hatırlamıyorum. Solda sapma mı? Küçük burjuva çarpıklığı mı? Önemli olduğu için tekrar vurguluyorum, bütün bunlar Stalin’in, Hitler’in ve Mussolini’nin dönemindeydi. Tabii Churchill de vardı.</p>

      <p class="paragraf-4">Bir daha asla milliyetçi savaşlar veya din savaşları olmayacağına inanıyorduk. Milliyetçilik bariz bir şekilde geçmişte kalmıştı. Din de öyle. Birbirimizi kutlardık: En azından bir daha asla din savaşı veya milliyetçilik savaşı yaşamayacaktık.</p>

      <p class="paragraf-4">İnsanların duyguları veya dürtüleriyle ilgilenmenin “Freud-culuk” ve gericilik olduğuna inanmamız gerekiyordu - “çizgi” buydu.</p>

      <p class="paragraf-4">Yalnızca “proleter” edebiyat “doğruydu.”</p>

      <p class="paragraf-4"><span>İşçi sınıfı –veya siyahiler ya da zarar görmüş insanlar– iktidara geldiği zaman, sadece en temiz ve en önyargısız ideallerle hareket edeceklerinden emindik. İnandığımız onca saçma şey arasında bu herhalde en kötüsüydü. Birisi cüret edip, “insan doğası” hakkında bir şeyler mırıldandığı zaman, sabırla onları ikna etmeye çalışır, komünizmin düzeltici ve dönüştürücü gücünü anlamadıklarını söylerdik.</span></p>

      <p class="paragraf-4">En güçlü fikir - diğer hepsinin temelini oluşturan, kesin gözüyle bakılan ve tartışmaya bile açılmayan düşünce, kapitalizmin sonunun geldiği, bizzat tarih tarafından oy verilmeyerek uzaklaştırıldığı fikriydi. Bu korkunç savaş kapitalizmin eseriydi; kapitalizm savaş demekti, sosyalizmin doğasında barış vardı. Son savaşı ve İngiltere’deki, Avrupa’daki, Amerika’daki büyük krizi kapitalizm yaratmıştı - Sol Kulübü’ne gelenlerin çoğunluğunu ekonomik krizden etkilenenler oluşturuyordu. Kriz hakkında konferans düzenlediğimiz zaman, konuşmacılar ve izleyiciler arasındaki insanların çoğu kişisel deneyimleriyle konuşmuştu ve şimdi <span class="char-style-override-14">tanıklık etme</span> diye nitelendirdiğimiz ruhla, tutkulu tartışma gece yarılarına kadar sürmüştü. “İşlerin bu şekilde olduğuna tanıklık ediyorum.” Herkesin okuduğu kitaplar arasında, <span class="char-style-override-14">Gazap Üzümleri, Love On The Dole, Vadim O Kadar Yeşildi Ki</span>; oyunlar arasında da <span class="char-style-override-14">Waiting For Lefty</span> ile Lillian Hellman’ın oyunları yer alıyordu. Şu şarkıyı söylüyorduk:</p>

      <p class="paragraf-4"><span class="char-style-override-14">Bir demiryolu yaptım, artık bitti</span></p>

      <p class="paragraf-4"><span class="char-style-override-14">Dostum, bir on kuruş verir misin?</span></p>

      <p class="paragraf-4">İngiltere’deki krizin fiziksel sonuçlarını, Kraliyet Hava Kuvvet-leri’nin koloniye gelişini izleyen herkes görüyordu. Subaylar, ekmek, margarin, reçel ve koyu çayla beslenen diğer rütbedekilerden en az 30 santim uzundu. Kapitalizm öldürüyordu ve bu konuda söylenebilecek başka bir şey yoktu.</p>

      <p class="paragraf-4">Her türlü işletmeyle bağlantılı herkesin, ahlaki açıdan aşağı düzeyde olduğunu biliyorduk. “İşadamı” küçümseme ifadesiydi. E. M. Forster’in <span class="char-style-override-14">Howards End</span> romanında Wilcox ailesinin kaba, cahil ve zevksiz barbarlar olarak betimlenmesi her şeyi açıklamaktadır. <span class="char-style-override-14">Altın Defter</span> romanımdaki Richard tanımlamam da öyle. Sanırım, bu tavır, İngiliz aristokrasisinin, başlangıcından çok daha aşağı seviyelere süzülen “ticareti” küçümsemesinden kaynaklanıyordu. Buna rağmen “iş”, ticaret, kısaca kapitalizm hedef listemizdeydi ve bazen gerekli oluyor, işe yarıyordu. Bu “çelişkileri” uzlaştırma, hatta tartışma girişiminde bulunup bulunmadığımızı hatırlamıyorum.</p>

      <p class="paragraf-4">En güçlü fikirler, kesin gözüyle bakılanlardır. İnsanlar şimdi, “Ama Sovyetler Birliği’ni, oradaki durumu bilerek komünizmi nasıl destekleyebildin?” dedikleri zaman, aklımızda komünizme veya sosyalizme alternatif olmadığını unutuyorlar. Kapitalizm ölmüştü, bu artık yalnızca bir an meselesiydi. Gelecek sosyalistti, komünistti. Sovyetler Birliği’nin –büyük simgenin– yaptığı her “hata” düzeltilecekti, bunlar yalnızca sosyalizm yolunda karşılaşılan engellerdi.</p>

      <p class="paragraf-4">“Neler olduğunu biliyordunuz” ile kuşkulu ve puslu bölgelere giriyoruz. Bu ülkede –Rodezya’da– basından tam anlamıyla nefret ediyorduk. Önemli sorunlardaki tutumu, siyahi nüfusu ele alışı kesinlikle çok saçmaydı. <span class="char-style-override-14">Rhodesia Herald</span>’la beş dakika geçirmek, fikirlerimize inancımızı pekiştirmeye yetiyordu. “Kapitalist basının yalanları” ifadesini kullandığımız zaman, bunun iyi bir nedeni vardı. İngiltere’den gelen insanlar “kapitalist basın”dan bahsettikleri zaman, yasal İspanyol hükümetinin ihanetini, Hitler iktidara gelirken eylemsizliği, Hitler’in Yahudilere davranışıyla ilgili kaçamak sözleri veya yalanları destekleyen gazeteleri kastediyorlardı.</p>

      <p class="paragraf-4">İnsanlar Tasfiyeler veya Kolektivizasyon’dan ve bunların sonucunda oluşan milyonlarca ölümden bahsederken, biz rakamlara inanmadık. Kapitalist basın, yeni gelişmeye başlayan komünist cenneti karartmaya çalışıyordu, hepsi o kadardı.</p>

      <p class="paragraf-4">Şimdi bütün bunların konuyu saptırmak olduğunu düşünüyorum. Bu süreçten geçen epeyce insan tanıdım - önce sadık komünist olunuyor, sonra Arthur Koestler tarafından “bozuk paraların cebinizden teker teker düşmesi gibi” (paraların fikirlerle özdeşleştirilmesi çok ilginç) çeşitli derecelerde kuşku yaşanıyor, sonra üzüntü veya depresyon, en sonunda da inanç kaybı. Aniden tersine dönen, bir gecede komünist fikirlerden (belki de doğru kelime duygu) sıyrılan insanlar var - ama bu belirli türde kişilik gerektiriyor. Bunların sayısı çok az. Çoğu ağır ağır komünizmden, “Parti’den” uzaklaştı. Bu durum bazı insanlara acı vermedi. Bana da vermedi. Daha çok “dönek” veya “hain” gibi lakaplardan korktum - zira bu gerçekten güçlü bir silahtı. Ama komünizme hiçbir zaman bütün benliğimle bağlanmamıştım. Bunu, böyle yapanlarla kendimi karşılaştırdığım için biliyorum. Asıl trajik durumda olanlar, komünizmde bir umut, bir yaşam biçimi, bir aile, bir üniversite - bir gelecek bulan o çok zavallı kızlar ve oğlanlardı. Bazıları Londra’nın East End mahallesinde yaşayan yoksul ailelerden geliyorlardı ve Genç Komünistler Birliği’ne katılmışlardı. Onlar için komünizm her şey demekti ve inançlarını kaybettikleri zaman, hayattaki en iyi şeylerden mahrum kalıyorlardı. Bazıları öldü. Bazıları ciddi çöküntüler yaşadı. Bir daha asla eskisi gibi olmadılar.</p>

      <p class="paragraf-4">Soruyu şu şekilde sormak lazım: <span class="char-style-override-14">Eğer bir insan bir inanca bağlanırsa –politik veya dini– ve otoriteye boyun eğerken, içten gelen bir hareketle kişiliğini de teslim ederse, duygusal</span> (kasıtlı olarak entelektüel) <span class="char-style-override-14">özerkliğini yeniden kazanması ne kadar sürer? Bunu belirleyen ve mantıkla, insanın rasyonellik düzeyiyle hiç veya çok az ilgisi olan bir psikolojik yasa olması gerekir.</span> Benim durumumda, hepsinden kurtulmam yıllar sürdü, oysa tanıdığım bazı insanlar gibi, bütün benliğimle bağlanmamıştım - bazıları hâlâ da öyle. Benim açımdan asıl soru bu ve henüz cevabını bulamadım. Birisi diyor ki: Ben Sovyetler Birliği Finlandiya’yı işgal ettiği zaman bıraktım... Hitler-Stalin Paktı yüzünden... Berlin’deki ayaklanma bastırıldığı için... Macaristan’ın işgali yüzünden... Tasfiyeler ve kolektivizasyon hakkındaki gerçeği öğrendiğim zaman... Ama bu arada –her neyse– hâlâ o psikolojik kurala tabiler.</p>

      <p class="paragraf-4">Uzun vadede bu tavırlardan çok daha etkili bir şey daha vardı, 1917 Devrimi’nin yarattığı, Sovyetler Birliği’nin bir ideal, büyük bir model olduğuna ilişkin duygu atmosferi. Bu atmosfer hepsini birleştirecek kadar inandırıcıydı, bazıları tanımlanmış ve tartışılıyordu, bazıları da ima ediliyordu ama etkileri bugün bile devam etmektedir. Batıda bir, iki, üç nesil boyunca, Sovyetler Birliği’ne karşı, çok sayıda “açıklamadan” sonra bile hayatta kalmayı başaran bir tavır benimsenmiştir. Gorbaçov’un bütün dünyaya Sovyetler Birliği’nin, kelimenin tam anlamıyla ve ahlaki olarak iflas ettiğini açıkladığı sırada, Londra’da bir tiyatronun dışında bir grup genç, oyunun “Sovyet-karşıtı” olduğu gerekçesiyle gösteri yapıyordu. Ancak oyundaki açıklamalar, Alma Mater’lerindeki tartışmalarından çıkan gerçeklerin yanında çok hafif kalıyordu. Sovyetler Birliği Afganistan’ı işgal ettiği zaman, eleştiride bulunmayan birçok gazete vardı, hatta birçoğu, Sovyetler Birliği kendini eleştirinceye kadar Sovyetler’in o ülkede yaptığı zulümden bahsetmedi. Bu olay, Sovyetler Birliği’nin bütün insanlığın yol göstericisi olarak rolü konusundaki uzun zamandır yaygın olan efsane, Sovyetler Birliği’nin Afganistan’ı işgali ve medyanın bu konudaki tutumunda rahatlıkla incelenebilir.</p>

      <p class="paragraf-4">1943’te, 1944’te, iç “çelişkiler” –bu kelimeyi çok sık kullanıyorduk– neredeyse oluşturulduğu andan itibaren küçük grubumuzu parçalamaya başladı. Yıkıcı maya Frank Cooper’dı. Gottfried’le Ken, politik bilinçliliğimizin yetersiz olduğuna karar vererek, daha fazla Politika Eğitimi almamız gerektiğini söyledi. Frank teoriden nefret ediyordu ve Hava Kuvvetleri’ndeki yoldaşları alarak gitti - yani, bizimle birlikte başlayanları. Bir başka nedeni anlamamız epeyce uzun sürdü. Çoğumuz sosyalizme edebiyat aracılığıyla - gece dersleri, kitaplarla kişisel ve özel maceralarla ulaşmıştık ve her durumda, burada yalnızca İngiltere’yi değil, Avrupa’yı da kapsayan <span class="char-style-override-14">Büyük Gelenek</span> kitabını iyice sindirmiştik. Kısacası komünizmin dilini ve sloganlarını giderek çocuksu bulmaya başlamıştık ama bunu dile getirmiyorduk. Grup kurulduktan iki yıl sonra, üyelerinin çoğu yeniydi ve organizasyon yavaş yavaş dağılmaya başladı. Tabii bu, kendimizi komünist olarak görmediğimiz anlamına gelmiyordu. Frank Cooper İngiltere’ye geri gönderilmişti; politikası yüzünden olduğunu söylüyordu, belki öyleydi, belki değildi. Bazı pilotlar eğitimlerini tamamlamış ve gitmişlerdi - yenileri gelmişti. Salisbury’nin entelektüel yoksulluğunun cazibesine kapılan çok sayıda sığınmacı Irk İlişkileri ve Sol Kulübü toplantılarına geliyordu. Kısacası, orijinal üyelerden, kuruculardan çok az kişi kalmıştı.</p>

      <p class="paragraf-4">Şimdi, keşke elimde fotoğraflar olsaydı, diye düşünüyorum, ancak çok meşguldük, hem zaten bu kadar basit burjuvazi hareketleri için fazla yükseklerdeydik. Hayal edebiliyorum: “Hep birlikte bir fotoğrafınızı çekmek istiyorum, sakıncası var mı?” Nasıl alay ederlerdi, nasıl eğlenirlerdi. Ayrıca, fotoğraflar CID’nin eline geçebilirdi. Hepimiz paranoyaktık - genelde baktığınızda, keyifliydi. Gizli Servisin yaptıklarınızla ilgilendiğini düşünmek size önem kazandırıyordu.</p>

      <p class="paragraf-4"><span>Fotoğraf yoktu ama kısa bir süre önce kendimi gördüm. Londra’da büyük bir toplantıda –ne toplantısı olduğunu hatırlamıyorum– koridorda sekerek geldi. Enerji dolu ve kontrolün kendisinde olduğunu hissetmesinden kaynaklanan özgüvenle gelen kara gözlü, koyu renk saçlı, kırmızı dudaklı genç bir kadın - parlak rujlar yeniden moda olmuştu. Elindeki bir tomar bildiriyi kendi grubundan gençlere rastladıkça dağıtıyordu. Yüzünden bir tartışmacının kavgacılığı fışkırıyordu. Bir sözle, karşısına çıkanla yüzleşiyor, bakışlarını görünmeyen bir suflöre sabitliyor ve inancının tüm gücüyle, ağzından kesin veriler dökülüyordu. Kız oradaydı. Ben de orada bulunmuştum. Kız bir faşist grubun üyesiydi ve sıkıştırıp bağırmak amacıyla gelmişti. Hayır, hayır, komünistlerin faşistlerle aynı olduğunu söylemiyorum, Tanrı korusun. Biz insanlığın sonsuz derecede mükemmelleştirilebileceğine, iyilik ve sevginin yakında zafer kazanacağına inanmıştık. Bizim efsanemiz, dini efsaneyle aynıydı. O halde ırkçılarla, alaycılarla ve baskıcılarla nasıl aynı olabilirdik? Gökyüzündeki muhasebe defterini tutan melekler, “Aslında, komünistlerin sebep olduğu canavarlıklar, cinayetler ve yıkımlar Nazilerin ve faşistlerinkinden çok daha fazla,” dediklerinde, tartının bizim durduğumuz tarafına, üstünde İyi Niyet yazılı ağırlığı koyacaklar mı? İlginç bir tartışma...</span></p>

      <p class="paragraf-4">Dünyaya karşı duyduğumuz tutkuyla yüreklerimiz kabarmıştı. Toplantılar, gazete satmak veya birini “etkilemeye çalışmak” arasında kalan boş zamanlarda, ucuz bir kafede oturup, hepimizin önlenebileceğine inandığı korkunç savaş yüzünden içinde yaşadığımız hastalıklı öfkeyle beslenen hayallerle güzel geleceklerden bahsederdik. Zaten, “kötüyü betere karşı koruyorduk.” Çok yakında, artık savaş falan kalmayacaktı; ailelerimiz gibi, babam gibi, bu savaşın son savaş olması gerektiğine çünkü –sonunda– savaşın ne kadar yıkıcı olduğunun görüleceğine inanıyorduk. Eski püskü giysiler içindeki bir zenci çocuğun kaldırımda aylak aylak yürürken içeriye, bu yemek mekânının inanılmaz zenginliklerine baktığını görür, yakında böyle çocukların artık olmayacağına dair birbirimize güvence verirdik. Kahramanlık efsaneleri ve fantezilerle yaşıyorduk. Bastille’e saldırılması - daha geçenlerde aslında içinde sadece yedi kişinin olduğu ve oldukça iyi bakıldıkları açıklandı. Biz kendimizi kasvetli duvarlara tırmanıp, açlıktan ölmek üzere olan mahkûmları kurtarırken hayal ediyorduk. Kışlık Saray’ın basılması - kahraman devrimcilerle özdeşleştik, mahzenlerdeki şaraplarla hasta olana kadar içen çetelerle değil. Nazi Avrupası’nın içinden cesur direniş hikâyeleri, idam sehpalarındaki kahramanca sözler, İsviçre’de özgürlüğe kaçış öyküleri, Fransız Direnişi’nin başarı hikâyeleri geliyordu. Yugoslavya etkili bir örnekti: İngiliz hükümetinin hor gördüğü, ancak Churchill tarafından tanınan Tito, Britanya Savaşı kadar saf ve asil bir kahramanlık savaşı veriyordu. Bizi besleyen efsaneler arasında sadece Uzun Yürüyüş<span class="dipp"><a class="footnote-link" href="#footnote-225-59" id="footnote-225-59-backlink">59</a></span> lekelenmeden kaldı.</p>

      <p class="paragraf-4">İlk andan itibaren başlayan bir şey daha vardı, gündemimizde o kadar alt sıradaydı ki, pek farkına varamadık. Haftada bir siyah mahallesinde <span class="char-style-override-14">Guardian</span> gazetesini satarken, o öğleden sonra, paçavralar içindeki yoksulların arasından geçiyordum; sokaklar ve avlular cansız, moralsiz, sarhoş insanlarla dolu oluyordu. Gazeteleri kutsal ülkeye –Amerika’ya– gidiş biletiymiş gibi kapıyorlardı. Gözlerinden iltihap akan ve güneşte oturan yaşlı bir adam eteğime yapışıp, “Bayan, bayan, gel yanıma otur ve benimle birlikte dua et, otur ve dua et,” diyor. Ama ben dualara inanmıyordum. “Bunun sana pek faydası olacağını sanmıyorum,” dedim ona zarif ve cana yakın bir şekilde. “Ancak kilise komitesindeki arkadaşım Mary’ye söylerim, gelip seni görür.” “Ne zaman gelir?” “Yakında.” “Çabuk gelmesini söyle, ben hastayım, çok hastayım.”</p>

      <p class="paragraf-4">Küçük bir kasabada, “yardımsever” kuruluşların –bu deyim daha doğmamıştı– bütün üyeleri birbirlerini tanır. Komünist veya devrimci olabiliriz, iyi vatandaşlar tarafından bizim hakkımızda anlatılan hikâyeler tüylerinizi diken diken edebilirdi, ama bazılarımız aynı zamanda sosyal hizmet ağının üyesiydik. O yoksul ve hüzünlü sokaklardan ayrıldıktan sonra birkaç saatimi Sosyal Hizmetleri, çeşitli kiliseleri, eğitim, konut ve sağlık bakanlıklarını arayarak geçirebilirdim. “Üç çocuklu bir kadın var, kocası onu terk etmiş, acaba...” “Hallederiz. Evin numarası kaç? Çok teşekkürler.” “Selous Court 43 numarada okula gitmeyen siyah bir çocuk var.” “Hey, Tigger, dostum, sen misin? Bana bırak, ben hallederim.”</p>

      <p class="paragraf-4">Zenci mahallesinde <span class="char-style-override-14">Guardian</span> sattığımız zaman para istemiyorduk ve grupta eleştiriliyorduk.</p>

      <p class="paragraf-4">“Ne zamandan beri bağış yapıyoruz yoldaşlar?”</p>

      <p class="paragraf-4">“Tanrı aşkına biraz insaflı ol yoldaş, bazen midemi bulandırıyorsun.”</p>

      <p class="paragraf-4">Bu yoldaş çoğu zaman Gottfried oluyordu. Her zaman soğuk, sert, iğneleyici, Marksist mantığı yürüten biriydi ve en sevdiği cümle, “Şimdi durumu analiz edelim,” idi. Analizleri en azından durumun iç yüzünü ortaya çıkarıyordu. Şimdi bile, bilgi ve söylem bombardımanına tutulduğum zaman, o sesin hayaletini çağırdığımı hissediyorum ve şöyle düşünüyorum: “O halde, şimdi durumu analiz edelim.”</p>

      <p class="paragraf-4"><span>Kurucular arasında olmayan bir başka adam, giderek daha çok nefret kazanmaya başlamıştı. Bu adam İngiltere’den yeni gelmişti, Kraliyet Hava Kuvvetleri üslerinden birini işleten bürokrasinin bir parçasıydı. Uzun boylu, zayıf, yakışıklı bir gençti ve bütün kadınlar ona kısa bir süre âşık oldular. Genç işçi sınıfı kahramanının özünü oluşturuyordu. Aslında, o zaman âdet olduğu şekilde numara yapıyordu; orta sınıftandı. Gottfried gibi o da her zaman durumları analiz ediyordu ve hatta bir süre, Politika Eğitimi Görevlisi yapıldı. Kendini bir fanatik, Lenin’in torunu olarak sunuyordu, ciddiydi, gülmüyordu ve ayrı oturarak, düzenli notlar alıyor, yetkililere, Lenin’e, Stalin’e danışıyordu. Gottfried bir şeyi analiz ederken, eleştirel bir ifadeyle oturup dinler ve sonra, her zaman Gottfried’in lehine olmayan kararını bildirirdi. Güney Afrika’daki durum hakkında bir toplantı vardı - yani kapalı veya gizli bir toplantı. Sanırım belirtmekte yarar var, o zaman, 1940’ların başında, Güney Afrika’nın politik durumu, Afrikalılara, siyahlara ve Hintlilere yapılan muameleler, bizim tarafımızdan, yakında kan dökülmesiyle patlak verecek devrimsel bir durumla sonuçlanabilecek son derece büyük bir acımasızlık olarak değerlendiriliyordu. Akşamlarımızı “zamanı gelince” bu sürece nasıl yardımcı olabileceğimizi tartışarak geçiriyorduk. Madenler Odası işgücü için bazı tekliflerde bulunmuştu. Adı John Miller olan bu yoldaş, dikkatimizi çekecek kadar uzun süre sessiz kaldı ve sonra, “Böyle bir durumda, yoldaşlar, kendi kendimize, ‘Madenler Odası ne ister? Öncelikleri ne olur?’ diye sormamız yeterli. Bunu belirledikten sonra...” Gerilim yükselirken bir duraksama. Sonra sakin bir şekilde gülümseyerek, “Söylemeye gerek yok, bizim çizgimiz bunun tam tersi olmalı.” Çılgınca alkışlama. Evet, politik düşünce seviyemiz gerçekten de bu kadardı.</span></p>

      <p class="paragraf-4">Ancak çılgınca alkışlamalar çoktan azalmaya başlamıştı. Aslında bu genç kahraman, işler çözülmeye ya da en azından değişmeye başladığı zaman gelmişti. Şimdi bakıyorum da, eğer gerçekten bir komünist grup olsaydık –belki komünist bir ülkede– bu adam Gottfried’e ciddi şekilde meydan okuyabilirdi. O sürekli olarak kendini tekrar eden figür, kuruluşu bölen başkan yardımcısı olurdu (kurumsal olarak veya kişiliği nedeniyle). Frank Cooper gibi, kadroların yarısını da beraberinde götürür ve geride kalanlara çamur atardı. Ken Graham hiçbir iktidar mücadelesine girmedi. Sesi ılımlılığın sesiydi, düşmanlığı ve uyuşmazlığı emen, gruba istikrar kazandıran, genellikle bunu espri yaparak gerçekleştiren bir insandı. Özünde İşçi Partisi kişiliği vardı ve İngiltere’ye dönünce oraya katıldı.</p>

      <p class="paragraf-4">Uzun yıllar sonra, yönetim sürecinde çok deneyimli olan bir adamla tanıştım ve o bana, devrimcilerin çoğunun, onlara iş teklif edilerek etkisiz hale getirilebileceklerini söyledi. “Neredeyse tamamı, kapasiteleri hiç kullanılmayan veya yeterince kullanılmayan insanlar. Yaşadıkları şeyin hüsran olduğunun farkında değiller. Önerilen işin özenle, ikiyüzlülük yapılmadan seçilmesi; bu doğal eleştirmenin yeteneklerini yararlı reformlarda kullanabileceği bir iş olmasına dikkat edilmelidir.” Bana bu görüşler o zaman söylenseydi, bir dizi küçümseyen sıfat sayıp, dikkate almazdım, ancak şimdi doğru olup olmadığından emin değilim.</p>

      <p class="paragraf-4">Geriye dönüp baktığımda, tarafsız kalmakta zorlandığım bir şey varsa, o da, aslında bizden olmayan herkese yansıttığımız küçümseme ve nefret. “Bizimle olmayan, bize karşıdır.” Yine din: Bu, dinin başarısının kökeninde yatmaktadır. Komünist, solcu, devrimci gruplar genelde, kıskançlığı meşrulaştırmaktadır. Bunu en kolay, sanata ve edebiyata gösterilen tutumda fark edersiniz.</p>

      <p class="paragraf-4">Komünist partisi olan ülkelerde, tanınmış sanatçıları baltalama, yok etme, kötüleme ihtiyacını karşılamak için bir sistem –daha doğrusu, bir formül– vardır. Eğer Thomas Mann veya Proust yöneten sınıfın yalaka uşağıysa, bu sistem onu yok eder ve meydan genellikle yazar olmaya çalışan eleştirmenin yeteneklerine kalır. Temizlenen yazarlar (veya ressamlar) hep, eleştirmenden önceki nesilde sahnede kalanlardır. Klasikler güvendedir - onlara saygı gösterilebilir, çünkü ölmüşlerdir. Bu süreç, bizim dönemimizde hemen her ülkede faaliyetteydi. Komünist partisi olmadığı zaman, kıskançlığı yerleştirecek entelektüel ve saygın bir yer olmayınca, öncekileri ağır bir dille eleştirme ve başını yakma gereği olmayınca, kötüleme milliyetçi şekillere dönüşebilir. Kadın veya erkek, kişi kendi yuvasına ihanet etmiştir, anavatanına sırtını dönmüştür çünkü yurtdışında yaşamaktadır veya (feminist için) bir erkektir, ya da (erkek için) kadın yazarın yazıları sadece kadınları ilgilendirmektedir. Veya kıskançlığı yerleştirecek organize veya kurumsal bir yapının olmadığı bir zamandır ve olay, olduğu gibi algılanabilir. Bazen bir gazetede veya dergide yeni bir isim tarafından yazılmış bir değerlendirme veya eleştiri makalesi görürsünüz ve yazı ışık saçmakta, göz kamaştırmaktadır ve yazarın yaşlı akrabalarına karşı nefret doludur. Bu kişinin üniversiteden daha yeni mezun olduğunu, amcasının, dayısının, teyzesinin, sevgilisinin, arkadaşının ona iş verdiğini ve bu güçle kendinden geçtiğini anlarsınız. Üniversitede yıllarca takdir edilmesi öğretilen yazarlar artık yerle bir edilmiştir, yıkılmıştır. Muhtemelen daha sonra, bu küçük eleştirmen utanacak veya pişman olacaktır. Önemli olan, övülen yazarlar ve sanatçıların bulunduğu her kültürde her zaman onlara karşı nefretle dolu bir lağım çukuru veya bir kuyu bulunması ve insanların onları kötülemeye hazır olmasıdır. Sonra Salisbury’de, Güney Rodezya’da, büyükleri yıkma oyunu, İngiltere’yle veya Sovyetler Birliği gibi büyük modellerle karşılaştırıldığında kısa sürüyordu ve aslında daha hafifti. Gottfried ve diğerleri kesinlikle bize sadece Mayakovski’ye ve Gorki’ye, sadece proleter geçmişi olan yazarlara hayran olmamızı tavsiye ediyordu ama sorun şuydu ki, edebiyatın oluşturduğu ve manevi anne-babalarını aforoz etmeye hazır olmayan insanlardan bahsediyorlardı.</p>

      <p class="paragraf-4">Bir sahne: Proleter edebiyatını tartışıyoruz. Konuşmaktan ve sigara dumanından uyuşmuş bir halde sandalyelerimizden kalkarken, Dorothy’nin gülümsediği ve hepimizin beklediği bir şekilde Gottfried’e hitap etmek üzere. “Bana sorarsanız, bu gece erken yatacağım ve <span class="char-style-override-14">belki</span> yatakta yanıma <span class="char-style-override-14">Savaş ve Barış</span>’ı alırım.” Sonra, gözlerini hafifçe ama zaferle devirerek, oradan ayrılıyor.</p>

      <p class="paragraf-4">Şimdi küçümsememiz söylenen yazarları beğendiğimizi itiraf etmek için kullandığımız yöntemleri çok takdir ediyorum. Lawrence? Şey, o bir madencinin oğluydu, değil mi? Eliot? Burjuvazinin çöküşünü tarif ediyordu. Yeats? İrlandalıydı, halkı baskı altındaydı. Virginia Woolf? O bir kadındı. Orwell? O dönemde partinin hakaretlerine uğruyordu çünkü İspanya hakkındaki gerçekleri anlatmıştı. İşin kötüsü, bazılarımız ona hayrandık. Bunu nasıl aştık? Unuttum. Ama zahmet etmeyin, politik doğruculuk Marksist diyalektiğin ürünü, düşünce tarzını göstermektedir.</p>

      <p class="paragraf-4">Bir sahne: Beş altı kişi bir masanın etrafına oturmuş, yönettiğimiz çeşitli kuruluşlar adına para istemek amacıyla mektuplar yazıyoruz. Hepimiz mutluyuz, gülüyoruz, para dilendiğimiz insanlarla, “saygın sponsorlarımızla” alay ederek eğleniyoruz. Küçük bir kasaba olduğu için ve etrafta hiçbir zaman yeterli hayırsever olmadığından sponsorlarımızı oyun kâğıdı gibi değiştiriyoruz. “Sovyetler Birliği’nin Dostları için milletvekili Jones’u bana verirsen, Tıbbi Yardım için Şansölye Smith’i sen alabilirsin.” “O zaman, Bakan Z’yi ben alırım.” “Avukat X de benim olur.” Çoğunun adı örgütlerin antetli kâğıtlarında vardı. “Ondan geçen sefer bir beşlik aldık.” “O zaman bir beşlik daha sökülebilir. Zaten sadece adlarını antetli kâğıtlarda görebilmek için yapıyorlar.” “Saygın sponsorlarımız” bu kadar küçümsenmeyi hak etmek için ne yapmışlardı? Tanım olarak başarılı insanlardı. Genç değillerdi. En kötüsü, devrimci değillerdi. Sosyalizmi, hatta sadece toplumu barışçı yollarla kazanmaya inanan insanlar, en azından, yönetici sınıfının korkak yalakalarıydı.</p>

      <p class="paragraf-4">Yaklaşık 15 yıl sonra, benim adım saygın sponsor olarak başlıkta yer aldığında, bir ofiste oturuyorum ve genç bir kadının, saymanın sekretere (şimdi göz alıcı bir saygınlığı olan bir profesör), o dönem solcuların üniforması olan dar kot pantolon, dirseğinde deliği olan aşırı bol bir kazak giymiş genç bir adama, “Artık saygın sponsorlarımızdan biraz daha para almamızın zamanı geldi,” dediğine kulak misafiri oluyorum. Aynı alaycı küçümsemeyle.</p>

      <p class="paragraf-4"><span>Edward Upward adında bir İngiliz komünist, küçük bir zaman kapsülü gibi, yalnızca kendi deneyimlerini değil, bizimkileri - ve bin tane başka grubun deneyimlerini de gösteren bir roman serisi yazdı. Serinin adı</span> <span class="char-style-override-14">The Spiral Ascent</span><span>. O günlerde herkes hâlâ işlerin ancak daha iyiye gidebileceği bir dönemde yaşadığımıza inanıyordu. İnsanoğlu genel refaha ve ilerlemeye gidiyordu - eğer solcuysanız, tanım gereğince bu sadece komünizmle elde edilebilirdi. Serinin birinci cildi,</span> <span class="char-style-override-14">In the Thirties</span><span>. Yani, “herkesin” komünist, neredeyse komünist olduğu veya komünizme şiddetle tepki gösterdiği otuzlu yıllar. İkinci cildin adı,</span> <span class="char-style-override-14">The Rotten Elements</span><span>.</span><span class="dipp"><a class="footnote-link" href="#footnote-225-60" id="footnote-225-60-backlink">60</a></span> <span>Yazarın notu, “1940’ların sonunda İngiliz Komünist Partisi’nin politikası ve tavırları konusunda tarihsel olarak doğru bir tasvir yapmayı” amaçladığını belirtmektedir. Kitabı bıraktığınızda ulusların kaderleri üstüne bir şeyler okuduğunuzu sanabilirsiniz, oysa hikâye, bir taşra kasabasında yaşayan, her kelimesine, kararına ve eylemine ancak Moskova’da verilebilecek bir önemin verildiği soyutlanmış küçük bir grup insanı anlatmakta. Tamam: Sovyetler Birliği Komünist Partisi’nin oluşmasına ve dağılmasına yol açan aynı psikolojik süreçleri, aynı grup dinamiklerini okuyorduk. Kahramanlar ve hainler, kırılmalar ve aykırılıklar, şehitler, komplolar ve entrikalar - hepsi aynı. 1977 yılına kadar basılmayan üçüncü cilt,</span> <span class="char-style-override-14">No Home But the Struggle</span><span>.</span><span class="dipp"><a class="footnote-link" href="#footnote-225-61" id="footnote-225-61-backlink">61</a></span> <span>Kitapların adları bile, o dönemin sosyalist fikirlerini kısa özeti.</span></p>

      <p class="arabaslik-sol para-style-override-17">14</p>

      <p class="paragraf-4">Gottfried Lessing’le 1943’te evlendim; ama yalnızca, o günlerde kimse, bırakın birlikte oturmayı, tatsız laflara hedef olmadan, bir ilişki bile yaşayamadığı için. Onun durumu daha da kötüydü. Düşman uyruklu bir yabancıydı ve yeniden enterne kampına kapatılma riski altındaydı. Politikaya bulaşmaması gerekirken komünist olması yeterince kötüydü. Ancak Güney Rodezya vatandaşı olması nedeniyle iyi biri olan ve bu nedenle bir Alman ve düşman uyruklu olduğundan onun erişim alanının dışında bulunan, öte yandan çok yakın zamanda tatsız bir şekilde boşandığı için kötü olan genç bir kadınla açıkça ilişkiye girmesi kesinlikle aptallıktı. Onunla evlenmek, benim devrimcilik görevimdi. Keşke bunun aramızdaki esprilerden biri olduğuna inanabilseydim, ama muhtemelen değildi. İlişki yaşıyorduk çünkü gruptaki tek bağlantısız insanlar bizdik. Ancak bu ilişkinin hiçbir önemi yoktu. Bizler izinde olan ölüler değil miydik? Hani “kişisel meselelerin” mücadelede önemi yoktu? Birbirimize uygun olmadığımızı biliyorduk. Önemli değil, savaş bitince boşanırız, dedik.</p>

      <p class="paragraf-4">Başından itibaren benim komünist kadro için uygun olmadığımı düşündü. Sorun temeldeydi - bendim, kendimdim, yapımdı. Kendimle ilgili olarak en çok sevdiğim, sıkı sıkı dayandığım yönlerimi o hiç sevmiyordu. Başka bir insan hakkındaki en küçük bir yorum, “psikoloji yapmaktı” - Freudculuktu. Moskova Freud’u sonsuza dek gerici olarak kategorize etmişti. Beni aydınlatan bir rüyadan uyandığım zaman Gottfried bundan nefret ediyordu. O hiç rüya görmüyordu, gören insanlar olduğuna da pek inanamıyordu. Rüyalar ve rüya görmek gericilikti. Masallara, efsanelere, halk hikâyelerine duyduğum ilgi konusunda, Sovyetler Birliği’nde olsaydım, bu nedenle vurulabileceğimi söylüyordu. (“Parti’de”, Sovyetler Birliği’nde vurma veya işkence olduğunu kesinlikle inkâr eden insanlar vardı. Bazıları da insanların neden bunu inkâr etme zahmetine girdiğini anlayamıyordu.) Halk hikâyeleri, folklor - Gottfried, Lenin’in “köy hayatının ahmaklığı” sözünü tekrarlardı. Grup toplantılarında, gündem “eleştiri” maddesine gelince, soğuk ve haklı bir şekilde, beni bu ve diğer küçük burjuva dejenere eğilimlerim nedeniyle ağır bir şekilde eleştirirdi.</p>

      <p class="paragraf-4"><span>Gottfried Anton Nicolai Lessing 1917 yılında St. Petersburg’da doğmuş ve ihtilal olunca, dadısının kollarında bir bebekken, ninesi, diğer annesi ve ailesiyle birlikte trenle kaçarak Berlin’e dönmüştü. Levy ailesinden olan büyük-büyük-dedesi aileye servet kazandırmıştı. Büyük servetler kazanan ve bir kısmını Rusya’da kaybeden o 19. yüzyıl tacirlerinden biriydi. Gemiler, demiryolları yapıyor, Rusya’nın bütün at nallarını temin ediyordu. Lenin, iyi değerlendirilmiş ve bereketli sermaye örneği olarak aileyi bizzat tebrik etmişti. Çok sayıda çocuğu vardı ve giysilerle, kürklerle, mücevherlerle donatılmışlardı. Genellikle dededen kalan paralarla, Berlin’de devasa evlerle yaşıyorlardı. Ailenin fotoğrafları, ilk Forsyte’lar veya Buddenbrook’lara benziyor. Biri, Gottfried’in babası, serveti kazanan kişi gibi, sanayici ve spekülatördü ancak gönlü kütüphanesindeydi. Moskova’daki işyerinde çalışan, Ruslaşmış bir Alman ailesinin kızıyla evlendi - yani kadın, zamanının çok ilerisindeydi. Berlin, Nicolassee’de bulunan ev büyük ve ferahtı ama ikinci neslin yarı-saraylarına hiç benzemiyordu. Aile ve sayısız ziyaretçi Rusça, Almanca ve Fransızca konuşuyordu. Bu evlilik Gottfried tarafından şöyle tarif ediliyordu: “Annem orada burada dolaşır, partiler verirdi, ama babam kütüphanede oturup tarih okurdu.” İki çocukları, Irene ve Gottfried, zengin gençlerdi ve hayatlarını zengin olarak sürdürmeyi bekliyorlardı, zira ev halkı anneyi örnek alıyordu. Anne Hitler’in kaba bir zıpçıktı olduğunu ve hiçbir şekilde dikkate alınmaması gerektiğine karar vermişti. Gottfried üniversitedeydi ve hukuk okuyordu. Aniden, Nuremberg Yasaları doğrultusunda askere alınabilecek genç erkekler kategorisi değişti: Gottfried sadece kısmen Yahudi olduğu için muaf tutulmuştu ama şimdi, dörtte bir Yahudi olduğundan, Hitler için savaşabilecek durumdaydı. Aile asimile edilen ailelerden biriydi, kendilerini Yahudi olarak görmüyorlardı. Gottfried Hitler’in onu Yahudi yaptığını söylüyordu: Bu bir onur meselesiydi. Gottfried, sanırım 1937 yılında, sığınmacı olarak Londra’ya geldi. Yiyeceğine bile yetmeyecek kadar az parası vardı. Pazar günleri, Lessing ailesinin zengin iş arkadaşları tarafından Park Lane yakınlarındaki görkemli bir eve yemeğe davet ediliyordu. İnce dilimler halinde koyu kahverengi biftek, bir dilim koyu ıslak Yorkshire pudingi, yiyebildiği kadar patates, lahana, küçük bir parça meyveli turta ve bir ons kadar sert peynir yiyordu. Her hafta gidiyordu, çünkü açtı. Ağır ağır konuşarak Londra’nın paralı insanlar için eğlenceli olabileceğini anlatıyordu. Konuşan bir komünistti ancak yoksulluğun dezavantajlarını, kendini Londra’da bir bekâr odasında bulduğu zamana kadar keşfedememişti.</span></p>

      <p class="paragraf-4">Bu arada, ormanın başka bir yerinde... Berlin’deki Lessing ailesi kızları Irene’nin hatırına, <span class="char-style-override-14">au pair</span> sisteminden epeyce yararlanmışlardı. Berlin’deki evde kalan kızlardan biri Gal eyaletinden, kendi çabasıyla milyoner olan birinin kızı Margaret Morgan’dı. Bir başka <span class="char-style-override-14">au pair</span> Johannesburg’lu milyoner bir ailenin kızıydı - babası Baltık’tan bir Yahudi’ydi ve servetini Johannesburg’un ilk günlerinde keresteden ve topraktan kazanmıştı. Kızının erkek kardeşleri vardı. Schneir ailesinin en büyük oğlu çok güzel bir Galli kıza âşık olmuştu. Oğlan çok akıllıydı, edebiyatla ilgiliydi ve yakışıklıydı ama melankolikti veya şizofrenik, manik-depresif gibi terimleri rahatlıkla kullanmamızdan önceki o günlerde öyle tanımlanıyordu. Maggie onunla evlendi ve onu şeytanlarından kurtarmaya çalıştı, ama kaybetti ve adam Güney Afrika’ya giden bir gemiden kendini denize atı. Maggie’nin, ailesinin evinde kalırken tanıştığı Gottfried’i bulmaya çalışması gayet normaldi. Genç dul perişan haldeydi. Gottfried de perişan ve yalnızdı. Schneir’lerin oğlu Margaret’ı komünist yapmıştı. Margaret da Gottfried’i komünist yaptı.</p>

      <p class="paragraf-4">Bariz olan bir şeyi görmem yıllar aldı: Koşullar dönüşüm için mükemmeldi. Zengin genç adam kendini yabancı bir şehirde beş parasız bulmuştu. Kendine inancı, kendisi ve ailesi, Hitler’in büyük, kara, zorba çizmelerinin altında ezilmişti. Aylardır yetersiz besleniyordu ve onu nasıl bir geleceğin beklediğini bilmiyordu, yalnızca kötü olacağını biliyordu. Birbirlerine âşık oldular. Bu tutkulu bir aşktı. Ben Gottfried’le tanıştığım zaman kesinlikle bu kadar yoğun bir şey yaşanmamıştı. Maggie çok güzeldi, balerin topuzu içinde simsiyah saçları, kara gözleri vardı. Çekinmesi olmayan bir Gal canlılığı sergiliyordu. Gottfried onun İngilizliğinde ağır ağır eleştirecek hiçbir şey bulamıyordu.</p>

      <p class="paragraf-4">Savaş daha başlamamıştı. Alman sığınmacı dalgasına Güney Rodezya’ya veya Kanada’ya gitme seçeneği verilmişti. Gottfried Güney Rodezya’yı seçti ve kendini, esmer yakışıklılığının, zarifliğinin, çok yönlülüğünün onu espri konusu yaptığı yeni, çirkin ve küçük bir koloni kasabasında buldu. Conrad Veidt’e benziyordu, filmlerde tamamdı da, gerçek hayatta biraz abartılı kaçıyordu. Viyana’dan gelen bir sığınmacıyla, fırfırlı bluzların, eşarpların, mücevherlerin içinde güzel görünen bir kadınla arkadaş oldu. Kadın o dönemin bombeli “permalı” saçlarını ve küçük kabarık buklelerini kullanıyordu. Kadın Gottfried kadar dünya zevklerine düşkündü, onun kadar şehir insanıydı. Grand Otel’in salonunda (Meikles’ten çok daha havalı bir yerdi) birlikte oturdukları zaman zarif, ama daha da önemlisi, yabancı bir çift oluşturuyorlardı. Grup daha sonra kadına Mutlu Dul veya Gottfried’in Kontesi adını taktı. Gelenlerin hepsinin yaptığı gibi, üstünde ne varsa öylece geldiğinden kadının hiç parası yoktu. Borç para aldı ve Salisbury’deki ilk kuru temizleme dükkânını açtı. Küçük evlerden birini kiraladı ve bir iki odasını pansiyon olarak kullandı.</p>

      <p class="paragraf-4">Savaş ilan edilince, Gottfried altı hafta süreyle enterne kampına konuldu. İngiltere’de bütün Almanlar, Naziler ve Nazi olmayanlar –genellikle bir arada– enterne edildi. Man Adası’ndaki sığınmacıların üniversite kadar iyi bir yere yerleştirildiklerini duymuştum ama Rodezya’daki pek aynı sayılmazdı. Gottfried, davasına bakan CID ofisindeki adamla dost olma önlemini almıştı. Berlin’deki görkemli yaşantısından ve annesinden, Kontes Schwanebach’tan bahsederek adamı büyüledi. Annesi kontes değildi, ama önemi yoktu, yalan işe yaradı. Neredeyse kampa girmesiyle çıkmasının bir olmasına başka bir neden bulamıyorum. Bazı Almanlar, Nazi karşıtları bile, bütün savaş boyunca içeride kaldılar. Gottfried serbest kalırken, Howe-Ely adında bir avukat iyi haline kefil oldu. Batmakta olan hukuk şirketine ucuz bir avukat arıyordu. Howe-Ely kesinlikle çok ucuza kapattı. Gottfried’e hiçbir zaman asgari ücretten fazlasını ödemedi; Gottfried şirkete geldiğince, bunak bir yaşlı adam, aptal karısı ve bir daktilodan - benden oluşuyordu. 1949 yılında ayrıldığında, şirket büyük, şık ofislere taşınmıştı, birçok ortağı olmuştu ve başarılıydı. Bunların hepsini Gottfried yaptı.</p>

      <p class="paragraf-4">Gottfried Howe-Ely’de çalışmadığı zamanlarda, Viyanalı arkadaşına, kirli çamaşırlar makinelere girmeden lekelerini “belirleme”de yardım ediyordu - bu teknik herhalde artık kullanılmamaktadır. Ona âşık değildi, çünkü Margaret Morgan’a âşıktı ama yine de ilişkileri vardı. Onu evlendirmeye çalışıyorlardı. Ben hâlâ romantik biriydim ve bu konunun bu kadar soğukkanlılıkla ele alınmasına şaşırıyordum ama Gottfried beni bir kez daha tersledi: “Hiçbir şey bilmediğin konularda dilini tutmayı öğrenmen gerekiyor. Siz kolonili kızlar, hepiniz tavuklar gibi koşuşturup duruyorsunuz, hayat hakkında hiçbir şey bilmiyorsunuz. Mizi (gerçek adı değil) artık genç değil. Bir kocası olması gerekiyor. Kraliyet Hava Kuvvetleri üssünden bir subayla evlenmesi lazım, o zaman ihtiyaçlarını karşılayabilir.” Böyle de oldu. Kadın, yavru Labrador gibi düzgün, cana yakın biri olan bir filo komutanıyla evlendi. Adam ona tapıyordu ve kadın onunla birlikte İngiltere’ye döndü. Ya sonra?</p>

      <p class="paragraf-4">Bütün sığınmacılar Güney Rodezya’da iyi duruma geldiler. Şimdi denildiği gibi, başarılı göçmenler oldular. Birkaç yıl önce, üzerinde hatırlamaya çalıştığım bir imza bulunan bir mektup aldım. “Hatırlıyor musun...?” Nina diyelim: Hatırladım: Sol Kulüp toplantılarına gelen zeki, entelektüel sığınmacılardan biriydi, komünist olamazdı, sosyal demokrat olduğunu söylüyordu; o sıralarda siyasi tarihte yüzlerce anlamı olan bir terim. Evime gelen kadın, şişman ve yaşlıcaydı, üzerinde pahalı giysiler vardı, fazla şıktı, altın mücevherlerle kaplıydı. Ona eski Sol Kulübü toplantılarını hiç düşünüp düşünmediğini sorduğum zaman hatırlamaya çalıştı. Söylediğine göre çok para kazanmıştı, Güney Rodezya sayesinde başarılı olmuştu ancak zenci bir hükümet altında yaşamayacaktı. Avustralya’ya gidiyordu.</p>

      <p class="paragraf-4">Frank ve çocukları terk ettikten bir süre sonra hastalandım. Bu kadar az uyuduğum ve patates cipsiyle fıstık yiyerek beslendiğim için hasta olduğumu söyleyen insanlara onlarla hemfikir olduğumu belirttim, ancak neden hasta olduğumu biliyordum. Uyumaya ve rüyamda kendimi bütün olarak görmeye ihtiyacım vardı. Bir sürü parçaya bölünmüştüm. Gece gündüz kasabada oradan oraya koşuşturuyor, özgüven ve beceriklilik sergiliyordum, ancak kısacık uykumda, rüyalarımda merdivenleri çıkarken basamaklar parçalanıyor, çalışmadığım derslerden sınavlara giriyor, sahneye çıkmam gerekirken, perde açılmak üzereyken, rolümü ezberlemediğimi fark ediyordum. Bu hareketli rüyalar, çok eğlenceli olsa da, kaygıyla yatağa çakılmama neden oluyordu çünkü havalanmamla birlikte, uçtuğumu bilmem beni tekrar yere indiriyordu. Gözlerimi kapattığım anda kendimi yarıkların, dar vadilerin üzerinde buluyordum ve neredeyse taşlaşmış, neredeyse ölmüş, yaşlı ve acımasız bir kertenkele, soğuk, tozlu gözleriyle dik dik bana bakıyordu. Çiftlik satılmıştı, annemle babam kente taşınıyorlardı ve büyüdüğüm ev rüyalarımda parçalanıyordu, beyaz karıncalar ve matkaplar tarafından yıkılıyordu, saz çatı eski kirişlerden kayarak yere düşüyor, yakın zamanda olan çalı yangınında simsiyah olan kirli toprak yığınlarının üstüne devriliyordu. Rüyalar hep arkadaşım olmuştur, bilgilerle, uyarılarla doludur. Bana yüzlerce yolla terk ettiğim bebekler yüzünden, babam yüzünden, (ama bunda yeni olan ne vardı ki?) annem yüzünden, çok istediğim halde yazmaya zaman bulamamaktan ve bunu nasıl başarabileceğimi bilmemek yüzünden mutsuz olduğumu anlatmaya çalışıyorlardı.</p>

      <p class="paragraf-4"><span>Yalnızlık hoşuma gidiyordu, ama bunun için zavallı yalnız ev sahibemle, annemle mücadele etmem gerekiyordu. Yoldaşlar iş çıkışında her gün ziyaretime geliyorlardı. Hava Kuvvetleri’ndekiler, üsten çıkabildikleri her fırsatta uğruyorlardı. Ev sahibem bu kadar ziyaretçim olmasının güzel olduğunu düşünüyor, ancak odama gelen bütün bu erkekler konusunda annemin ne düşündüğünü merak ediyordu.</span></p>

      <p class="paragraf-4">Bu aşamada gruba girip çıkan bütün kızlar, bütün Hava Kuv-vetleri elemanlarından evlenme teklifi almıştı. Benim kibirliliğim, sağduyumu engellemeyi sürdürüyordu. Savaş öncesinde buruk yoksulluk içindeki İngiltere’den gelen zavallı gençlerin, ayrıcalıklı koloni kızlarıyla evlenme fikrini beğenebilecekleri benim veya diğer kadınların aklına bile gelmiyordu. Gottfried bunu belirttiği zaman, alaycılığı karşısında çok şaşırmıştım. Aslında, aşırı derecede alaycıydı. Hepimizi idealizm ve yoldaşlık duyguları sarmıştı, çoğu zaman âşıktık, olasılıklarla dolu bir düşler ülkesinde yaşıyorduk. Alaycılık ya da “gerçekçilik” genellikle olanları pek doğru bir şekilde yansıtmaz.</p>

      <p class="paragraf-4">Gottfried beni görmeye geldi. Sonradan, beni ilk kez o gün beğendiğini, veya kendi deyimiyle, olası bir yatak arkadaşı olarak gördüğünü söyledi. Utangaçlık kabuklarını kırıp dışarı çıkmakta zorlanan erkekler, yatakta yatan hasta kızlara iyi davranmaktan keyif alırlar. Babacan davranır ve caddelerden bir aşağı bir yukarı pedal çevirerek dolaşan arabalardan bana dondurma veya şık bir çayevi olan Pockets’ten bir kutu kremalı kek getirirdi. “Evet, şimdi bunu yemek zorundasın,” der, ev sahibesinden istenen bir çay kaşığını uzatır, dondurmayı kaşık kaşık yememi izlerdi. Grup hayatının, birine kur yapmaya veya o dönemde söylendiği gibi “çıkmaya” zaman bıraktığı söylenemezdi. Ayrıca benim yatakta hasta yatmam, sulh ceza mahkemesine ve hızlı bir evliliğe yol açtı. Bu sahne aşağı yukarı <span class="char-style-override-14">A Ripple From the Storm’</span>da anlatılmaktadır. Landlocked ile otobiyografiyi geride bıraktım. Bir kere, <span class="char-style-override-14">A Ripple From the Storm</span> ile <span class="char-style-override-14">Landlocked</span> arasında birkaç yıllık boşluk vardı. <span class="char-style-override-14">Altın Defter</span>’i, başka kitapları, kısa hikâyeleri o dönemde yazdım. İçimde o dönem için doğru tınıyı bulamıyordum, o kadar kötü, yavaş, hüsran dolu, engellenmiş bir dönemdi ki... Sonunda hayat <span class="char-style-override-14">Landlocked</span> için bir psikolojik reçete buldu. Bu bir melankoli kitabıydı, savaş-sonrası hayal kırıklıklarıyla doluydu. <span class="char-style-override-14">A Ripple From the Storm</span>’da bile doğrudan yaşananlar değiştirilmişti çünkü ona Gottfried’i dahil etmemiştim. Ne de olsa hayattaydı ve ben onun oğlunu büyütüyordum. Kitap için Londra’daki bir kadın arkadaşımın daha farklı bir dönemde yaşamış, daha farklı görünüme sahip ama aynı psikolojik tipteki kocasını ödünç aldım. Berlin’in varoşlarından gelen yoksul bir çocuktu. İşsizliğin, 1920’lerin ve 1930’ların vahşi politikasının ürünüydü, sınıf nefretiyle hayata küsmüştü - kısacası Birinci Dünya Savaşı’nın çocuğuydu. Gençliğinde komünistti, Hitler’e karşı çıkan Almanlardan biriydi. Bir mülteci organizasyonu tarafından İngiltere’ye getirilmişti. Bu yoksul çocuk ve zengin çocuk Gottfried birbirlerine çok benziyorlardı, zira ikisi de fanatikti, eskiden Komünist Parti’nin –takdir ederek değil– “yüzde 150’likler” diye nitelendirdiği insanlardandı. “Her zaman çöküntü yaşıyorlar veya aniden yüzde 150 anti-komünist oluyorlar.” Anton Hesse’nin aslı asla çöküntü yaşamadı ve anti-komünist olmadı; yalnızca ciddi, sadık, gülmeyen eylemci kişiliği, anlaşılan bir gecede onu terk etti. Bir yıl önce bu adam sizi en küçücük bir yanlışınızda yerinize oturtan konuşmalar yaparken, ertesi yıl neşeli, cana yakın, dost canlısı, girgin biri olmuştu ve “Politikayla ilgilenmiyorum,” diyordu. Bu arada zengin çocuk Doğu Almanya’da komünist yönetici sınıfın parçası olmuştu. 1950’lerin başında gerçek Anton Hesse’yle tanıştığım zaman, bu soğuk, mavi gözlü, uzun boylu, zayıf, sarışın komünist buz baltasından Gottfried’in kelimelerini duyunca, tepkilerini görünce, yerini şaşırmış bir rüya görmüş gibi oldum.</p>

      <p class="paragraf-4">Sürekli karşıma çıkan romanları ve kısa hikâyeleri yazmaya vakit bulamadıysam da, şiir yazdım. Melankoli, rüyalarımın derin hüznü dizelerin ritmini belirledi, sözcükleri ve deyimleri dilime yerleştirdi ve mırıldanarak uyandım.</p>

      <p class="paragraf-4"><span class="char-style-override-14">Akşamları yürüyen sevgililer kentin dışında</span></p>

      <p class="paragraf-4"><span class="char-style-override-14">Bir dönüm çilenin kumlara eğildiği yerde duraksıyor...</span></p>

      <p class="paragraf-4">Bunları yazarken bile güvenmiyordum çünkü hüznün zevkinden korkuyordum. Bu dizeler <span class="char-style-override-14">The New Rhodesia</span> adını taşıyan ve editörlüğü N. H. Wilson adında, zimmetine para geçirme suçundan hapse girmiş ama hiç kimsenin yüzüne vurmadığı birinin yaptığı bir dergide yayınlandı. Sabırsız zekâsı, olabilecek en iyi koloniyi eleştirmesi yüzünden genellikle pek sevilmiyordu. <span class="char-style-override-14">The New Rhodesia</span>, kendine özgü bir dergiydi, haftada bir çıkıyordu ama etkili okuyucuları vardı. Aşırı sağcı olarak değerlendiriliyordu, ancak Afrikalılara yönelik “ilerici” tavrı nedeniyle de ters olduğu düşünülüyordu. Dergi Afrikalıların daha iyi ücret alması ve eğitilmesi gerektiğine inanıyordu. N. H. Wilson, benimle, koloni kızlarına hiç benzemeyen bu yıpratıcı, akıllı, hırçın genç kadınla dostluk kuran orta yaşlı ve yaşlı erkeklerden biriydi. Muhtemelen romantik fanteziler kurmuşlardı ama ben onların yaşlı olduğunu düşünüyordum. Şimdi onların yalnız olduğunu görebiliyorum: O kasabada akıllı, iyi okumuş, dünya işleriyle ilgili insanlar olmak, yalnızlığa davetiye çıkarmaktı. Benimle konuşmaktan hoşlanıyorlardı, beni Pockets’ta çaya veya ofislerinde ziyarete davet ediyorlardı. Bana ödünç kitap veriyor, komünistlerin ne düşündüğünü öğrenmek için beni kullanıyorlardı - bunu gayet iyi biliyordum. Bay Wilson şiirlerimiz ve Sovyetler Birliği, komünizm, sosyalizmi savunmak için veya Afrikalılara yapılan kötü muamele aleyhine çoğunlukla aceleyle karaladığım mektupları da yayınlıyordu. Benimle politikamı tartışıyordu ama bu görüşlere hakkım olduğunu kabul ediyordu.</p>

      <p class="paragraf-4">Bir başka yaşlıca arkadaşım, Maliye Bakanı Max Danziger’di. Onun, hayata karşı “negatif” demesek de, sakin, ironik yaklaşımını, grubun coşkusuna karşı hoş bir zıtlık olarak görüyordum. Politika tartıştığımız zaman, beni Yunanlılardan veya Romalılardan, Adam Smith’ten yaptığı alıntılarla veya Erasmus’tan son noktayı koyarak mahvediyordu.</p>

      <p class="paragraf-4"><span>Bir başka arkadaşım bir sulh hâkimiydi, Frank Wisdom’ın arkadaşıydı, sonra Gottfried’in arkadaşı oldu ve beni peş peşe bu iki erkekle evlendirdi. İki seferinde de, içten ve gözkapakları düşerek, kuşkuyla bu birlikteliklerden fazla beklentisi olmadığını göstermişti.</span></p>

      <p class="paragraf-4">Bu dünya zevklerine düşkün, dünyadan bezmiş, yalnız adamlardan bir bileşim çıkardım: <span class="char-style-override-14">The Children of Violence</span>’taki Bay Maynard.</p>

      <p class="paragraf-4"><span class="char-style-override-14">Herald’</span>daki gazeteci de bir başka dostumdu. O da <span class="char-style-override-14">Going Home</span>’daydı. Ona çok şey borçluydum. Politik görüşlerin aşırılığı, Çin’deki komünist devrimcileri, “Çin’de her zaman diktatörler olmuştur,” diyerek reddettiği zaman hissettiğim ve yoldaşlarımın da paylaştığı küçümsemede görülmektedir. Ama şimdi sonuçta ne kadar saçmaydı diye düşünüyorum.</p>

      <p class="paragraf-4">Grup bana, maliye bakanıyla veya gerici Wilson’la ya da kapitalist basının o temsilcisiyle görüşerek ne yaptığımı sandığımı sorduğu zaman, neşeyle, düşmanı yokladığımı söyledim. Gülmeleri, yalnızca iki üç yıl önce tutkuyla inandığımız kesin doğrulardan ne kadar saptığımızı gösteriyordu.</p>

      <p class="paragraf-4">Yine de, dünyanın geleceğinin bize bağlı olduğuna inanıyorduk. Bütün dünyayı, hem de sonsuza dek değiştirmek için ne gibi vasıflara sahip olduğumuzu sormak aklımıza bile gelmiyordu. Hatta, Lenin’in ne gibi vasıflara sahip olduğunu bile sormuyorduk. Bizim kıskançlığın, kindarlığın, cahilliğin simgesi olduğumuz söylense ve olamazdı ama buna inanmaya hazır olsaydık da tavrımız, insanlar şu rahip yozlaşmış, hatta suçlu dese göstereceğimiz tepkiyle aynı olurdu: O Tanrı’yı temsil ediyor, kişisel vasıfları önemli değil, derdik. Tarihin seçeneklerini temsil ettiğimize inanıyorduk. Her birimizin karakteri hayatımızın herhangi bir dönemindeki kadar sevimsizdi: Bu arada ütopyalar hakkında hayal kurmaktan asla vazgeçmiyorduk.</p>

      <p class="paragraf-4">Buna rağmen değişiyorduk, hem de hızla. Daha doğrusu çoğumuz değişiyorduk. Gottfried değişmedi - en azından değişmiş görünmüyordu. Bir süre kendimizi ölçerek kıyasladığımız bir işaret, bir anıt oldu. Bir toplantıda oturuş şekli bile –dikkatli, sessiz– bu iddiayı doğruluyordu. Önce sessiz kalarak, sonra da birkaç belirleyici sözle araya girerek insanları etkilemekten daha kolay bir şey yoktur. Ancak doğru kişiliğe sahip olmanız gerekir ve Gottfried buna sahipti. Bu numarayı tesadüfen mi keşfetmişti? Çekingen olduğu için sessiz kalıyordu, sonra kendini konuşmaya zorlayarak etkiyi gördü ve kullandı mı? Herkes, parlayan gözbebeklerini önce bir konuşmacıya, sonra diğerine diken, böylece ateşli bakışlarının, onun namına eleştirisini iletmesine imkân veren bu soğuk, sessiz adamdan korkuyordu. İnsanların tavırları onu tanıdıkça değişiyordu, hoşgörülü oluyorlar veya esprili bir sevecenlik gösteriyorlardı. Ancak Gottfried diğer herkesten, otoriter konumunu sürdürebilecek kadar farklıydı. Asıl mesele, onun entelektüel bir komünist olmasıydı. Bu tanımı duymuş olabilirdik ama anlamıyorduk. Marksizmle onu, bir düşünce sistemi olarak Margaret tanıştırmıştı. Zor zamanlar hakkında hiçbir deneyimi yoktu ve Marksist klasikleri okuyarak, ideolojisinin saflığını korumuştu. Kavramlar, fikirler, sınıflandırmalar ruh haline uyuyordu. Bir fikir, aynı türde ve içerikte başka fikirler doğuruyordu ve politika belki de bunu görebileceğiniz en güzel yerdi. Mantık silsilesi bir gerekçeden, çoğu zaman korkunç işkencelerle ifade edilen ardışık entelektüel konumlara yol açıyordu. Arthur Koestler <span class="char-style-override-14">Gün Ortasında Karanlık</span>’ta komünizmin mantığı değiştirmesini incelemektedir. Stalin’in, “hayatın kendisinin” kanıtı olarak elini toprağa koymayı alışkanlık haline getirdiğini duyunca gözlerimizin dolması tesadüf değildi. (Yapmadıysa bile, yaptığına inanıyorduk.) Akıllarımız, sindirilememiş fikirlerle iyice karışmıştı ve bir yerlerde Antaeus’a ihtiyacımız olduğunu biliyorduk.</p>

      <p class="paragraf-4">Gottfried hep haklıydı. Berrak soğuk düşünceleri haklı olduğunu söylüyordu. Biz eskiden onun iyi bir engizisyoncu olacağına ilişkin espriler yapardık - “biz” derken, küçümsediği kolonililer. Duyduğu zaman bunu iltifat olarak kabul ederdi. Birisi hayal kırıklığı içinde öfkeyle gruptan ayrılırken ona bağırarak, “çizgiyi” yanlış anladığı için kahvaltıdan önce 100 kişiyi vurabilecek ve sonra da mükemmel bir kahvaltı edip zevk alabilecek tipte biri olduğunu söylemişti. “Bu doğru değil,” dedi Gottfried ağır ağır. “Onları vurması için başkasına emir verirdim.” Gülüştük. Gottfried yine yapacağını yapmıştı! Uzun süre, “Eh, çok basit,” diye düşündüm. Gece gündüz Lenin ve Stalin okuyacaksan, politik cinayet yalnızca görev değil, kahramanlıktı. Ancak hiç kimse basit değildir, öyle görünmek için o kadar uğraşan, bir parçanın tamamı olmaya çalışan Gottfried bile. Sonradan onun devrimci veya solcu (hatta bana kalırsa sağcı bile olabilir) ortamlarda sıradan biri olduğunu anladım. Bu adamlar, basit, sıradan, kolay dostluklar ve aşklar yaşamakta zorlanır ve soğuk otorite duvarının arkasına sığınırlar. Gottfried küstahlıkla zırhlanmış gibiydi. Pekâlâ, o halde, küstahlık nedir? Burada o dönemde zamanımın büyük bir bölümünü harcadığım türdeki spekülasyonlara giriyorum. Küstahlık her zaman çekingenliğe karşı bir savunma yöntemi midir? Çekingenlik bu kadar basit bir mesele midir? Gottfried’i anlamıyordum. Neyi anlamadığımı o zaman da bilmiyordum, şimdi de anlamıyorum.</p>

      <p class="paragraf-4">Yıllar sonra British Council adına Münih’e gittim ve bir konferanstan sonra yanıma hoş ve yaşlıca bir kadın geldi. Kendini Gottfried’in ilk kız arkadaşı olarak tanıttı. Bu sahne özellikle hevesle imza almaya çalışan insanlarla çevrili olduğumuz için haliyle ironilerle doluydu. Sonra bir de aynı yaşta bir Alman ve bir İngiliz tanıştığı zaman, aramızda iki savaşın anıları, düşman olduğumuz düşüncesi, ailelerimizin düşman olması; ağır, bezginlik veren, hüzünlü bir inanamama duygusu –<span class="char-style-override-14">Nasıl olabildi?</span>– orada olduğunu bildiğiniz ama görünmeyen bir yara gibi. Berlin gölünün kenarındaki evi, çok beğendiğini belirten ifadelerle tarif ederken, insanlar etrafta dolanıyordu. O zamanlar çok genç bir kızmış. Düşüncesiz ve cömert bir ev sahibesi olup, hâlâ Rusça konuşan Rus annesiyle, bilgin babasının ve ne giyeceklerine kadar bütün aileye karışan Rus dadının baskısı altındaymış. Gottfried 20 yaşındaymış, göz kamaştıracak kadar yakışıklı ve zarif... Ancak, “Sevgili Bayan Lessing, Gottfried’de bir şey... Bir şey... Ne diyeceğimi bilemiyorum... Bir şeyler olduğu aklınıza geldi mi?” “Evet, bir şey vardı - ama ne?” “Ben onun ilk kız arkadaşıydım. Hep merak ettim...” “Evet, biliyorum, ama anlamıyorum...” “Başka insanlar gibi değildi.” “Hayır, tuhaf bir adamdı.” “Bir eksiklik mi vardı?” diye sordu. Ama bir erkek, yapboz değildi. Bunun iki gösterişçi kadın arasında geçen bir konuşma olduğunu düşünmeyin. Bizim kaygımız başkaydı, insanların Gottfried’le beraberken hissettiği huzursuzluktu. Ama kim 20 yaşındaki haliyle yargılanmak ister?</p>

      <p class="paragraf-4">Cinsel hayatımız üzücüydü. Gottfried fazlasıyla tutucuydu ve utangaçtı. Bakir olduğuna inanabilirdim, ama anlaşılan bu imkânsızdı. Peki, o halde beni mi çekici bulmuyordu? Ancak bulduğuna dair her türlü belirtiyi gösteriyordu. Bir espri vardı –belki hâlâ vardır– bazı erkekler ateşli, hatta sıradan sevişmeye, beyaz patronların veya efendilerin, yanında çalışan siyahiler aşırı samimi davrandığı zaman gösterdiği tepkiyi gösterirmiş: Fazla yakınlaşma. Onu derinden etkileyen bir okşama –genital okşama bile değil– savunmaya geçmesine ve kızmasına neden oluyordu. Yine de, şehveti anlıyor gibiydi, zira Yugoslavya’dan gelen ve başka açılardan uyumsuz oldukları her hallerinden belli olan, kadın akıllı, adam aptal sığınmacı bir çift hakkında, “Yataktaki zevkleri nedeniyle beraber yaşamaya devam eden çiftler olduğunu anlamalısın,” yorumunu yapardı. Ancak bana kalırsa, yatak zevkleri konusunda hiçbir şey bilmiyordu ve bütün bunlar benim, sevişmenin daha fırtınalı sınırlarını keşfetmemden çok önce oluyordu. Her şey büyük bir muammaydı. Kara kara düşünüp dururdum, anlamaya çalışırdım... O dönemde Gottfried hakkında kafa patlatmaya ne kadar çok zaman harcamıştım... Ama perişan değildim. Bir kere, evli kalmayacaktık. Ancak ya daha önce cinsel partnerim olmasaydı? Ya daha önce seksten zevk almasaydım? Yatakta Gottfried’in mutsuz olmasının, benim mutsuz olmamın, benim yüzümden olduğuna inanacaktım? Kadınlar bu tür başarısızlıkların hep kendi suçları olduğuna inanır. Ancak şimdi tanımadıkları erkeklerle evlendirilen ve birbirlerine uygun olamayabilecek kızları, binlerce, milyonlarca kızı aklımdan çıkaramıyorum. Her yerde, dünyanın her tarafında sessiz bir acı, mutsuzluk çölleri...</p>

      <p class="paragraf-4"><span class="char-style-override-14">Bir gün bana doğru gelecek</span></p>

      <p class="paragraf-4"><span class="char-style-override-14">Sevdiğim adam...</span></p>

      <p class="paragraf-4">Veya belki...</p>

      <p class="paragraf-4"><span class="char-style-override-14">Gece gündüz</span></p>

      <p class="paragraf-4"><span class="char-style-override-14">Seni düşünüyorum...</span></p>

      <p class="paragraf-4"><span>O halde, biz birbirimize uygun değildik. İlk evimiz, yine bir mobilyalı odaydı, bu kez, evin hanımının aşırı derecede şişman olduğu bir evdeydik. Bazıları çoktan ergenliğe ulaşmış olan bir sürü çocukları vardı. Bir sabah verandadan gelen kahkaha sesleriyle uyandık. Dışarı çıkınca kadının kucağında, daha yeni doğmuş bir bebekle koltukta oturduğunu gördük. Kadın hamile olduğunu bilmiyordu. Mutfakta yumurta ve domuz pastırması pişirirken ve hazımsızlık çektiğini düşündüğü için soda içerken bebeği yavaşça bacaklarının arasından kayarak yere inmişti. Hepimiz verandadaki büyük masanın etrafına oturduk ve aceleyle, uzun zaman önce kaldırılan bebek kıyafetleri giydirilen bebek elden ele, kucaktan kucağa dolaştırıldı. Kocası çok mutluydu. Kadın da öyle. Bu olay grupta çok takdir edildi.</span></p>

      <p class="paragraf-4">Hepimiz “özel hayata” daha fazla zaman ayrılması gerektiğine karar vermiştik. Her gece toplantıya gitmek “amaca zarar veriyordu.”</p>

      <p class="paragraf-4">Bu arada siyahi insanlarla “bağlantı kurmaya” ve “olası kadroları belirlemeye” çalışıyorduk. Sorunlardan biri, “çizginin” (Moskova’dan transfer edilen elbette) siyah halkı yalnızca siyah bir proletaryanın özgürlüğe götürebileceği yönünde olmasıydı. Siyah milliyetçiliğine her günkü klişelerle küfretmek âdetti: “Uşak”, “çanak yalayıcı”, “köpek” vs. Bu “çizginin” “doğruluğu” konusunda tereddütlerimiz vardı ve bu konuda hararetli tartışmalar yaşandı. Organize siyahi gruplarla temasımız yoktu, çünkü henüz böyle gruplar yoktu. En azından Salisbury’de yoktu ama bize Bulawayo’da resmi olmayan ve yasadışı zenci sendikaları olduğu söylenmişti. Bildiğimiz tek isim Joshua Nkomo idi ve kalabalık insan gruplarını çeken bir konuşmacı olduğu söyleniyordu. Bulawayo’lu yoldaşlardan onunla ilişki kurmaları istendi ama başarılı olamadılar. Bunu, 20 yıl sonra Joshua Nkomo’ya sorduğumda, hatırlamadığını fakat büyük olasılıkla hükümet casusları olduğumuzu düşünmüş olabileceklerini söyledi.</p>

      <p class="paragraf-4">Sürekli olarak bağlantı halinde olduğumuz tek siyahi, yıllardır eski Sol Kitap Kulübü’nün “sembol” Afrikalısı Charles Mzingele’ydi. Orada, o toplantılarda, kibarca ve espriyle İngiltere’nin, anayasanın koloniye bağımsızlık veren değişmez maddesi nedeniyle, yerlilere kötü davranılmasından sorumlu olduğunu, ancak hiç kimsenin ona bu görev ihmalini hatırlatmadığını tekrarlamıştı. Bizimle de aynı şeyi yaptı. Ona göre sorunun özünde bu durum yatıyordu. İngiltere’nin bunun farkına varması sağlanırsa, o da Güney Rodezya hükümetine uslu durmasını söyleyebilirdi. Genellikle toplantılarımıza yalnız geliyordu ama bazen arkadaş getiriyordu. Broşürlerimizi ve kitaplarımızı seçiyor, Sovyetler Birliği’nden gelen gösterişli sunumları reddediyor, ancak halklarının durumuyla ilgili bilgi içeren her türlü şeyi minnetle kabul ediyorlardı. Komünizmden hoşlanmıyorlardı. “Çizginin” getirdiği değişikliklerin ve ikiyüzlülüğün onları ilgilendirmediğine inanıyorlardı. Nazi-Sovyet Paktı anlaşılır gibi değildi. Mzingele komünistlerin İşçi Partisi’ni - kendileri gibi sosyalistleri neden istismar ettiğini anlayamıyordu. Bu savaşın “demokrasi için” olduğuna ilişkin iddiaları kibar gülümsemelerle, belki içlerini çekerek dinliyorlar ve başlarını sallıyorlardı. Israr edilince, Nazilerin fethettikleri halklara davranışlarının, onların, yerlilerin Güney Rodezya’da çektiklerinden neden daha beter olduğunu göremediklerini söylüyorlardı.</p>

      <p class="paragraf-4">Charles Mzingele şimdi, her zaman, bütün hayatları boyunca kabullenilen görüş yapısının parçası olan, hiçbir zaman düşünceleri nedeniyle sıkıntı yaşamayan insanlar tarafından bir Tom Amca olarak görülüyor. (Bu arada Tom Amca oldukça hayranlık uyandıran bir karakterdi, hiç de Tom Amca gibi değildi, ama boş verin.) Ah, Charles Mzingele! - diye alay ediyorlar şimdi. Somurtkan ve öfkeli bir muhalefet ama çok az bilgi olduğu bir dönemde, beyazlara karşı çıkmak için kendine özgü bir yol bulmuştu. Kendi başına, genellikle hiçbir müttefiki olmadan, sürekli olarak pusu kurmaya, lobi yapmaya, gazetelere, milletvekillerine, hükümet komisyonlarına mektuplar yazmaya devam etti. Biz onunla tanıştığımızda orta yaşlıydı, yorgundu ve mutsuzdu çünkü sadık ve kiliseye giden bir Katolikti ve birkaç tane papaz evine gelip, sendika kurmaya çalışmakta ısrar ederse aforoz edileceğini söylemişti. Bu, ofis çalışanlarının sendikasıydı, ancak maden işçileri için sendika kurmayı hayal ediyordu. Ofis çalışanlarıyla pek geçinemiyordu çünkü hademeler ve büroda getir götür işlerine bakan çocuklar elitti, çoğundan daha fazla ücret alıyor ve kışkırtıcı faaliyetlerle işlerini riske atmak istemiyorlardı.</p>

      <p class="paragraf-4"><span>Charles veya bir iki arkadaş toplantıya geldiği zaman, gündemimiz her neyse, bir kenara bırakıyor, onların ilgilendikleri konuları konuşuyorduk. Sol Kulübü ofisine veya hangi ofisi kullanıyorsak, oraya geliyorlardı, çünkü CID tarafından izleniyordu ve o dönemde hiçbirimizin siyahilerin davet edilebileceği bir dairemiz veya evimiz yoktu. Toplantılar kolay olmuyordu. Afrikalıların zaman duygusuna göre, saat altıda demenin ve o saatte gelmesini beklemenin hiçbir anlamı yoktu. Saat altıyı kastedip dört dersek, altıda da gelebilirdi veya beklenmedik bir şekilde dörtte de. Bir de sokağa çıkma yasağı vardı. Fiilen kentte yaşamayan tüm siyahilerin saat dokuza kadar, beyaz kentin biraz uzağındaki mahallelerinde bulunmaları gerekiyordu. Charles bisiklet kullanıyordu ve hep çalınmasından korkuyordu - birden fazla kere çalınmıştı da. Merdivenlerden çıkarılıp, ofise getirilmesi gerekiyordu. Charles’ın bisikletine oy verilmesi gerektiği konusunda espriler yapıyorduk. Konuşmanın ve tartışmanın tam ortasındayken, gözleri saatte olan Charles ve arkadaşı ayağa kalkıp özür dileyerek, karakteristik yöntemleriyle gülerek, sabırlı ama inatçı bir ifadeyle toplantıdan ayrılabilirlerdi. Onlar gittikten sonra, parçası olduğumuz şeyden nefret ederek öfkeyle patlayabilirdik veya beceriksizliğimiz yüzünden moralimiz bozularak, birbirimizin yüzüne bakamadan oturabilirdik. Bu adamların Mahalle sınırlarına ulaştıktan sonra ayrılarak dikkatle evlerine gideceklerini, günlük kıyafetlerle oldukları zaman bile, özensiz ve esprili vahşet uyguladıkları için kolaylıkla tanınan bir grup iğrenç siyah olan Mahalle polisleri yüzünden, onlara verdiğimiz kitapları ve belgeleri gizleyeceklerini biliyorduk. Charles çok kereler karısının ve çocuklarının önünde, kendi küçük evinde bu adamların baskınına uğradığını, dövüldüğünü ve broşürlerinin yırtıldığını anlattığında bu haksızlığa kızıyorduk, o ise bizi dünyanın kötülüklerinin anlatıldığı, korunarak büyümüş çocuklar gibi görerek komik buluyordu. “Evet, işte böyle, bizim orada işler böyle,” diyordu sabırla gülümseyerek.</span></p>

      <p class="paragraf-4"><span>Bize habire İngiliz Parlamentosu’nun yükümlülüklerini hatırlatıyordu. Sürekli Westminster’da koloniler konusunda “iyi” olduğuna inandığımız milletvekillerine mektuplar, tutanakların kopyalarını, kararları, anayasanın ilgili maddelerini gönderiyorduk. Ancak cevap alsak bile, kibar bir şekilde reddediliyorduk. Charles’a savaş yüzünden diyorduk, İngiltere’deki insanların savaş dışında hiçbir şeye vakitleri yok. “Ama savaştan önce de bize ayıracak zamanları yoktu,” diyordu Charles her zamanki gibi gülümseyerek. Söylemeye gerek yok, Güney Rodezya Parlamentosu’nun hiçbir üyesi ilgilenmiyordu. Charles Mzingele bir provokatördü ve konu kapanıyordu.</span></p>

      <p class="paragraf-4"><span>Ancak Gladys Maasdorp adında bir müttefiki vardı. Gladys Maasdorp, Salisbury’nin kadın belediye başkanıydı. Onun ofisine uğradığımız zaman Charles’ı ve arkadaşlarını orada çay içerken ve sohbet ederken bulabilirdik. O aşamada artık hepimiz İşçi Partisi’nin üyeleriydik. Kadının bize, komünistlere karşı tavrı, bundan kurtulacağımız, zamanla olgunlaşacağımız yönündeydi. Olağanüstü bir kadındı. Şimdiki ifadelerle, benim ve diğer kadınların rol modeliydi. Nasıl olduğunu sorduğumuzda anlattığı kadarıyla, çocukluğu ve genç kızlığı Cape’te Graaf Reinet’te, Olive Schreiner kadar izole bir ortamda geçmişti. Bir yandan o dönemin eski moda, ırkçı toplumunun parçasıyken, okuyarak kendini geliştirmiş, sosyalizme, feminizme ve tüm ırklar için eşitliğe erişmişti. Son derece sağlam bir evliliği ve çocukları vardı. O zaman ve mekân için aşırı sayılabilecek görüşlere sahip bir kadının belediye başkanı seçilebilmesi, kişisel nitelikleri sayesinde olmuştu. İşçi Partisi’nde önemli bir pozisyonu vardı ama parti sosyalist olmadığı için ve Afrikalılara karşı tavırları, Birlik Partisi’ninkinden daha iyi değildi. Afrikalıların üye olarak alınmasını kabul ettirme şansı olmadığını biliyordu, ama bir Afrika şubesi kurulmasını teklif etti. Aynı şekilde beyaz sendikalar on yıllar boyunca, siyahların resmi sendikalara ancak aynı miktarda ücret aldıklarında üye olabileceklerini söyleyerek, onların ilerlemelerine engel olmuşlardı; ama beyazlar siyahların 30 misli kazanıyorlardı ve bu böyle de sürüp gidecekti çünkü “beyaz uygarlığını korumak” demek en düşük ücretli beyazla en yüksek ücretli siyah arasındaki uçurumu açık tutmak demekti. Böylece, İşçi Partisi, Afrika şubesi kurulması önerisini antidemokratik bulduğu için reddetti. Ardından gelen büyük mücadeleyi</span> <span class="char-style-override-14">A Ripple From the Storm</span><span>’da anlattım. Bayan Maasdorp’un bizi İşçi Partisi’nde istemesinin nedeni bu konuda onun yanında oy kullanacağımızı bildiği içindi.</span></p>

      <p class="paragraf-4">Şu sahneyi hayal edin: Her zamanki tozlu, kasvetli ofiste, dosya dolapları ve basit yuvarlak bir masa. Masanın arkasında iriyarı, sağlam, sakin bir kadın olan Bayan Maasdorp oturuyor. Karşısındaki bir düzine iskemleye dizilmiş olan yoldaşlara ne yapacakları anlatılıyor. Hepimiz gülüyorduk - bu olayın acayipliğine, hiç beklenmemesine gülüyorduk zira İşçi Partisi’ne kabul edilebileceğimiz aklımıza gelmemişti. Ayrıca, çoğumuz vatandaş bile değildik. En başta ben değildim: Gottfried’le evlenmem beni düşman uyruklu yabancı yapıyordu. (Bu beni o kadar sinirlendirdi ki, tamamen unutmaya karar verdim. Haftada bir kere CID’ye gitmem gerekiyordu ancak hiç gitmedim. Bir süre sonra Gottfried de gitmemeye başladı. Koloni hayatının kolaylığı buydu.) Ya Kraliyet Hava Kuvvetleri? Ya sığınmacılar? Önemli değildi, o demokrat Bayan Maasdorp, olağanüstü çeşitlilikteki kuralları ve mevzuatı işleterek hepimizi üye yaptı. Bu arada bize koşulları açıkladı. İşçi Partisi dışında yaptığımız işler kendi işimizdi, ama eğer herhangi bir kirli komünist numarası görürse bizi bizzat kendisi dışarı atacaktı. Bu arada bütün ülke –kesinlikle abartmıyorum– yerlileri ayaklandırıp beyazları denize dökmeye kışkırtan komünistler hakkındaki söylentilerle çalkalanıyordu. Bu deyimle büyümüştüm. İlginçti, çünkü yüzlerce kilometre boyunca deniz yoktu. Aynı zihniyet İngiltere’yi “gümüş denizine oturtulmuş” olarak tanımlıyordu.</p>

      <p class="paragraf-4">Düşmanlarımızın başında Bayan Maasdorp’la birlikte belediye meclisi üyesi olan ve onun eski bir düşmanı olan Charles Olley geliyordu. Charles Olley şişman, çirkin bir adamdı, çizgili takım elbise giyerdi ve kaba, küçük, sonradan görme olduğu için Max Danziger gibi insanlar tarafından hor görülüyordu. Tıpkı Berlin’deki Lessing’ler ve Hitler gibi. Charles Olley tehditkâr bir özgüvenle doluydu, çünkü haklıydı ve sürekli olarak gazetelere mektuplar yazıyordu: “Güney Rodezya vatandaşları. Artık uyanıp olan biteni görmenizin zamanı geldi. Provokatörler ve siyahseverler Mahalle’de faaliyet halinde, devrimi körüklüyor. Yerliler politik faaliyetlere hazır değil. Ağaçlardan daha yeni indiler...” vs.</p>

      <p class="paragraf-4"><span>İşçi Partisi’ndeki kısa zamanımızda çok eğlendik. Günlerimizi ve gecelerimizi toplantılar, konferanslar, entrikalar, tartışmalar dolduruyordu. Aykırılıkla, saçmalık sınırındaki çelişkilerle birlikte gelen coşkuyu yaşıyorduk. Kolonilerde bunlar hep çok dramatik olurdu, ama şimdi savaş zamanında şiddetle çelişen akınlarla daha da coşkuluyduk. “Böyle bir şey ancak Güney Rodezya’da olabilirdi,” diye hatırlatıyordu bize dışarıdan gelen insanlar.</span></p>

      <p class="paragraf-4">Bayan Maasdorp tarafından düzenlenen faaliyetlerimiz, tek alternatif hükümet olan İşçi Partisi’ni bölmeyi başardı. Bu konuda kınanınca Bayan Maasdorp, aslında tek alternatif hükümetin sosyalist bir hükümet olacağını, İşçi Partisi’nin, Birlik Partisi’nden ayırt edilemez hale geldiğini, meslek sahibi insanlarla dolduğunu söyledi.</p>

      <p class="paragraf-4">Belki de Bayan Maasdorp, o zaman tanıdığım diğer birçok “yaşlı” insan gibi yalnızlık çekiyordu. Politikalarını kocasıyla paylaşmıyordu, bunu biliyorduk. Yalnız başına sürdürdüğü mücadelesinde onu kim anlayacaktı, ona dünya hakkında kim bilgi verecekti? Bir kere, Charles Mzingele. Gerçekten yakın arkadaşlardı ama sadece Bayan Maasdorp’un köhne ofisinde buluşabiliyorlardı, başka hiçbir yerde değil. Sanırım bende kendi gençliğini gördüğü için beni seviyordu. “Bazılarımızın büyümesi uzun zaman alıyor,” diye yorum yapabilirdi ciddi bir şekilde. Politikalarını küçümsese de, Gottfried’i de seviyordu. Ortak yanları zekâlarıydı ve ikisi de yapı olarak otoriterdi. Onlar da saatlerce eski yuvarlak masanın başında oturup konuşurlardı. Bayan Maasdorp, Almanya’daki işçi hareketi hakkında bilgi almak istiyordu, ama Gottfried Almanya’dan ayrılmadan önce politikayla ilgilenmediğinden, havalı bir şekilde, “Üzülerek belirtiyorum, sana sosyal demokratlarla ilgili söyleyebileceğim hiçbir şey yok,” diyerek kurtulurdu. Bayan Maasdorp Gottfried’in aile tarihiyle ilgileniyordu ve bunu sadece o değil, hepimiz destan dinlermiş gibi dinlerdik. “Niye zahmet edip roman okuyoruz?” diye yorum yapardı. Onun İşçi Partisi’ne aldığı biz gençler, hepimiz, edebiyata, şiire bayılıyorduk ama ne Bayan Maasdorp, ne de Gottfried bu tutkumuzu paylaşıyordu. Bayan Maasdorp, “Kusura bakmayın, ben şiirden anlamıyorum, anlamamı beklemeniz de boşuna,” açıklamasını yapar, Gottfried de, “Söylenecek ne varsa, tek bir paragrafa sığdırılabilir,” diyerek onu desteklerdi. Bayan Maasdorp, “O konuda sıfırım, hepsi bu,” diyerek, bu duyarsızlıkla birlikte gelen memnuniyetle, masum bakışlı mavi gözleriyle bize meydan okurdu. Veya birbirlerine bir iki dize okurlar ve huşu veya cahilce hayranlık numarası yaparlardı. Alay etme maksatlı vurgulu ritimle okunmaya çok az şiir katlanabilir.</p>

      <p class="paragraf-4">“‘Genişleyen girdabın içinde dönüyor dönüyor...’ - Bunu nasıl yorumlarsın, Gottfried? ‘Şahin, şahinciyi duyamıyor...’ Bu ne demek Tanrı aşkına?”</p>

      <p class="paragraf-4">“‘Her şey paramparça oluyor...’,” diyor Gottfried. “‘Merkez taşıyamıyor...’ Ne paramparça oluyor? Hangi merkez? İşte bunu söylemeye çalışıyorum. Bu son derece muğlak.”</p>

      <p class="paragraf-4">Charles Mzingele şiiri çok seviyordu. Adını duymadığı şairlerin şiirlerini ve Shelley’den ona ve komplocu arkadaşlarına ilham verecek parçalar veriyorduk. “Kaplan, Kaplan ışıl ışıl yanıyor...” diye şiir okurdu.</p>

      <p class="paragraf-4">“Ama Charles,” dedi Bayan Maasdorp şiddetle. “Afrika’da kaplan yok ki.”</p>

      <p class="paragraf-4">“Salisbury’de kuzu da yok,” diyebilirdi Charles. “Galiba sadece Doğu Mahallelerinde. ‘Seni yapan küçük kuzu? Seni kimin yaptığını bilmiyor musun?’” Ve gözleri dolardı.</p>

      <p class="paragraf-4">Bunun üzerine, ilkesel olarak ikisi de ateist olan Gottfried ve Bayan Maasdorp onu gelecekte dönüp dönemeyeceğini sorgulayan o politik tanı bakışıyla incelerdi.</p>

      <p class="paragraf-4">“Peki, bunun sana ne yararı var, Charles?”</p>

      <p class="paragraf-4"><span class="char-style-override-14">“Acımasızlığın İnsani Kalbi var,</span></p>

      <p class="paragraf-4"><span class="char-style-override-14">Ve Kıskançlığın İnsani Yüzü,</span></p>

      <p class="paragraf-4"><span class="char-style-override-14">Terör İnsanın İlahiden hali</span></p>

      <p class="paragraf-4"><span class="char-style-override-14">Ve gizlilik insan elbisesi...”</span></p>

      <p class="paragraf-4">Diye okudu Charles, gülümsüyordu ama içini de çekiyordu. “Ben bunları yaşadım, Bayan Maasdorp, özür dilerim, bunu söylemek zorunda olduğum için gerçekten üzgünüm.”</p>

      <p class="paragraf-4"><span>Bayan Maasdorp’un bir başka doğal müttefiki daha vardı. Jimmy Lister adındaki bu kişi Umtali’de yaşayan bir İskoçyalıydı ve Demiryolu İşçileri Sendikası’nın –beyaz– bir şubesinin başıydı. 1930’larda Clyde’da başkentin ordularına karşı yapılan savaştan gelmişti ve ateşli bir sosyalistti. Komünist değildi. Yine kişiliğinin gücüyle imkânsızı başarmış ve kendi şubesinin, Afrika şubesini desteklemesini sağlamıştı. Ona bunu nasıl yaptığını sorduğumuz zaman, “Yalnızca onları azarladım, o kadar. Çalışan işçiler olarak onlardan utandığımı, en temel sosyalist ilkelere sırtlarını döneceklerse, onlar için bir şeyler yapmamı beklememelerini söyledim.” Ve sonra, beyaz işçi arkadaşlarını Burns’le nasıl utandırdığını göstermek amacıyla, şu şiiri okudu:</span></p>

      <p class="paragraf-4"><span class="char-style-override-14">Bütün bunlara rağmen, bunlara rağmen</span></p>

      <p class="paragraf-4"><span class="char-style-override-14">Yine de geliyor bunlara rağmen</span></p>

      <p class="paragraf-4"><span class="char-style-override-14">Dünyanın her yerinde erkekler birbirleriyle</span></p>

      <p class="paragraf-4"><span class="char-style-override-14">Kardeş olmalı bunlara rağmen</span></p>

      <p class="paragraf-4">Saçma sapan şiirlere vakti olmadığını söyledi.</p>

      <p class="paragraf-4">Bayan Maasdorp’un insanlarla dolu olan küçük ofisinden bir sahne. Eğitimdeki üç Kraliyet Hava Kuvvetleri pilotu, Jimmy Lister’a Byron, Shelley, Keats, Blake okurken, Charles Mzingele –sadece bu tür coşkulu devrimci ortamlarda olabilecek bir şekilde, aynı masanın başında oturarak– dinliyor, içini çekiyor ve gülüyor, “Ah, evet, bunu sevdim, galiba doğru,” diyor. Jimmy Lister, ufak tefek, savaşçı bir adamdı, hırçın çenesini yukarı kaldırmış, üç ayrıcalıklı gencin, eğitimlerinin sakinliği içinde durup, teslim olmasını umarak ona bakmalarını bekliyor. Ancak pes etmeyecek. “Ah, pekâlâ, bu kadarı yeter herhalde, ama bana her seferinde Burns’ü verin.” Ve “Seni, yağcı, korkak, ürkek böcek,” diyerek fare hakkındaki şiiri okumaya başlıyor, sonuna kadar okuyor. “İşte, haydi bunu geçin bakalım, geçebiliyorsanız geçin.”</p>

      <p class="paragraf-4">Bu arada Gottfried açık renk ve şık keten elbisesiyle oturuyor, yanında da Bayan Maasdorp. Gottfried bütün çalışma hayatını ona oy verebilecek ama onu onaylamayan adamlarla geçirdi. Bizimle yalnızlığına geçici çözüm bulan tek kişi o değildi, aksine... Sonradan namına leke sürdü, ne yaptığını tam olarak hatırlamıyorum. Galiba İşçi Partisi’nin “gerici” kısmını destekledi ve bu yüzden, solcuların muhaliflere kullandığı iğneli sözlerle hakarete uğradı.</p>

      <p class="paragraf-4"><span>Rand’den gelen ve maden tozu nedeniyle akciğer hastalığından ölmek üzere olan Jack Allen, Bayan Maasdorp’un en yakın arkadaşıydı. Siyah mahallesinin ucunda, devamlı olarak siyahi çocuklarla, kahverengi çocuklarla, Charles Mzingele ve arkadaşlarıyla, öğleden sonrası için üsten çıkan Hava Kuvvetleri elemanlarıyla, yarım saat boş vakti olan herhangi birimizle dolu olan minicik bir evde yaşıyordu. Fisher Nine’den sonraki nesildendi ve hatırladığı şeyler donuk bir şekilde aydınlatılmış çadırlar, teneke sokaklar ve sarhoşluk değil, Johannesburg’da kapitalistlerle işçiler - yani beyaz işçiler arasında büyük çatışmalardı. Ve yoksulluktu - Griffiths’lerin şoförü Stanley’le gördüğüm türde yoksulluktu.</span></p>

      <p class="paragraf-4">Pilot olmayı öğrenmeleri için koloniye gönderilen genç erkek dalgalarından biri, yarıda kalan öğrenimleri savaş bittikten sonra devam edecek olan Cambridge’li öğrencilerdi. Üçü yakın arkadaşımız oldu. Biri işçi sınıfındandı, D. H. Lawrence gibi, çünkü tamamen edebi bağlamda onu o konuma yerleştirmiştim. Diğeri üst orta sınıftaydı ve sonradan İngiliz Sanayi Federasyonu’nda iyi bir meslek hayatı oldu. Biri de Harrow’a gitmişti ve eğer İngiltere’de devlet okuluna gidip hayatta kalmayı başardıysan, başınıza gelecek her şeye katlanabilirsiniz derdi, ama o hayatta kalamamıştı. Son derece acımasız bir şekilde tartaklanmıştı. Çok fazla içiyordu. İkisi zaten Cambridge’den arkadaştı ve şimdi üçü de çok yakın arkadaş olmuşlardı. Benim için onlar bir umut ve kanıttılar. Her genç insan hayal kurar: Ah keşke gerçek dostlarım, konuşabileceğim birisi olsaydı. İşte buradalardı. Yalnızca birkaç ay süreyle buralarda kalan bu üçü beni değiştirdi, bana güven verdi, çünkü İngiltere’yi yakınlaştırdılar, gerçekten bir gün gidebileceğim bir yer olduğuna inandırdılar - yakında, savaş biter bitmez. Oraya gittiğim anda... Bir kere, konuşacaktım... Bu üçüyle konuşmak ne kadar keyifliydi, tartışmak, kavga etmek, yüzleşmek, söylev, suçlama şeklinde konuşma değil, basit, doğal ve arkadaşça sohbet etmek. Eğlencesine konuşmak. Bu üçü, grubun ilk heyecanı ve kesin amaçları buharlaştıktan sonra gelmişlerdi ve her durumda, koşulsuz heves pek onların tarzı sayılmazdı. Artık bu tarz ilgimi çekiyor. “Kötüyü betere karşı koruyoruz” tezinin ve “Eh, ne bekliyordun?” sorusunun özünü oluşturuyorlardı. Bizim tarzımız da buydu, ama onlarda daha yoğun seviyedeydi. Herhangi bir şey ters giderse - uçak parçalarının yanlış Hava Kuvvetleri üssüne gönderilmesi veya bir karışıklık sonucunda yiyecek sıkıntısı yaşanması, Londra’da bir konuşma her zamankinden daha saçma görünüyorsa, eğer İkinci Cephe<span class="dipp"><a class="footnote-link" href="#footnote-225-62" id="footnote-225-62-backlink">62</a></span> yine ertelenirse - gülüyorduk, alay ediyorduk, yuhalıyorduk, espri yapıyorduk, omuzlarımızı silkiyorduk. Hepsi kötüyü betere karşı koruduklarını bilen Kraliyet Hava Kuvvetleri içinde yumuşak, neredeyse hoşgörülü bir alaycılık yaygındı. Muhtemelen hiçbir ülke, 1930’larda İngiltere’de olduğu gibi –Birinci Dünya Savaşı’nın sonucu olarak– kendini on yıl süreyle bu kadar korkunç bir yoksulluğa sürükleyebilir ve sonra nüfusunun yeni bir vatanseverlik savaşını sade bir hevesle karşılamasını bekleyebilir. Bu üç genç Hava Kuvvetleri’nin genel ruh halini paylaşıyordu ama bir şey daha vardı: Cambridge’liydiler. Cambridge ünlü casusların yuvasıydı. Hayır, kesinlikle bu üçünün casus olduğunu veya olabileceğini söylemiyorum, ama kendilerine özgü tarzları, o üniversitesin o zamanki ürünüydü. Hatta onların veya üsteki diğer Cambridge’liler yüzünden, buna “Cambridge tarzı” adını vermiştik. Kendi ülkelerine inanmamaları –inanmamamız– bir tür zehir gibiydi. Bu düzeyde alaycılık neredeyse her zaman tersine çevrilmiş veya ihanete uğramış idealizmdir.</p>

      <p class="paragraf-4">Bunun üzerine, şu konuya geri dönüyorum: Neden bu kadar çok şey bekliyoruz? Biz –ülkemiz– dünya bir başka karmaşaya veya felakete sürüklendiği zaman neden bu kadar buruk bir şekilde şaşırıyoruz? Bize daha iyisini kim vaat etti? Neden bizim dönemimizde bu kadar çok insan, ihanete uğramış çocukların bütün duygularını hissetti?</p>

      <p class="paragraf-4">Şimdi düşününce - oldukça mantıklı bir şekilde, durumu böyle görmeyi tercih etmiş olabiliriz. Zayıf ve beceriksiz insanlar tarafından yönetilen İngiltere Fransa ile gizlice anlaşarak, Naziliğin ve faşizmin İspanya’da kazanmasına izin verdi ve Hitler’in, başından itibaren ne yapacağını <span class="char-style-override-14">Mein Kampf</span>’ta açıkça belirtmesine rağmen, güçlenmesine imkân verdi. Neler olduğunu gören Churchill’le alay edildi ve dışlandı. Sonunda hükümetin başına geçtiğinde, silahsızdı ve savaşa hazır değildi. Buna rağmen, havada Britanya Savaşı’nı, denizde Atlantik Savaş’ını yaptı ve Fransa çökünce Hitler’e direndi. Sonra, Kuzey Afrika’ya asker göndermenin yanı sıra, olağanüstü bir başarıyla, U-Bot denizaltılarına rağmen, yüz binlerce, belki milyonlarca askeri Avustralya’ya, Kanada’ya, Kenya’ya, Güney Afrika’ya ve Güney Rodezya’ya pilot eğitmeye gönderdi. Bu başarı kesinlikle bugüne kadar aşılamadı, değil mi? Akdeniz’de hem deniz savaşı hem de kara savaşı yapıyorduk. Herhalde bununla gurur duyabilirdik? Zihniyetimiz izin verseydi duyabilirdik.</p>

      <p class="paragraf-4">Bizi felç eden bir duygu daha vardı. O da, bunların hiçbirisinin olmasına gerek yoktu, önlenebilirdi, duygusuydu. Sinemaya gidip, şehirlerin üstüne bombaların yağdığını görürken veya batırılan gemileri, düşürülen uçakları, patlayan tankları seyrederken veya okurken, bu kaynak israfı, servet israfı nedeniyle midemiz bulanıyor, öfkeyle paralize oluyorduk. Bombaların peş peşe ip gibi düştüğünü gördükçe, <span class="char-style-override-14">bunlarla bir hastane inşa edilip, donatılabilirdi</span>, diye düşünüyorduk. Veya bir tank patlayınca: Gitti bir kütüphane, diye hayıflanıyorduk. Savaşta saçtığımız servetle dünyayı değiştirebilirdik. Şimdi, İkinci Dünya Savaşı’nda son derece güçlü olan bu duygu yeni miydi, diye merak ediyorum. Bunu hisseden ilk nesil miydik? Daha önceki savaşlarda da böyle hissetmişler miydi?</p>

      <p class="paragraf-4">Artık bizi farklı ve ölümcül bir inanamamazlık sarıyordu: Bizler –insan ırkı– yeni bir dünya yaratacak, hatta eskisinin mahvolmasını önlemeye yetecek kadar akıllı değildik. Bu, eski alaycılığın, yüzsüzlük derecesindeki saf hayallerimizin öteki yüzü olan, “<span class="char-style-override-14">Ne bekliyordun?”</span> sorusunun devamıydı.</p>

      <p class="paragraf-4">Gottfried, Cambridge’li gençlerin dostluğundan hoşlanıyordu - bir noktaya kadar. Onlarla tarih ve fikir tartışabiliyordu, ancak onların imalı, düşüncesiz espri tarzlarını korkutucu buluyordu çünkü onlara katılamıyordu. Ciddi konular ciddiyetle tartışılmalıydı. Ben onlarla rahatça dostluk kurunca, daha da yalnız kalıyordu ve kitaplar konusunda konuşma şeklimizi eleştiriyordu. Edebiyattan hoşlanmıyor olabilirdi ama parti çizgisinde ısrar ediyordu. Edebiyata komünizmin ciddiyetiyle yaklaşma tavrımız nerede kalmıştı? Gerçekten de nerede kalmıştı? Yıllardır Sovyetler Birliğinde resmi komünist etkinliklerinde tek bir dil konuşulurdu, ancak günlük olaylarda başka bir dil kullanılırdı. Küçücük grubumuz uzun zaman önce aynı prensibi benimsemişti. Sosyalist Gerçekçiliği hiçbir zaman ciddiye almayı becerememiştim. Gottfried’e, Nathan’a, Frank Cooper’a –“çizgiyi” benimseyen herkese– direndiğim için şimdi kendimi kutluyorum ama bu, o dili kullanamadığım anlamına gelmiyordu. Eğer gerçek bir komünist ülkede olsaydım, “çizginin” tiranlıklarına da karşı koyardım. Koyardım diye düşünmek istiyorum. Bu konuda haklı olduğumu varsaymak istiyorum. Şu soruda olduğu gibi: 1920’lerin sonunda Rusya’da Kolektivizasyon sırasında gerçekten eylemcilerle birlikte sokağa çıkıp köylüleri öldüresiye taciz eder miydim? Ancak çok az kişinin o anda hüküm süren ruh haline, atmosfere veya “çizgiye” direnebildiğini biliyorum. Küçük grubumuz –komünist bir ülkede– sanırım, en azından bir süre, hapse girmek, hatta ölüm anlamına gelebilecek edebi tercihler ve tanımlar konusunda acı ve ıstırap çekerek boyun eğerdi.</p>

      <p class="paragraf-4">Salisbury –Güney Rodezya’da– o dönemde diğer binlerce kasabada olduğu gibi grubumuzun gizli imkânları vardı. Kolaylıkla bir edebiyat derneğine dönüşebilirdi. Herkes şiir, roman, kısa hikâye yazmayı umduğunu itiraf ediyordu. Başka neler olabilirdik? Yakında görecektik... İlk ilham kaynağı ne olursa olsun, ister politik, ister edebi, hatta suçla ilgili olsun, herhangi bir yerde kurulmuş bir grubun sonunda dinî hale dönüşmesi sosyolojide ve psikolojide çok basit ve olağandır. Burada “dinî” geniş anlamda kullanılmaktadır. Ancak bizim grubumuz daha tartışma ve spekülasyonların giderek azalması aşamasının ötesine geçememişti. Biz çok dağınıktık, çok fazla parçalanma potansiyeli vardı. Üç Cambridge’li Hava Kuvvetleri elemanı geldiğinde, iki Hava Kuvvetleri dalgasını –yani, çoğu işçi sınıfından olan daimi personeli, yer personelini– zaten kaybetmiştik. Bizimle bağlarını koparmamışlardı. Arada bir uğrayıp, bira içerler veya kitap ya da broşür alırlardı. Üste kendi grupları vardı. Neden üç Cambridge’li elemanı ve pilotların arasındaki diğer komünistleri gruplarına katılmaya davet etmemişlerdi? Bu bir sınıf meselesiydi, ama bunu açıkça söylemeyeceklerdi: Kaçamak yanıtlar verip bahaneler ileri sürdüler. Onlar pilotları, kentte bizi gördükleri gibi, ayrıcalıklı ve lüks olarak görüyorlardı. Birisine, Gottfried’le benim mobilyalı odalarda yaşadığımızı söylediğim zaman, bana güldü. Tıpkı Charles Mzingele’nin güldüğü gibi, bir çocuğun başını okşarcasına. “Görüyorsunuz, bizde işler böyledir.”</p>

      <p class="paragraf-4">Cambridge’li Hava Kuvvetleri elemanlarının bizimle olduğu ve kendine özgü bir tadı tuzu olan bu dönem, bir süre önce tekrar okuduğum <span class="char-style-override-14">Altın Defter</span>’in Mashopi bölümlerini oluşturdu. Hiç kuşkusuz romanlar gerçekleri daha iyi anlatıyor.</p>

      <p class="arabaslik-sol para-style-override-17">15</p>

      <p class="paragraf-4"><span>Howe-Ely’nin avukatlık bürosundan, Gottfried’le ben çalışma saatlerini de birlikte geçirmenin çok fazla olduğuna karar verdiğimiz için ayrıldım ve Winterton, Holmes ve Hill avukatlık şirketinde sekreter yardımcısı olarak çalışmaya başladım. Winterton ve Holmes savaşmak üzere kuzeye gittiğinden işleri Bay Hill yürütüyordu.</span> Buradaki ofisler, Howe-Ely’nin kasvetli ve tozlu bürolarının aksine büyük, ferah, havadardı. Kıdemli sekreterin adı Mary’ydi, ama gerçek adı edebi adının içinde kaybolup gitti. Mary İngiliz’di ve bütün koloni kızlarını, kendisi gibi eğitilmiş kadınlarla karşılaştırıldığında, tembel ve beceriksiz olarak görüyordu. Daktiloyu iki parmağıyla ve başparmağıyla, tanıdığım herkesten daha hızlı yazıyordu. Uzun yasal belgeleri tek bir hata olmadan yazabiliyordu. Yardımcısı olup bu kadar az para kazandığım için memnundum çünkü yaşamsal enerjimi hayatımı kazanmaya harcamak istemiyordum. Olağan basit mektupları, kolay belgeleri yazıyordum ve sonra defterleri tutmaya başladım, Amerikan usulüyle. Bu kadar kolay olmasına şaşırmıştım. Fakat asıl görevim borçlulardı. Onların kartları özel bir dolapta duruyordu ve dosyalarla dolu depoda en fazla yeri onların dosyaları kaplıyordu. Yine karşıma çıkmıştı, gerçek yoksulluk dünyası, pislik içindeki yoksulluk. Borçluların ekseriyeti beyazdı, bazı borçlar birkaç yıllıktı. Çoğu ekonomik krizden kalmıştı. Borçlular bütün gün ofise gelip gidiyorlardı. Bazıları içki içen adamlardı ve eşleri onları terk etmişti. Ya öfkeyle kıpkırmızı olmuş gözlerini bana dikiyorlar veya utandıkları için yüzüme bakmıyorlardı. Bay Barbour veya Bay Hemensley veya istedikleri ismi söylüyorlardı, paraları yoktu. Bazıları hastalıktan yatağa düşmüştü. Kadınların kucaklarında bebekler vardı veya çocuklar eteklerinden çekiştiriyordu; yorgun, zar zor idare edebilen, gerçekten yoksul kadınlar. Çoğunlukla kartların üstündeki Coetzee, Van der Hout, Van Huizen, Pretorius veya Van Heerden gibi isimler oluyordu ve güneydeki büyük Afrikalı ailelerin yoksul akrabalarıydılar. Siyah mahallesinden siyahi kadınlar çocuklarıyla geldikleri zaman bana selam verebilirlerdi ve o zaman, Mary çok şaşırıyordu. Hepsi beraberlerinde ucuz otellerin veya çalılıkların arasında bir yerlerdeki barakaların ya da gecekondu avlularının havasını getiriyorlardı. Onlara bir, iki, üç hafta süre veriyor ama sonunda Bay Hill’e başvurmak zorunda kalıyordum. Bay Hill, “Neden bu kadar aptallar? Yalnızca daha fazla yasal masraf ödemek zorunda kalıyorlar,” diyordu. Sonra alacaklılara telefon açıp, bu zavallı sefilleri gerçekten mahkemeye vermek isteyip istemediklerini soruyordum. Hep sinirleniyorlardı ve konuşmalar genellikle, “Ah, ne istiyorsan onu yap - ama neden bu insanları üstleniyorsun?” veya “Haciz emri çıkar,” sözleriyle bitiyordu. Bu, ücret paketlerinden haftalık tutarlar düşülen bir mahkeme kararıydı. Emrin ücreti borçlu tarafından ödeniyordu. Sonra, hacize uğrayan kişinin işini değiştireceğinden veya başka bir kente taşınacağından emin olabilirdiniz. Kriz dönemi değildi, savaş zamanıydı, iş vardı. Mary güzel, temiz ofisini altüst eden bu pis kokulu pejmürde inanlardan hoşlanmıyordu. Hepsinin, diyelim, müebbet hapisle, düzgün insanların gözünün önünden uzaklaştıracak herhangi bir şeyle cezalandırılması gerektiğine inanıyordu. Bunların hepsinin bu kadar gereksiz olması beni çok şaşırtıyordu. Bay Barbour’u aradım, eski arkadaşım Bay Hemensley’i aradım, şehrin her tarafındaki mal mülk sahibi adamları aradım ve borçları iptal etmenin daha mantıklı olacağını, zira hiç kimsenin birkaç şilinden fazla para alma ihtimalinin olmadığını söyledim, ancak hepsi çok şaşırdı. Önerilerim, anarşi kapısının açılması tehdidi yaratıyordu. İnsanın borcunu ödemesi prensip meselesiydi. Pes ettim. Prensiplere başvuruluyorsa, sağduyu pencereden uçup gider.</p>

      <p class="paragraf-4">Bu arada raflarda üzerlerinde tanınmış kişilerin isimleri bulunan dosyalar vardı, kusurlu kişi iflas ettiği için hükmü kalmayan borçlara ilişkin dosyalar. Bunları Mary’ye gösterdiğim zaman, bir iki uygunsuz gerçek yüzünden fikirleri değişmeyecek olan birinin bakışıyla başını çevirirdi.</p>

      <p class="paragraf-4">Gottfried’le ben yine taşınmıştık. Bu kez taşındığımız yer, o dönemin olağan, hayatın gelip gidişlerine, çalışma gruplarına ve neredeyse her akşam oluşan gayriresmi görüşmelere uygun büyük bir odası olan bir daireydi. Yatağa girerken, o gün kaç kişiyle görüştüğümü merak ederdim, oysa ben yalnız olduğunu düşünen biriydim. Yalnız kalmayı özlüyordum. Çok fazla şey istemiyordum - arada sırada bir saat bile yeterdi.</p>

      <p class="paragraf-4">Alman kentlerinin bombalandığı zamandı. Gottfried’i yatağın üzerinde oturmuş, başını ellerinin arasına almış, elinde bir gazete kupürü veya radyoyu dinlerken bulurdum. Veya karanlık bir odada sessizce yatardı, sigarasından derin nefesler alırdı, sigaranın ateşi şifoniyeri, partal perdeyi, radyoyu aydınlatırdı. Lambayı açmaya cesaret edemezdim.</p>

      <p class="paragraf-4">“Savaş bir gün son erecek,” derdim.</p>

      <p class="paragraf-4">“Evet, ama haberler iyi değil,” veya “İyi bir dayağı hak ettiler ve hak ettiklerini aldıkları için de memnunum,” diye yanıtlardı.</p>

      <p class="paragraf-4">Eğer sinemadaysak, haberlerde bombaların Alman şehirlerine düştüğünü gördükçe cesaretle, “Evet haydi, atın tepelerine,” diyordu. Veya birilerinin yanındayken ve İkinci Cephe’yi ya da Almanya’daki bombalamayı tartışırken, mantıklı bir şekilde bir sigara yakar, dudaklarını sigaranın üstünde büzüştürür ve “Evet, yanlış kararlar verirseniz, bedelini ödemek zorunda kalırsınız,” derdi.</p>

      <p class="paragraf-4">Uykusu çok kötüydü ve uyurken inliyor veya bağırıyordu. Yalnızca bir kere, “Kâbus görüyorsun,” diye uyandırdığımda bana kızdı ve “Hayır, görmüyorum. Böyle şeyler söylememelisin,” dedi. Bir keresinde bilinçsizlik konusunda espri yaptığım için benimle bir hafta konuşmadı, oysa ondan bahsetmiyordum bile. Bu nedenle, onu kâbuslardan uyandırdığım zaman, “Kâbus görüyorsun,” demiyordum. Karşılıklı birer sigara içer veya iyi niyetle sevişmeye çalışırdık, zira bazen, sanki uyumsuzluğumuzun geçici bir şanssızlık olduğuna inanıyormuş gibi deniyorduk. Yatakta uyumadan yatıp, gruptaki insanlardan bahsederdik ama Gottfried onların çoğunu sert bir şekilde yargılıyordu ve o soğuk, ağır konuşmalardan korkuyordum. Zavallı Gottfried, nefret ettiği bir ülkede, etrafı “sözde komünistlerle” ve kaba kolonicilerle sarılmış bir halde, kötü bir zamandan geçiyordu. Kime saygı duyuyordu? Galiba Bayan Maasdorp ve Kızıl Haç temsilcisi Hans Sen dışında hiç kimseye. Cambridge’li üç Hava Kuvvetleri mensubuyla sohbet etmekten epey zevk alsa da, onların önemsiz ve orta sınıf olduklarını düşünüyordu. Şimdi inanılmaz gelebilir ama o dönemde, seçkin bir geçmişe sahip birinin, aynı geçmişe sahip başka insanları işçi sınıfından olmadıkları için eleştirmesinde hiçbir tuhaflık yoktu.</p>

      <p class="paragraf-4">Gottfried üç Cambridge’liye de içerliyordu, çünkü ben onlara cilve yapıyordum. İkisine âşıktım - şimdi bunu tarif etmek gerek. Herhalde insan arzu özlemiyle sevgi için aynı kelimeyi kullanmamalı, öyle değil mi? Birine romantik bir şekilde, bugüne kadar bir iki kişi dışında âşık olabildiğim kadar âşıktım. Bu aşkın klasik bir yanı vardı. Bombardıman uçaklarına pilotluk yapmak üzere yakında koloniden ayrılacaktı ve tehlikede olacaktı - bu, aşkın en etkili afrodizyağıydı. Ben evliydim ve ondan yaklaşık beş yaş büyüktüm. Buluşmalarımız hep kalabalık içinde ve grup gereklilikleriyle sınırlıydı. Onunla <span class="char-style-override-14">hakkım olduğu için</span> ve ayrıca, en eski ve vahşi kadınsal zorunluluk yüzünden flört ediyordum. Gottfried benimle sevişmiyordu, o halde ne hakkı vardı gibi şeyler. Ayrıca, her türlü politik grupta, liderin gözdesi olma hayali kuran evlilik çağındaki kızlar ne oluyordu?</p>

      <p class="paragraf-4">Ancak işin en kötü, en beter yanı, onun adına hukuk firmasını geliştirirken, ona tek bir övgü sözü bile etmeyen yaşlı bir cimrinin yanında çalışmasıydı.</p>

      <p class="paragraf-4">O halde bu mutsuz adamın ihtiyacı olan şey çok basitti, çok belliydi. Lüks içinde geçen, sosyetik annesinin partiler verip eğlendiği, babasının aile servetini koruduğu ve kütüphanede kitap okuduğu, zarif kız kardeşinin zengin hayatı yaşadığı o çocukluğunda bir de bakıcı, Rus <span class="char-style-override-14">nyanka,</span> yani dadı da vardı. Bu bakıcı ailenin sevecen dehasıydı, anneyi ve sonra annenin küçük çocuklarını öpüp azarlıyordu. Çehov’un <span class="char-style-override-14">Vanya Dayı</span>’sında harika bir sahne vardır; aksi, titiz, hasta bir bilgin, mantıklı laflar eden genç karısıyla geç saatlerde oturmaktadır ama yaşlı dadı içeri girer ve ona küçük bir çocuk muamelesi yapar, çocuk gibi öper okşar ve zavallı ukala bilgin kendini aşkın güvenli kollarına teslim eder ve yatmaya götürülür.</p>

      <p class="paragraf-4">Gottfried’in payına düşen, yeterince iyi kalpli, sabırlı, genç ama erkeğine gecenin karanlığında birkaç saatliğine bile bebek muamelesi yapmayacak kadar soğuk bir kadındı. Zaten kâbus gördüğünü veya Alman şehirleri bombalandığı için gizlice ağladığını nasıl kabul etmiyorsa, muhtemelen bunu da kabul etmezdi.</p>

      <p class="paragraf-4">O dönemden, gece saatlerine ilişkin sahneler birbirini izliyordu... Yatak odası sigara dumanına boğuluyor, duman aydınlıkta pencereden belli oluyordu, köpekler havlıyor, bahçeden fundaların kokusu geliyordu. Sessizlik vardı çünkü trafik çok azdı. Gottfried’den şimdi kaygı olduğunu bildiğim ekşi bir koku geliyordu. Şöyle düşünmüştüm, “Komik, kokusu bile bana yabancı.” Belki de çocuklara öğretilmesi gereken temel bilgilerden biri bu; birisi böyle kokuyorsa şu anlama gelir, ekşi kokuyorsa korkuyordur veya mutsuzdur.</p>

      <p class="paragraf-4">O dönemde kesinlikle deli dana gibi koşuşturuyordum. Her gün, çok şaşıracakları için, birbirlerinden haberdar olmaması gereken insanları ağırlamak zorundaydım. Fakat hayatımın büyük bir kısmı böyle geçmişti.</p>

      <p class="paragraf-4">15 yıl sonra, Londra’da, hayatımın bölmelere ayrılmış olmasından bezmiş bir haldeyken, bir partide tanıştığım ve Sovyet Ticaret Örgütü’nde çalışan iki kişiyi, bir Amerikalıyla tanıştırmak üzere akşam yemeğine davet ettim. Amerikalı, bizim zamanımızda birçok kişinin çıktığı yolculukta –önce Marks’ın, sonra Freud’un öğrencisi olup, sonra şamanlık– olduğundan, halen Freud’a bağlıydı. (Eski Marksistlerden pek çoğunun kabile büyücüsü gibi yaşaması ilginç.) Amacım engelleri yıkmak, ufuklarını genişletmekti. Güzel yemekler pişirdim, ama bir lokma bile yenmedi. Çünkü bu ideolojik düşmanlar birbirlerine bir kez baktılar, kavgaya hazırlandılar ve o anda kendi inançlarının anahtar kelimeleriyle birbirlerine bağırmaya başladılar. Yarım saat sonra küfürleşerek aceleyle merdivenlerden indiler. Ev sahibelerini unutmuşlardı.</p>

      <p class="paragraf-4">O dönemde kısa bir süre için –1944, 1945– bir gün şöyle geçiyordu. Uyanır uyanmaz banyoya koşuyordum çünkü Gottfried bir kere banyoya girdi mi, adeta saatlerce çıkmıyordu. Ben beş dakikada hazırlanıyordum. Kahvaltı etmeye zaman yoktu. Ofise bisikletimle gidiyordum. Mary çoktan gelmiş olurdu, bana ve diğer mükemmel olmayan bütün sekreterlere serzenişte bulunurdu. Öğle tatilinde, Fife Caddesi’nde işlerin nasıl gittiğini öğrenmek için Dora’yla buluşabilirdim. Ofis dörtte kapanıyordu. Bayan Maasdorp’a uğrayıp, onun için gazete kupürlerini dosyalayabilirdim. Hayatı boyunca haberlerin düzenli olarak giderek kötüleştiğini söylüyordu. Genç olsaydı şimdi okuduğu haberlere inanmayacağını ve emin olmayacağını belirtiyordu. Dünyanın durumu hakkındaki kitapların ve makalelerin ölümcül değilse bile, kötü bir durum tarif ettiğini ve hepsinin, daha iyi bir dünya için, herkesin kullanılmayacağını bildiği reçetelerle bittiğini ifade ediyordu. “İşlerin kötü olduğunu ve daha da kötüye gittiğini inkâr etmenin yararı yok, ama eğer hepimiz...” Bu tür kitapları ve makaleleri, “ama eğer hepimiz” diye tanımlıyordu ve bu nedenle, “Ayırabileceğin yarım saatin varsa, bana uğrayıp, ama-eğer-hepimiz’leri dosyalayabilirsin,” derdi.</p>

      <p class="paragraf-4">Bayan Maasdorp’un ofisinden çıkınca Jack Allen’a uğrayabilirdim.</p>

      <p class="paragraf-4">Polisler orada olabilirdi. Birden fazla kez şöyle şeyler duymuştum:</p>

      <p class="paragraf-4">“Bütün bu Afrikalılar burada ne yapıyor?”</p>

      <p class="paragraf-4">“Beni ziyarete geldiler. Buyur otur dostum, rahatına bak.”</p>

      <p class="paragraf-4">“Ama Bay Allen, herkes sizin gibi davranırsa, siyahlar ayaklanıp boğazımızı keser.”</p>

      <p class="paragraf-4">“Ancak herkes benim gibi davranmıyor. Keşke davransalar.”</p>

      <p class="paragraf-4">“Fakat dostum, kötü örnek oluyorsun. Kafalarına fikirler sokuyorsun.”</p>

      <p class="paragraf-4">“Kafalarında zaten olmayan fikirler verdiğimi sanma sakın.”</p>

      <p class="paragraf-4">Ölmek üzere olan bu narin, zayıf adam, cesur mavi gözleri, dirseğindeki oksijen tüpüyle, yüzü kuşkuyla ve zor düşünceleri anlama çabasıyla buruşmuş iri yapılı, sağlıklı polise gülümsüyordu.</p>

      <p class="paragraf-4">“Ama bizimle karşılaştırıldıklarında, onlar bizden geri, bunu biliyorsun... Ağaçlardan daha yeni indiler, beyinleri de bizimkilerden küçük.”</p>

      <p class="paragraf-4">Jack Allen bu ırkçı görüşleri gülümseyerek karşıladı ve birlikte yaşadığı kadına seslenerek, çay ve bisküvi getirmesini istedi. Eğer siyahi çocuklar koşarak gelip, beyaz polisi görünce duraksarsa ve dehşet içinde geri dönüp kaçarsa, sitemle, “Gördün mü? Umarım çocukların senden korkmasından gurur duymuyorsundur?” diyordu.</p>

      <p class="paragraf-4">“Kendileri için neyin iyi olduğunu biliyorlarsa, korkmaları daha iyi. Lanet olsun, Bay Allen, seninle ne yapacağımı bilemiyorum, bu yasalara aykırı, bunu biliyorsun.”</p>

      <p class="paragraf-4">“Kanun kitabında siyah çocukların beyaz bir adamı ziyaret etmesini yasaklayan bir yasa bulabileceğini sanmıyorum.”</p>

      <p class="paragraf-4">“Pekâlâ, seni bu defalık bırakacağım, ama bir dahaki sefere bırakacağımı söylemiyorum. Burada sadece siyahi çocukların olmadığını biliyoruz.”</p>

      <p class="paragraf-4">Sonra Gottfried’in “sosyal hizmet” olarak görüp önemsemediği işleri yapabilirdim - yani sosyal hizmetler müdürlüğüyle sorunları çözmeye çalışabilirdim. Sonra belki annem - konuşurken her kelimeme dikkat etmem gereken annem. Zira Jack Allen veya Bayan Maasdorp’tan bahsedecek olsam, zaten çok derin olan mutsuzluğu daha da kökleşir ve derinleşirdi. “Böyle insanları nereden tanıyorsun?” “Bayan Maasdorp belediye başkanı, anne. Salisbury’nin kadın belediye başkanı.” “Belki, ama kendi insanlarından çok, yerlilerle ilgileniyor.” “Peki, babam nasıl?” “Nasıl olduğunu biliyorsun. Aklımı oynatmak üzereyim.” “Ya Harry, ondan haber aldın mı?” “Hayır.” “Bu kadar kaygılanma, rahatı yerindedir.” “Umarım. Her gün onun için Tanrı’ya dua ediyorum.”</p>

      <p class="paragraf-4">Sonra belki bir toplantı. Ondan sonra belki bir toplantı daha. Veya 112 <span class="char-style-override-14">Guardian</span> gazetesinin dağıtılma günü olabilirdi. Bu, fakir sokaklarda bir kafeden öbür lokantaya bisikletle turlamak veya Hava Kuvvetleri’ndeki yoldaşlarla beş çayı için bir yerlerde buluşmak demekti. Orada üslerden haber alıyordum. Eskiden Atina sokaklarında gazete satan Athen Gouliamis’le karşılaşabilirdim. Başka komünistlerle bir gruptaydı, çünkü yetkililer ELAS’la ELAM’ı, komünistlerle muhaliflerini birleştirmişti. Tanrı bilir neden, ama bunun sonucunda iki grup birbirlerini, birbirlerini öldürdükleri Yunanistan’daki kadar yakından takip etmek durumunda kalıyordu. Birçok kez, geceleri, Athen’la arkadaşlarını otobüs durağına götürdüğümüz zaman, orada düşman grubu görünce, onları üsse geri götürmek durumunda kalmıştık. Yunanistan’a dönmek zorunda kaldıklarında bize geldiler ve kesinlikle öldürüleceklerini, ancak partizanlara ulaşmaya çalışacaklarını söylediler. Karmaşık sinyal sistemleri geliştirildi. Bu tür zarf şu anlama gelecekti, bu deyim o anlama gelecekti ve gerçekten de gitmelerinden yaklaşık bir yıl sonra öldüklerini duyduk. Bazen eski bir arkadaşın, bir komünistin, komünizmin ne kadar utanç verici bir başarısızlık haline dönüştüğünü görmeden ölmesine memnun oluyorum. Athen bunlardan biri. Çok kutsal komünistler vardı. Romanlarımda çok az karakter hayattan olduğu gibi alınmıştır, fakat Athen Gouliamis <span class="char-style-override-14">Children of Violence</span>’ta kendi adıyla var. Hiç değiştirilmeden. Olduğu gibi. Tanıdığım en iyi insanlardan birine çok küçük bir övgü.</p>

      <p class="paragraf-4">Daha büyük bir grup halinde, Sol Kulübü’nde bir konferans dinlemeye gitmeden veya son derece gayriresmi hale dönüştüğü için Gottfried’in komünist demeyi reddettiği bir komite toplantısı için bizim eve gelmeden önce bir kafede bir şeyler yenilebilirdi. Konuşurken, Cape’ten veya Doğu Portekiz’den gelen beyaz şarabı içiyorduk. Ben artık medeni düzeyde içki içiyordum. Şimdi, Gottfried’le diğer Avrupalıların, Rodezyalıların vahşi içki alışkanlığı dediği olaydan nasıl kurtulduğuma inanamıyorum. O yoğun, aralıksız, aşındıran içme tarzı, içki içmenin çeşitliliğini ve keyfini yok ediyordu. Şimdi, sarhoş olmak –çok sık olmuyordu çünkü çok yoğun çalışıyorduk– bir zevkti ve hiç beklenmeyen açıklamalarla dolu olabilirdi. Örneğin Gottfried, sarhoş olduğu zaman başka biri oluyordu, tamamen Rus oluyordu, oysa ayıkken Alman’dı. Sarhoşken Çigan müziğine ağlarken, ayık olduğu zamanlarda müziğin sadece kalitesiz duyguları canlandırmaya yaradığını söylüyordu. Sarhoşken onu isteyen kızlarla babacan bir şekilde flört edebiliyor, ama ayıkken, sadece koca yakalamak isteyen evlilik çağındaki kızlardan bahsediyordu. “Evlenme çağındaki kızlarımız.” Ayıkken yargılıyor, eleştiriyor, sınıflandırıyordu. Sarhoşken yabancılarla Kazak dansı yapıyordu. Brecht, ayıkken sevimsiz, ama sarhoşken çok keyifli olan, bu nedenle aralarında anlaşan köylüleri tarafından sürekli olarak sarhoş edilmesine karar verilen bir toprak sahibi hakkında bir oyun yazmıştı.</p>

      <p class="paragraf-4">Avrupa’da zafer gününün (8 Mayıs 1945) akşamında adeta bütün kent dans ediyordu. Meikles Oteli’nde, Grand Otel’de, Spor Kulübü’nde zafer dansları vardı ve her yerde insanlar bağırıyor, şarkı söylüyorlar, sonra da sokaklara fırlayıp bağırmaya ve şarkı söylemeye devam ediyorlardı. Kendimi hatırlıyorum, ama yüzü heyecanla kızarmış, günlük elbisesi içinde Grand Otel’in bir koridorunda yürümekte olan genç kadını değil de, ne düşünüp hissettiğimi. Müzik sesi arkamda giderek hafifliyor. “Run Rabbit Run”, “We’ll Hang Out The Washing On The Siegfried Line”, “Lilli Marlene” ve tabii, “There’ll Be Bluebirds Over The White Cliffs Of Dover.” Dans ederek yanımdan geçen insanların çoğu tanıdıklarım ve sanki kolonideki bütün Kraliyet Hava Kuvvetleri personeli burada. Öfkeliyim ve midem bulanıyor. Bu duygularda yeni bir şey yok, bütün hayatım boyunca bunları hissetmiş gibiyim. Aklımda, Londra’da ve Paris’te kutlama yapan kalabalığın arasındayım ama aynı zamanda Almanya’dayım ve bunun nedeni, artık haftalardır her gün saatler boyunca radyonun başında oturup Avrupa’daki savaşı, milyonlarca sığınmacının raporlarını, genel karmaşayı dinleyen Gottfried. Birinci Dünya Savaşı’nın sonu gibi, ama çok daha beter. Hüzünden, o zehirli kuyudan, içimden yanıp kül olan hiçbir şeyden zevk almıyordum. Daha önce babamı, yataktan çıkmayan o çok hasta adamı görmeye gitmiştim ve bana, “Sanırım şimdi bir sonrakine hazırlanmaya başlayacaklar,” demişti.</p>

      <p class="paragraf-4">Ama sona ermişti, o uzun savaş yıllarından sonra bitmişti. Şey, aslında savaş bitmemişti, yalnızca Avrupa’daki savaş sona ermişti.</p>

      <p class="paragraf-4">Sokağa çıkma yasağı nedeniyle, söylemeye gerek yok, çoğunluğu beyaz olan heyecanlı kalabalığın arasından yürüyerek eve döndüm ve Gottfried’i, Simon Pines’la birlikte oturmuş şarap içerken buldum. Simon Litvanyalı bir mülteciydi ve Gottfried gibi, tüm sığınmacı arkadaşlarımız gibi, onun da zihni İngiltere’de değil, Avrupa’daydı. O odaya girmek, sıcaktan gelip soğuk suya atlamaya benziyordu. Gottfried annesine, babasına ve kız kardeşine ne olduğunu bilmiyordu. Simon’un Almanlar tarafından, Ruslar tarafından yağmalanan akrabaları vardı. Onların öldüklerini düşünüyordu. Genellikle saldırgan, huzursuz bir enerjiyle dolu olurdu ama bu gece öyle değildi. Simon’la ben “iyi anlaşıyorduk” - bunun nedeni, ikimizin de taşrada büyümüş olmasıydı. Detayları paylaşarak birbirimizi ve kendimizi eğlendirirdik. Simon, “Yani, ekşimiş sütünüzü tavuklara verdiğinizi mi söylüyorsun? Biz bizimkini yerdik. Kesik süt ve patates - bir gün sana pişireyim.” Geriye dönüp baktığımda, kendimi o gecenin hüzünlü, heyecanlı ortamında <span class="char-style-override-14">hissedebiliyor</span> ve üçümüzü <span class="char-style-override-14">görebiliyorum</span>. Gottfried şık takım elbisesiyle Conrad Veidt’e benziyor, mavi taşlı eli gevşek bir şekilde şarap bardağını sarıyor, siyah saçları parlıyor. Sonra Simon, haki üniformalı tıknaz esmer adam –kendi ifadesiyle, haki renkli kıyafet giymiş bir ayı– ve ben portatif ısıtıcıların üstünde onlara ve sokaklarda “The White Cliffs” şarkısını söyleyerek koşmaktan yorulup gelebilecek herkese yemek pişiriyoruz.</p>

      <p class="paragraf-4"><span>Yeni evimiz tuhaf bir şekilde yapılmıştı. Şimdi Samora Machel denilen Jameson Caddesi’nde, Jameson Oteli’nin bulunduğu yerde, Leander House adını taşıyan bir binadaydı. Bina iki katlıydı ve bizim dairemiz, zemin katı ikiye bölen çok geniş bir koridordan girilen büyük bir odaydı. Odanın dışında hiçbir yerden hiçbir yere gitmeyen; çünkü Jameson Caddesi’nde binanın dış duvarına ve büyük odanın duvarına paralel giden bir koridor daha vardı. Aslında ne koridordu, ne de oda. İçinde büyük bir gardırop, bir şifoniyeri vardı ve çok yakında bir beşikle bebek arabası olacaktı. Hepsi yan yana duvara dizileceklerdi. Bu uzun mekân ya da koridor köşeyi dönünce, mermer tezgâhın üstünde iki elektrikli ısıtıcının ve bir küçük buzdolabının durduğu dar bir oda haline dönüşüyordu. Banyo bu mutfağın uzantısıydı. Büyük odanın iç duvarı iki pencereyle küçük bir avluya açılıyordu ve karşıda, avlunun karşı tarafında, bizimkinin aynısı olan bir daire daha vardı. Burada bir anne-kız yaşıyordu.</span></p>

      <p class="paragraf-4">Bu daireye taşınmamız, hayat tarzımızda ve hızımızda görünür bir değişikliğin işaretiydi. Komünist grup, bir kuruluş olarak sessizce ölmüştü ama hepimiz kendimizi komünist olarak görüyorduk. Gottfried’in açıkça belirttiği haliyle kuvvetli bir organizasyonun ilkeleri kendilerini kanıtlıyordu. Her birimizin yarım düzine kuruluşa sekreterlik, kütüphanecilik veya başkanlık yaptığı dönem sona ermişti, bu işleri artık başkaları yapıyordu. Cambridge’li Hava Kuvvetleri yoldaşları, Avrupa’daki savaşta uçaklarını uçurmak üzere gitmişlerdi. Bizim askerlerimiz, “kuzeydeki çocuklar” da hayatta kaldılarsa sessizce evlerine dönmüşlerdi. Her zaman değişken olan grupta hâlâ ilk üyelerinden birkaç kişi vardı. Dorothy Schwartz Güney Afrika Komünist Partisi’nde çalışmak üzere güneye, Johannesburg’a gitmişti. Kraliyet Hava Kuvvetleri hâlâ ülkedeydi. Arkadaşlarımız ille de politik değildi, yalnızca sohbeti özlüyorlar ve kitap ödünç almak istiyorlardı. Bu dönemde, iki elektrikli ısıtıcıyla 15-20 kişiye yemek yapıyordum. Yumurta, domuz pastırması, sosis, domates veya büyük yahniler veya ağır ateşte tavuk ya da ördek pişiriyordum. Gottfried artık İngiliz mutfağına tahammül edemediğini söylemişti ve onun bir kadın arkadaşı bana baharat, şifalı bitki ve sarımsak kullanmayı öğretmişti. Dairede Castle birası ve şarap stoku bulunduruyorduk. Her sabah temizlik yapmak gerekiyordu. Hizmetçimiz yoktu. Birçok gece insanlar yerde veya banyoda uyuyorlardı: Üslerden gelip son otobüsü kaçıran askerler veya eğlenmeyi seven insanlar. Gottfried bu düzensiz hayatı, içli dışlılığı sevmiyordu. Bu bir ilke meselesi değildi, huyundan kaynaklanıyordu. O günlerde doğal bir bohemdim. “Sen yalnızca bir bohemsin, canım.”</p>

      <p class="paragraf-4">“<span class="char-style-override-14">Taşrada, siyah bir uşağınız yoksa ve şarap içiyorsanız siz bir bohemsiniz</span>.”</p>

      <p class="paragraf-4">Çok çalışıyorduk, Gottfried de ben de. Haftanın birkaç günü beşte kalkıp Howe-Ely’deki mesaisi başlayana kadar çalışmaya tütün bedestenine gidiyordu. İki yerde de memur maaşı alıyordu. “İnsan ölülerin arkasından kötü söz söylememeli.” İşe yarayacağını bilsem, Howe-Ely hakkında daha da kötü sözler söylerdim. Ancak şimdi, birbiri ardına sığınmacı dalgalarını gözlemledikten sonra, işverenlerin her zaman mesleki becerileri olan sığınmacılara çok az ücret verme fırsatını hiçbir zaman kaçırmayacaklarını ve kendilerini hayırsever olarak tanımlayacaklarını biliyorum.</p>

      <p class="paragraf-4">Yani Gottfried’in iki işi vardı. Rusça öğreniyordu. Boş zamanlarda onu büyüleyen Bizans tarihini okuyordu ve bazı akşamlar da İsviçreli olan Hans Sen’le beraber oluyordu. Hans sanırım 25 dil konuşabiliyordu ama bir o kadar dili de okuyabiliyor ve anlayabiliyordu. Gottfried gibi o da kendisini uygarlıktan sürülmüş biri olarak görüyordu. Hans Katolikti, Gottfried ise komünist. İki inancın birçok ortak noktası olduğu konusunda espri yaptığım zaman Gottfried günlerce bana darılıyordu.</p>

      <p class="paragraf-4"><span>Avukatlık ofisinden ayrılmıştım ve Hansard ile devlet komisyonlarında daktiloluk yaparak üç-dört katı para kazanıyordum. Bay Lamb için çalışıyordum, yaşlı bir adamdı, insanlar onun için “Milner’in Kreşi’nden” diyorlardı (Milner, Güney Afrika’nın bütünü için uygar yöntemler ve düşünceler planlayan, iktidar ve nüfuzlu yerler için genç erkekler yetiştirmiş olan meşhur bir İngiliz liberaldi). Bay Lamb steno kullanıyordu. O zamanki sistemde –teknoloji ile kullanılmaz hale geldi– iki veya üç stenograf sırayla parlamento binasına gider, on, 15, 20 dakika sonra aceleyle dışarı çıkıp bir daha sıraları gelinceye kadar bekleyen daktilolara mümkün olduğunca fazla yazı dikte ettirirlerdi. Daktilolarda gerekli olan şartlar hız ve bazen bir harfe indirgenen kelimeleri kullanabilme becerisiydi.</span></p>

      <p class="paragraf-4">Tar. Bak: THM us.dı. büy baş hay yemi mes ya gün ol.</p>

      <p class="paragraf-4">Bu yüzden bir daha düzgün daktilo yazamaz oldum. Çok hızlıydım, evet. Üç hükümet komisyonunun tek daktilosu bendim. Yerli emekçilerin istihdam koşulları. Kariba Barajı önerisi. Uyku hastalığının kontrol altına alınabilmesi için yüzlerce mil genişlikteki bir alanda av hayvanlarının kasıtlı olarak vurulması. Birincisi, örneğin, çiftlik işçi bulmak amacıyla Nyasaland’dan yürüyen Afrikalıların, Rand’a götürülmek üzere kasıtlı olarak kaçırılması konusunda soru sorulduğunda, hükümetin ne zaman yalan söylediğini anlamamı sağladı. İkincisi, arasında şiddetli bir çatışmaya neden oldu. Bazıları Kariba Barajı’nın imkânsız olduğunu, zira bütün suyun topraktaki çatlakların arasından akıp kaybolacağını, toprak altındaki mağaralarda ve su kanallarında sonsuza dek çağlayacağını savunuyordu. Üçüncüsü, binlerce av hayvanının kasıtlı olarak öldürülmesi, bugün çalılıkların neden hayvansız kaldığının açıklamasıdır. Çeçe sineğinin bu şekilde kontrol altına alınması da başarısız olmuştu.</p>

      <p class="paragraf-4">Bir yandan da şimdi raflarda derli toplu bir kitap olarak duran <span class="char-style-override-14">Türkü Söylüyor Otlar</span>’ı yazıyordum. Başladığımda şu andaki halinin üç katı uzunluktaydı ve bir taşlamaydı. Başkarakter, koloniye sık sık gelen ancak gördükleri karşısında şaşkına dönen türde idealist bir İngiliz genciydi. Çoğu İngiltere’deki krizden ve aşırı yoksulluktan kaçtığı için, tekrar ayrılmaları mümkün değildi ve yerel seçenekleri benimsediler. Beyaz Uygarlığa yeni katılan bu insanların (diğer tüm yeni katılanlar gibi), eskilerden daha aşırı olma eğilimi gösterdikleri biliniyordu. Ama ya bir kişi geldikten sonra, hem hemen geri dönmez hem de uyum sağlamazsa ne olur? Komedi için klasik bir tema ortaya çıkar. Masum idealist, yozlaşma veya belirtildiği gibi, gerçekçilik karşısında ikilemde kalır. Batılı biri gibi. Sorun, bunu yazacak deneyimimin olmamasıydı ve sonunda ağır, acemice oldu. İlk haliyle Londra’ya gönderdim. O zaman uçakla posta gönderilmiyordu. Gemiyle gidiyordu. Eğer gemi batmazsa, altı haftada gidiyordu. Sonra yayıncı ne kadar sürede okursa. Sonra gemiyle geri geliyordu. Altı ay, bir yıl ya da daha fazla. Sonradan alt bölümlerden birini saklayıp kalanını attım. Londra’daki dergilere kısa hikâyeler gönderdim. Aynı süreç. Bazıları sonradan <span class="char-style-override-14">This was the Old Chief’s Country</span>’de yayımlandı. Şiirler gönderdim: Bunlar teşvik verici mektuplarla veya “Bize başka şiirlerinizi de gönderin,” sözleriyle yumuşatılmış ret notlarıyla geri geldi. Bu sabırla bekleme egzersizi çok değerliydi. Ayrıca reddedilen kısa hikâyeler sonradan basılıp övgü alınca insan editörlerin resmi bildirimlerini fazla ciddiye alamıyor. Oyunlar da yazıyordum. Dokuz yaşındayken, belediye binasının çimenlerinde lise son sınıflar tarafından sahnelenen <span class="char-style-override-14">Oedipus Rex</span>’i gördüğümden beri tiyatroya âşıktım, tutkundum. Bu dönemde yazdığım bir oyun, sonradan Cambridge Tiyatrosu’nda sahnelendi. Aslında epeyce modası geçmişti çünkü Afrika’da her şey çok hızlı değişiyordu. Yerel Temsilciler <span class="char-style-override-14">Dangerous Corner</span> ve <span class="char-style-override-14">Blithe Spirit</span> oyunlarını sahnelediler. Priestley’in yazdığı ve artık unutulmuş olan <span class="char-style-override-14">They Came to a City</span> oyununu yaptıkları zaman, duygusal ve minnettar bir izleyici grubuna oynadılar. Daha iyi zamanlara ilişkin haberlere ihtiyacımız vardı. Karanlıkta beliren bir başka ışık, Lawrence Olivier’in V. Henry hakkındaki filmiydi. Biz –yaklaşık 20 kişilik bir grup– bu filmi büyük bir sinemada izledik ve belki ancak beş kişi daha vardı.</p>

      <p class="paragraf-4">Gottfried’le ben haftada birkaç kez arabayla annemle babamın yaşadığı dış mahallelere gidip babamın yatağının yanında oturuyorduk. Babam ölüyordu. Ancak uzun zamandır ölüyordu. Biz babamla otururken, annem birilerini görmeye ya da kendi ifadesiyle, ziyarete giderdi. Babamın yanında geçirdiğim o öğleden sonraları korkunçtu ve hâlâ rüyalarıma giriyor. Kendi kişiliği, kendi gerçek benliği uzun zaman önce hastalığın içinde kaybolmuştu. Hep onunla konuşmaya, geri çağırmaya, cevap vermesini, babam olmasını, bir an için bile olsa, bu kendine acıyan, sinirli, hırçın, hayalleriyle donuklaşmış, savaşından bahseden yaşlı adam olmayan başka bir şey olmasını sağlamaya çalışıyordum.</p>

      <p class="paragraf-4">Gottfried kibar - ama doğru davranıyordu. Anneme karşı mesafeliydim - ama doğru davranıyordum. Onun için, kibar kızının, soğuk bir yabancıyı –bir <span class="char-style-override-14">Almanı</span>– kalkan olarak kullanması kâbus gibi olmalıydı. Kontes von Schwanebach olsun olmasın, Gottfried’i sevmiyorlardı. Yahudi olduğundan - daha doğrusu kısmen Yahudi olduğundan değildi. (Bu tür ayrımlar onlara saçma geliyordu.) Onlardan Yahudi karşıtı bir yorum duyduğumu hiç hatırlamıyorum. Ayrıca Avrupa’daki Yahudilere neler olduğunu daha yeni yeni anlamaya başlamıştık. Yeni yeni. Daha “sindirmemiştik.” Buradaki “biz” kim? Annemler ve onlar gibi insanlar hakkındaki görüşlerim, soldaki insanlar hakkındakiler kadar belirsiz değildi. Biz –solcular– Hitler’in Yahudilere yaptıkları hakkındaki gerçekleri açıklamaları için kendi hükümetimize (İngiliz) ve genelde hükümetlere yıllardır baskı yaptığımız için kendimizle gurur duyuyorduk. Bizlerin de annemle babamdan daha bilgili olmadığımız ortaya çıktı. “Hitler’in Yahudilere yaptığı şeyler çok korkunç.”</p>

      <p class="paragraf-4">Bizim görüşümüz şu şekildeydi. Hitler işe, bütün Alman muhaliflerini –komünistleri, sosyalistleri, Katolikleri, Protestanları– öldürmekle başlamıştı. (Bu cesur insanlar daha yeni yeni hatırlanmaya başlandılar.) Sonra Yahudilere, Çingenelere, eşcinsellere ve zihinsel özürlülere eziyet etmeye ve onları öldürmeye başladı. Köle işgücü olarak kullanılıyor ve o kadar kötü muamele görüyorlardı ki sonunda ölüyorlardı. Mesele şu ki, aklınız bir şeyi almaya “kararlı” değilse gerçekleri reddedersiniz. Bizim –Sol’un– görüşü aslında genel görüş kadar sıradandı. Savaşı, müttefikler ve düşmanlar, savaş arenaları, dönüm noktaları olan büyük çarpışmalar, Britanya Savaşı, Atlantik Savaşı, Kuzey Afrika, Stalingrad, Leningrad gibi kuşatmalar, Dunkirk gibi yenilgiler olarak görüyorduk... Evet, sığınmacılar vardı. Evet, acımasız insanlar rakiplerini öldürüyorlardı. Ancak sonraki nesillerin kesinlikle en kötüsü olarak göreceği şeyi, o dönemin en karakteristik şeyini biz kendi zamanımızda neredeyse hiç göremedik. En önemli şey bu dünya haritasının dışında bırakılmıştı. Milyonlarca insanın kasten - sistematik bir şekilde öldürülmesi. Sistematik işkence. Gaz odaları. Toplama kampları. Laagers.<span class="dipp"><a class="footnote-link" href="#footnote-225-63" id="footnote-225-63-backlink">63</a></span> Soykırım. Etnik temizlik. Bizim zihnimizdeki dünya haritası hâlâ masumdu. Bu, kötünün betere karşı savaşıydı. Her şeye rağmen iyi bir savaştı.</p>

      <p class="paragraf-4">Bugünlerde, göklerdeki o efsanevi gözcüye de öyle görünüp görünmediğinden kuşkuluyum.</p>

      <p class="arabaslik-sol para-style-override-17"><span>16</span></p>

      <p class="paragraf-4">Bu savaşa bütün dünya katılmıştı, çeşit çeşit insan ve deneyim. İtalya’da, Burma’da veya Stalingrad’da savaşan askerlerin, gerçek muhariplerin ortak noktaları nelerdi? Sığınmacılar. Savaş esirleri. İstila veya işgal edilen siviller. Sonra savaşı binlerce kilometre uzaktan, güven içinde izleyen insanlar. Evet, bir şey vardı. Mesele şuydu ki, halklar yerlerinden oynatılıyor ve karışıklık yaratılıyordu, başka koşullarda hiçbir şekilde karşılaşmayan insanlar birbirlerine çarpıyorlardı. Şimdi geri dönüp baktığımda dikkatimi ilk çeken şey: İnsanların olmayacak şekilde birbirleriyle çatışması. Bir anda büyük bir coşku, neşe ve enerji hissediyorum. O zaman da bunları mı hissetmiştim? Evet, sık sık. Ancak hafıza büyük bir komedi ustasıdır. Acı veren, hatta korkunç bir olay yıllar sonra gayet saçma görünebilir. Burada espriyle anlatılan tartışmaların veya olayların sonunda fiziksel şiddetle bitebileceğini kendime hatırlatmam gerekiyor. İnanılmazdı: Dostum Mark gerçekten de öbür dostum Abe’e, “Sen tipik bir entelektüelsin!” dedi diye saldırabilir miydi? (İnsan merak etmeden duramıyor, aslında neden kavga etmişlerdi?) Veya Stalin’in himayesindeki Sovyet bilgin Lysenko ve edinilmiş özelliklerin kalıtımı hakkında bir konferansta (“çizgi” bu önermeyi benimsemeyi gerektiriyordu) bir grup “Troçki yanlısının” utanmadan “çizgiye” meydan okuması ve bunun sonucunda koridorda kavga çıkıp, iki genç adamın yaralanması? Veya Londra’dan gelen komünist Jane’in, Güney Afrika’daki bütün Afrikalı ailelerde siyah “kanı” olduğunu söylediği için suçladığı, ırkçı önyargılı davrandığı Cape Town’lı Mary’yle aynı odada oturmaktansa politikayı tamamen bırakması? İtiraz edilen yalnızca bir kelimeydi, gerçek değil.</p>

      <p class="paragraf-4">Bir gün gelir, hepsine omuz silkme ve gülümseyebilme olgunluğuna erişebilirsiniz, ama o anda olayların sıcak etkisi sürükler götürür sizi. Kurt’la Esther’in birlikteliği bile bize gerçeküstü savaş paradigması gibi geliyordu. Onları ziyaret etmek dahi bunu hatırlatıyordu çünkü Esther’in bahçesi cennete benzese de, bahçeden yakındaki Kraliyet Hava Kuvvetleri üssünün yüksek tel örgülerini görebiliyordunuz. Hiç kimse kalbi sıkışmadan o tellere bakamıyordu. Hiç görmediğimiz türde tel örgülerdi. Bizim çitlerimiz alçak ve seyrekti ve uygun ağaçların veya kabaca kesilmiş direklerin etrafına teller sarılabilirdi (araba lastiğinden kesilen şeritlerle korunarak). Buradaki tel örgüler ciddi işti. Gözünüz takıldığı zaman Afrika’nın çeşitli yerlerinde bulunan ve çoğu istemeden burada olan, tel örgülerin ardında ve koruma altındaki gri-mavi üniformalı askerlerle kaynayan diğer Hava Kuvvetleri üslerini düşünmek zorunda kalıyordunuz. Savaşı düşünmek zorunda kalıyordunuz.</p>

      <p class="paragraf-4">Savaş yüzünden hızla büyüyen Salisbury’yi genişletmek için kentin etrafına aceleyle kurulan birçok mahalleden biri olan bu yeni kenar mahalle, hızla kümeleşen sokakların arasında bozkırın üstüne kurulmuştu ve Umtali’ye giden anayoldan sapan kötü asfaltlı dar bir yoldan ulaşılıyordu. Bu mahalle, kamplar gibi iğreti, geçici görünüyordu ama 1956’da arabayla ordan geçerken bu ucuz, küçük evlerin bahçelerle çevrelenmiş olduğunu gördüm. Fakat bütün o çıplak tellerin ve inşaat artıklarının arasında, anayoldan döner dönmez gördüğünüz, etrafını çeviren renk cümbüşü tellerin içinde kendini bir buket gibi sunan bu bahçeydi. Burası Esther’le Kurt’un eviydi. Çoktan semizotu ve kekikle kaplanmış parlak kırmızı tuğla yoldan eve doğru yürürken, kendimizi güllerin, dişotlarının, tespih çiçeklerinin, yaseminlerin ve zakkumların arasında bulduk. Hemen önümüzdeki veranda zar zor görünüyordu. Basamaklarda bitkilerle dolu saksılar duruyordu ve verandanın parmaklıklarından perde halinde eğreltiotları sallanıyordu. Evlerin hepsi aynıydı, iki odalı, öndeki oturma odası ve arkasında yatak odası, onun arkasında da, minyatür bir verandanın ötesinde küçücük bir mutfak. Ön veranda geniş ve gölgeydi, üçüncü bir oda gibiydi. Oturma odası, yerliler tarafından yapılan masa ve koltuklarla yeterli derecede mobilya içeriyordu. Yerlerde saz paspaslar vardı. Kreton perdeler, “Biz İngiltere’deniz,” diye bağırıyorlardı. Yüzeylerin çoğunu vazolarla çiçekler süslüyordu. Duvarlarda İngiliz suluboya resimler ve Viyana’daki sanat galerilerinden Pieter Breughel’in reprodüksiyonları asılıydı.</p>

      <p class="paragraf-4">Bahçe tamamen Esther’in eseriydi, sabahın erken saatlerinde işe gitmeden ve akşamları işten dönünce yapmıştı. Ziyarete gittiğimiz zaman, briket yolda durunca, bahçenin derinliklerinde bir kıpırdanma gördük. Sonra çiçeklerin sallandığı yeşil dalgaların arasından Esther göründü ve yukarı doğru ilerleyerek, “Ne iyi ettiniz de geldiniz, lütfen içeri gelin,” dedi. Dikkatle basarak ve gülümseyerek yeşilliklerin arasından çıkarken, dengesini sağlaması için kendisine uzatılan eli tuttu ama buna hiç ihtiyacı olmadığını da belirtti. Önümüzden ilerleyerek ön verandadaki basamakları çıktı ve “Shilling<span class="dipp"><a class="footnote-link" href="#footnote-225-64" id="footnote-225-64-backlink">64</a></span> - çay lütfen,” diye seslendi. O anda Kurt’un sesi, ona sitem etti, “Esther, canım, ona gerçek adıyla seslen lütfen.”</p>

      <p class="paragraf-4">“Çok üzgünüm,” dedi Esther neşeyle, “Hep unutuyorum.”</p>

      <p class="paragraf-4">Verandada sallanan yeşil yaprakların arasında makul elbisesi ve bahçıvan eldivenleriyle dururken, ufak tefek, dimdik güzel bir İngiliz kadını gibi görünüyordu. Hafif adımlarla odaya girerken, “Bak canım, ne kadar güzel konuklarımız var,” dedi.</p>

      <p class="paragraf-4">Kurt, kendisine çok küçük gelen bir koltukta kara kara düşünüyordu. İri bir adamdı, şişman değil, iri yapılıydı. Teninin rengi o kadar koyuydu ki, yeşilimsi veya bronz görünüyordu. Bronz bir adam, her tarafı uzun ve sarkan düzlemler; yüzü de uzun ve büyük, uzun yanaklar, yassı, kalın bir burun, kalın kaşların altında küçük, derin, siyah gözler. Saçları kısa kesilmişti ve kafatasının hantal yapısını belli ediyordu. Çirkin bir adamdı ama yine de büyüleyici bir yanı vardı. Viyana’da doğmuş ve büyümüştü. Onun kayıtsız onayıyla, kendi aramızda atalarının Moğol kökenli olduğuna karar vermiştik. O günlerde insanlar, “Filancanın kanında Moğolluk var,” derlerdi, ya da eğer “ilerici” değillerse böyle laflar ederlerdi. Biz ilericiler henüz “gen” kavramıyla “kan bağı” kelimesinden kurtarılmadığımız için, tartışmalar hep gizli tuzaklarla doluydu. Politikayla ilgilenmeyen Esther için bu geçerli değildi. Kocasını sakin ama sevgi dolu gülümsemesiyle incelerken, düşünceli bir ifadeyle fikir yürütürdü: “Ama Moğolların kaç asır boyunca dünyanın sizin olduğunuz tarafını işgal ettiğini düşününce Moğollarla bol miktarda kan bağınız olmalı. Biz ve Vikingler gibi.”</p>

      <p class="paragraf-4">“Esther sana yalvarıyorum, o <span class="char-style-override-14">kan</span> kelimesini kullanma.”</p>

      <p class="paragraf-4">“Neden kullanmayayım?”</p>

      <p class="paragraf-4">“Hitler,” diye homurdandı Kurt hüzünlü ve tarih dolu bir bakışla. Anca Esther bu bakışları her zaman cesaretle karşılardı. “Ama ben Hitler değilim, öyle değil mi?” diye yorum yapardı.</p>

      <p class="paragraf-4"><span>Esther taşralı bir İngiliz’di. Onun tersini, antitezini bulmaya çalışsanız, Kurt olurdu. Kurt’unki de Esther. Bu iki varlık, birisi son derece neşeli, enerji dolu ve sağduyulu, diğeri hantal, ağır ve acı çekmiş, onları birlikte görenlerin, doğanın anlaşılmaz seçimleri karşısında haykırmalarını kaçınılmaz kılıyordu. Esther öğretmendi ve yoksuldu, çünkü kazancının çoğunu memleketine, yatalak olan annesine gönderiyordu. Kurt, bayındırlık bakanlığında memurluktan daha iyi bir iş bulamamıştı. Aslında, felsefe doktorası yapmış, Hitler Avrupası’na böyle hazırlanmıştı. Savaş olmasaydı kesinlikle hayatını bir üniversite veya gazete ortamında, kafelerde sohbet ederek geçirirdi. Aslında hemen hemen 12 yaşından beri, hayatının büyük bir bölümünü konuşarak geçirmişti. Kısacası, tam bir entelektüeldi - ki o dönemde bu kelime her zamankinden daha da duygu yüklüydü.</span></p>

      <p class="paragraf-4">Biz Güney Rodezyalılar en çok, bu mültecilerin her an, gece gündüz, siyasi ve ideolojik olmalarını ilginç buluyorduk. Elbette biz de (özellikle çiftlik bölgelerindekiler) siyaset konuşurduk, ama hükümetin ve Şirket’in garipliklerinin politika demek olduğunun farkında değildik. Bu göçmenlerin entelektüel bağlılıkları onlar için o kadar önemliydi ki, biz onlar hakkında başka bir şey bilmezken, bize ne olduklarını anlatmışlardı. “Biliyorsun, ben Freudcuyum.” “Ben Marksist - Leninist’im.” “Reich!” “Jung!” Tartışmaları, kavgaları, söyleşmeleri hiç bitmiyordu. Sessiz ve aşağılayıcı ya da tutkulu kan davaları güdüyorlardı.</p>

      <p class="paragraf-4">Gottfried Kurt’un yalnızca bir entelektüel olduğunu söylüyordu. Kurt’un gerçek eğitiminin, Viyana’daki kafelerde yaptığı sohbetler ve sonra da Viyana’da, Freud’un peşinden gelen psikoloji dehalarından birinin ideolojisine göre yönetilen bir komünde ya da ideal birlik içinde yaşadığı zaman edindiği bilgiler olduğunu ileri sürüyordu. Konuşmaları, daha doğrusu monologları hep komünde geçirdiği yıllara dönüyordu. Koltuğunda öne doğru eğilerek oturur, sanki ihtiyaç anında henüz tam olarak gelişmemiş bir fikre sarılabilirmiş ama kemiklerinin, bedeninin, maddi hayatın yükünün ağırlığı altında, bu saçmalık derecesindeki uyduruk ve önemsiz koltukta sıkışıp kalmış gibi davranırdı. Düşünceleri hiçbir şekilde bize, bizim seviyemize ulaşmıyordu - nasıl ulaşsın? Zihni bir gün yakalayacağı, kesinlikle sarılıp tutunacağı, bir iğnenin ucunda sallanan bir gerçeğin peşindeydi: “İşte! Size söylemiştim, değil mi?” Yerinde duramıyordu. Oturduğu yerde kıpır kıpırdı, ayağını yere, parmaklarını koltuğun kolçağına hafifçe vuruyordu.</p>

      <p class="paragraf-4">“Anlamanız gerek! Başardık! Önemli olan bu! Yıllarca ideal hayatı, yoldaşların hayatını yaşadık! Gerçek yoldaşların!” Bu noktada Gottfried’e ve etrafta bulunan diğer komünist simgelere suçlayıcı bakışlar atardı. “Her şeyi paylaştık, her şeyi! Hiçbir şeyimiz yoktu, sadece giysilerimiz. Bir ceket, bir pantolon, iki gömlek, bir kazak ve birkaç çamaşır almamıza izin veriliyordu. O kadar. Yiyeceklerimizi, paralarımızı ve kitaplarımızı paylaşıyorduk.” Sakin ve zafer dolu bir ifadeyle bize bakardı.</p>

      <p class="paragraf-4">Esther, “Kızlar için zor olmuştur, eminim,” diye yorum yapabilirdi. Dikiş dikerdi veya örgü örerdi, ama işini kenara bırakıp ona gülümserdi. Onunla sadece son derece nazik ve saygılı bir ses tonuyla konuşurdu. Doğru kelime sevgi olmalı. Başka insanlar Kurt’u rahatsız edici veya –adeta– dayanılmaz bulabilirlerdi ancak Esther bu Caliban’ın<span class="dipp"><a class="footnote-link" href="#footnote-225-65" id="footnote-225-65-backlink">65</a></span> içinde harika biri olduğunu biliyordu ve bu nedenle onunla evlenmişti. Ona, r harfini vurgulayarak Kurt diyordu. Onlar nasıl Gottfried’e Godfrey diyorsa, biz, ıslah olmayan sömürgecilerin çoğu da ona Curt diyorduk.<span class="dipp"><a class="footnote-link" href="#footnote-225-66" id="footnote-225-66-backlink">66</a></span></p>

      <p class="paragraf-4">“Eğer bana Köğt deyip, bana ve dilime saygı gösterebiliyorsanız, bu adamın adını neden doğru dürüst söyleyemiyorsunuz?” Aşçıyı kastediyordu. “Onun adı Mfundisi. Söyle!”</p>

      <p class="paragraf-4">“Kimlik belgesinde Shilling yazıyor.”</p>

      <p class="paragraf-4">“Ama Shilling onun gerçek adı değil. Bir insanın adının önemini anlayamıyorsunuz. Sizler bu insanların isimlerini aldınız, onlara saçma sapan isimlerle hitap ediyorsunuz. Sixpence. Tickey. Shilling. Blackbird.”</p>

      <p class="paragraf-4">“Fakat onlara İncil’den çok güzel isimler de veriyoruz,” diyen Esther, bunları dini olarak değil, estetik açıdan onaylıyordu.</p>

      <p class="paragraf-4">“Ama o isimleri onlar seçmedi. Esther, gerçekten bu konuyu anlamak zorundasın. Bu çok önemli.”</p>

      <p class="paragraf-4">“Esther’i ben seçmedim. Bana sorulmadı.”</p>

      <p class="paragraf-4"><span>“Sizleri affetmek kesinlikle mümkün değil. Tarih sizi affetmeyecek.”</span></p>

      <p class="paragraf-4">“Ama onların isimlerini ben değiştirmedim ki. Ben burada değildim. Buraya senden sadece birkaç ay önce geldim.”</p>

      <p class="paragraf-4">Biraz da komünden bahsedelim. “Anlamıyorsun, Esther. Bazen hassasiyet ve anlayış dolu şeyler söylüyorsun ve ben, ‘Evet, anlıyor,’ diye düşünüyorum... Ama anlamıyorsun. Bak, kadınlar ideal hayata inanmıştı. Biz zayıf düştüğümüz zaman, bazen bizi teşvik ediyorlardı. Şeytana uymamızı engellediler. Hiçbirisi elbise veya ruj gibi önemsiz şeylerle ilgilenmiyordu.”</p>

      <p class="paragraf-4">Esther, suçlu ancak kararlı bir bakışla dikişine devam etti. Boş duran ellere inanmıyordu. Bizim ellerimizde ise sigaralar vardı. Sigara dumanı bulutunun arasından, sıradan bir yer olan Salisbury’de bulunamayacak, ancak hepimizin diğer asil varlıklarla birlikte, asil bir hayat yaşayarak olmayı dilediği Avrupa’da, Viyana’da olabilecek ideal hayatı düşünüyorduk.</p>

      <p class="paragraf-4">Kurt monoton bir sesle, “Harikaydı,” derken, genişleyen dış mahallelere yer açmak için biraz daha ormanlık alan açmakta olan buldozerlere - yıkılan ağaçlara, yarılan toprağa, taş yığınına bakıyordu. “Özel mülkiyetin, sahipliğin olmadığı bir hayatın mümkün olduğunu kanıtladık.”</p>

      <p class="paragraf-4">Bu noktada Gottfried, “küçük burjuva idealizmi” yorumunda bulunabilirdi.</p>

      <p class="paragraf-4">“Ve kıskançlık olmadan. Kendimize kıskançlığı yasakladık.”</p>

      <p class="paragraf-4">Esther kaşlarını kaldırdı.</p>

      <p class="paragraf-4">“Evet, evet, bu doğru. Sonra kızlardan birinin bebeği oldu ve her şey bitti. Bir anda herkes kavga etmeye başladı ve aniden çiftler, kilitli kapıların ardında kendi odalarında oturmaya başladılar. Korkunçtu, çok korkunçtu.”</p>

      <p class="paragraf-4">“Ama Köğt,” dedi Esther tatlılıkla, “İlk bebek doğuncaya kadar güzelce devam edeceğini herkes söyleyebilirdi. Herhalde Profesör Fischel’iniz bunu biliyordu?”</p>

      <p class="paragraf-4">“Nereden bilsin? O büyük bir insandı. Sadece insanın gerçek imkânlarıyla ilgileniyordu. Yoksulluğu ortadan kaldırdık –sona erdirdik!– ve sonra tek bir çocuk, hoppa! Her şey bitti. Bir çocuğun doğumu, annesiyle babasının meselesi değildir, çocuk bütün dünyaya, insan toplumuna doğar.” Kurt izleyicilerini kontrol etmek için durdu. Bazılarının gözleri duyguyla parlıyordu. Diğerleri kesinlikle öyle değildi. “Birbirimizi seviyorduk. Birbirimize güveniyorduk, sonra mahvolduk! Bir tane küçücük bebek - ve son!”</p>

      <p class="paragraf-4">Şimdi, hepimiz kendimizi insanlığın imkânlarına adamıştık.</p>

      <p class="paragraf-4">“Bir dakika, Curt,” diye araya girdi kızlardan Jane adında biri. “Sen bize ciddi ciddi hepinizin birbirinizle yattığını ve hiç kimsenin kıskanmadığını mı söylüyorsun?”</p>

      <p class="paragraf-4">“Evet, Köğt bize aynen böyle söylüyor,” dedi Esther, iğneye iplik geçirirken veya ilmik sayarken.</p>

      <p class="paragraf-4">“Yani iki erkek bir kıza âşıksa veya iki kız bir adama âşıksa, her şey güllük gülistanlıktı, öyle mi?”</p>

      <p class="paragraf-4">Kurt bacağını yukarı aşağı salladı, hantal parmaklarını sinirli bir şekilde koltuğun kenarına vurdu, gözlerini duvara veya görünmeyen idealine dikti. “Anlamıyorsunuz. Hepimiz birbirimizi seviyorduk. Böyle bir şey olduğu zaman birbirimize <span class="char-style-override-14">iyi</span> davranıyorduk.”</p>

      <p class="paragraf-4">Bu arada yoldaşlar sabırlı ve alaycı bir şekilde birbirlerine gülümsüyorlardı; gelecek onların yanındaydı.</p>

      <p class="paragraf-4">“Yine de, bir iki kişi aşk acısı yaşamıştır,” dedi Esther düşünceli bir ifadeyle.</p>

      <p class="paragraf-4">“Hayatta acı da yaşanmalı,” diye açıkladı Kurt. “Bizi gerçek insanlığa iten şey, doğum sancılarımızdır.”</p>

      <p class="paragraf-4">Hepimiz bu yorumu, kendi ideolojik duruşumuz açısından değerlendirdik.</p>

      <p class="paragraf-4">Esther, “Bence bu kadar uzun süre bunu yürütebilmeniz, büyük ölçüde senin sayende oldu,” dedi.</p>

      <p class="paragraf-4">“Evet, ve en az üç yıl sürdü. Ayrıca unutmayın, savaş...”</p>

      <p class="paragraf-4">“Çok uzun değilmiş,” dedi acemi Jane. “Ben kendi adıma söyleyeyim, bir iki yıl İdeal’e kendimi adayabilirim. Kendinizden epeyce memnun kalmış olmalısınız. Hepiniz analiz mi ediliyordunuz?”</p>

      <p class="paragraf-4">“Doğal olarak oluyorduk. Asıl amaç buydu. Profesör Fischel hepimizi analiz ediyordu.”</p>

      <p class="paragraf-4">“Yani tek bir kişi hepinizi mi analiz ediyordu? Komünde kaç kişiydiniz?”</p>

      <p class="paragraf-4">“Sekiz kişiydik. Aslında çok sayıda kişi katılmak istiyordu, ancak herkes uygun değildi.”</p>

      <p class="paragraf-4">Sessizlik.</p>

      <p class="paragraf-4">“Gerçekten de son derece etkileyici bir başarı olduğunu düşünüyorum,” diye ısrar eden Esther hepimize baktı. “Ancak Profesör Fischel’in bebek konusunda mülkiyet duygularını hesaba katması, anlayış göstermesi gerekirdi.”</p>

      <p class="paragraf-4">“İnsan doğası!” dedi Jane.</p>

      <p class="paragraf-4">“Trajedi,” diye homurdandı Kurt üzüntüyle. “O bebek doğduğu zaman, bir hayal öldü.”</p>

      <p class="paragraf-4">“Konuşma şeklinden, senin bebeğin olabilir, diye düşünüyorum,” dedi Jane.</p>

      <p class="paragraf-4">“Hayır, olamazdı,” dedi Kurt. “Bu konularda benim hiçbir sorumluluğum yoktu.”</p>

      <p class="paragraf-4">Ne Kurt ne de Esther toplantılara gelmezlerdi, çünkü Esther siyasi toplantıları, Kurt ise bu toplantıları çocukça buluyordu. Ancak bizim eve hep geliyordu. Bazı insanların, bir saat bile yalnız kalmaya katlanamadığını öğrenmeye başlamıştım. Hep okuyarak veya bahçeyle ilgilenerek mutlu olan Esther öyle değildi. Ancak Kurt çok değerli insansız sabahlarımı işgal ediyordu. Eğer aynı şekilde dertli başka biri çıkagelirse, onları baş başa bırakabiliyor, kapıyı arkalarından kapatıp, mermer mutfak tezgâhını masa olarak kullanarak ayakta çalışabiliyordum.</p>

      <p class="paragraf-4">“Peki, Kurt’un işe gitmesi gerekmiyor muydu?” diye sorabilirsiniz. Bayındırlık bakanlığında, işinin çoğu yolda, hangi koşullarda olduklarına bakmakla, onarımları veya tören alanlarını ya da diğer kamu tesislerini denetlemekle geçiyordu. Çoğunlukla ofisinde olmuyordu.</p>

      <p class="paragraf-4">Çayını kendi tarzında içerken - yani, erişilmeze bakışına, her seferinde yarım fincan halinde yudumladığı çayını yutacak kadar ara verip, ben tekrar dolduruncaya kadar hüzünlü bir nefretle fincanına bakarken, “Bayındırlık bakanlığı benim gerçek kaderim değil,” diye açıklayabilirdi. “Hayır, kısmetimde bu kadar basit ve önemsiz bir iş yapmak yoktu ve olmadığım bir insanmışım gibi davranamam.”</p>

      <p class="paragraf-4">“İyi de, ofisinde ne diyorlar?”</p>

      <p class="paragraf-4">“Artık hiçbir iş yapmıyor değilim. Yeterince çalışıyorum. Devlet hizmetinde hiç kimse çok çalışmaz ve ben sadece geleneklere uyuyorum. Ayrıca, patronum beni aşağılamaktan hoşlanıyor. Esther bana öyle geldiğini söylüyor ama ben ona, ‘Hayır, Esther, senin kadar yumuşak kalpli ve İngiliz geleneklerine göre yetişmiş biri, hayata çok iyi hazırlanmış sayılmaz. Kötülüğü anlamıyorsun. O adamın içini okuyorum ve o bunu biliyor. Ona herhangi bir konuda, yollar veya başka bir saçmalık konusunda bir dosya götürüyorum, eline veriyorum ama daha dosyayı açmadan kıs kıs gülmeye başlıyor. ‘Dün gece kaçta yattın?’ diye soruyor ve gerçekten espri yapmış gibi gülmeye başlıyor. Ona, ‘Buna inanmayacaksın, zira herkesin saat on oldu mu yattığı bir ülkede yaşıyorsunuz, ancak dünyada uykuyu hor gören insanlar var. Geceyi konuşarak, hatta düşünerek geçirmeyi tercih ediyorlar,’ diyorum. Sonra dosyayı açıp küçümseyerek gülüyor. ‘Bunu tekrar yap. Sütunlar doğru değil. Sonra geri getir, <span class="char-style-override-14">o zaman</span> konuşalım.’ Zafer ifadesiyle dosyayı kapatıyor. Bir keresinde yüzüme fırlatmıştı. Yani günlerimi böyle geçiriyorum. Ne hale geldiğimi düşününce, umutsuzluğa kapılıyorum,’ diyorum.”</p>

      <p class="paragraf-4">Savaş sona erdiğinde, binlerce mülteci artık muhtaç, üzgün ve çaresiz olmaktan çıkmış, işadamı, çiftçi, ihracatçı, ithalatçı, inşaatçı olmuş, nakliye şirketleri idare ediyor, orkestralarda çalıyorlardı. Yetenekli insanlardı. Koloni sayesinde. Ancak Kurt bayındırlık bakanlığında çalışmaya devam etmişti. “Hayatımı para kazanarak boşa harcamaya hiç niyetim yok,” diyordu ve Esther ona sevgiyle bakıyordu. “Bir kere, hayat, insanların okuması gereken kitapların hepsini okumasına yetmeyecek kadar kısa. Sen şeyi okudun mu?..”</p>

      <p class="paragraf-4">Çoğu kez okumamış oluyordum.</p>

      <p class="paragraf-4">“Çok cahilsin. 20. yüzyılda yaşayıp da, Freud’u, Jung’u, Adler’i, Klein’i ve Reich’i okumamış insanlar, zamanımızın en etkili görüşlerini okumamışlar demektir.”</p>

      <p class="paragraf-4">“Ya Marks?”</p>

      <p class="paragraf-4">“Saçmalık.”</p>

      <p class="paragraf-4">“En azından belirli bir etkisi varmış gibi görünüyor.”</p>

      <p class="paragraf-4">“Yalnızca geçici bir olay.”</p>

      <p class="paragraf-4">“Ve Freud, Jung ve diğerleri geçici olay değil, öyle mi?”</p>

      <p class="paragraf-4">“Neden göremediğini anlayamıyorum,” diyordu endişeyle.</p>

      <p class="paragraf-4">Sonradan, en uygun kararla, Esther müdire oldu. Esther Kurt’un bayındırlık bakanlığından ayrılıp, kendini kitabına adamasını istiyordu. Aslında Kurt sürekli olarak, tamamı kafasının içinde olan –öyle diyordu– kitabının üstünde çalışıyordu.</p>

      <p class="paragraf-4">“Zaten mükemmelken neden yayınlatayım? Aptallar yanlış anlasın diye mi?”</p>

      <p class="paragraf-4">“Ama Köğt, yanlış anlaşılmak için gerçekten iyi bir kitap olmasını bekliyor olmalısın.”</p>

      <p class="paragraf-4">“Bu iyi bir kitaptan da öte. Bu <span class="char-style-override-14">gerçek</span> bir kitap. Ortada yalnızca yarım düzine gerçek kitap var.”</p>

      <p class="paragraf-4">“Hangileriymiş onlar?” Öğrenmek istiyordum.</p>

      <p class="paragraf-4">“Öncelikle, <span class="char-style-override-14">Don Kişot</span>.”</p>

      <p class="paragraf-4">“Ya sonra?”</p>

      <p class="paragraf-4">“<span class="char-style-override-14">Hamlet</span>. Yüreği, etrafını saran küçüklüklerin yanında çok büyük olan bir adam. Sonra, <span class="char-style-override-14">A Man Without Qualities</span>.<span class="dipp"><a class="footnote-link" href="#footnote-225-67" id="footnote-225-67-backlink">67</a></span> Tabii, sen bu kitabı hiç duymamışsındır.”</p>

      <p class="paragraf-4">“Seni hayal kırıklığına uğrattığım için özür dilerim.”</p>

      <p class="paragraf-4">“O zaman anlamamışsındır. Sonra Stendhal’in <span class="char-style-override-14">Aşk Üzerine</span> kitabı. Ama sen bu kitabı anlayamayacak kadar gençsin.”</p>

      <p class="paragraf-4">“Bu konuda tartışamam, öyle değil mi?”</p>

      <p class="paragraf-4">“Hayır, tartışamazsın. Ancak, zaman sorunlarının büyük bir kısmını tedavi edecektir.”</p>

      <p class="paragraf-4">Gerçek kitaplar listesi sık sık değişiyordu.</p>

      <p class="paragraf-4">Bu aşamaya gelindiğinde <span class="char-style-override-14">Türkü Söylüyor Otlar</span> kitabımın –son halinin– taslağı, Kurt’la Esther dahil, birkaç kişi tarafından okunmuştu. Esther sevmedi çünkü ırk ilişkileri konusunda umutlu bir tablo çizmiyordu. Kurt da İngilizce yazıldığı için sevmedi. İngilizcenin romanlar için uygun bir dil olmadığı ve yalnızca Fransızcanın gereken anlaşılırlığa sahip olduğu konusunda Joseph Conrad’la aynı görüşteydi. Hiç kimse tek bir iyi kelime etmedi. Yoldaşlar ve arkadaşlar sürekli olarak gelip bana romanı nasıl yeniden yazabileceğimi söylüyorlardı. Yeni başlayan bir yazarın en kötü düşmanının, onu seven arkadaşlar olduğuna inanıyorum. Yazar olmayı ümit eden insanların çoğu ve zavallı adayın onlara verdiği hikâye, kendilerinin asla girişeceği türde değildir. Herkes bugünlerde, bir tür muhtemel ideologdur. Söylemeye gerek yok, yoldaşlar onaylamıyordu, hem de politik olmayan Esther’le aynı nedenle.</p>

      <p class="paragraf-4">Akıllarında asla yazılamayacak, kaba ve bizim bulaşıcı düşüncelerimizden uzak tutulması gereken mükemmel kitapları saklayan birçok insanla tanıştım.</p>

      <p class="paragraf-4">Bir tanesi anılmayı hak ediyor. İspanya’da Cizvitler tarafından büyütülmüştü ve rahip olması bekleniyordu. O, ilahiyatçılığında gösterdiği kadar saf ve yolunu şaşmayan bir inançla Marksist oldu. Bir İngiliz kızla evlendi ve onu kendisiyle batıda bir karavanı ve yoksulluğu paylaşmaya ikna etti. Dört çocukları oldu. Karısına, Londra’nın onun özünü kirleteceğini söyledi. Sosyal güvenceyle geçindiler. Adam zamanını şirin Somerset ve Devon kentlerinde veya Londra’da barlarda veya publarda başka devrimcilerin yanında, edebi akranlarıyla birlikte doktrin maddelerini tartışarak geçirdi. Bu arada –zihninde– kitabı üzerinde çalışıyordu. Gözlerini acımasızca size diker ve “Neden yazayım? Neden taviz vereyim?” derdi. Marksizme inancını kaybetti, anarşist oldu ve karısını dört çocuğuyla birlikte karavanda bırakıp gitti. Paris’e giderek serseri oldu. Orada bir kafede, orta sınıftan başka bir İngiliz kız buldu ve onu kolaylıkla hayatının bir düzmece olduğuna ikna etti. Birlikte dilenci hayatı yaşadılar, ki anlaşılan bu epeyce zor bir işti. Her sabah diğer dilencilerle buluşup, sergilerde ve ticari fuarlarda bedava yiyeceklerin nerede olduğunu, hangi yardım derneğinin ücretsiz yemek vereceğini ve dükkânlardan çaldıkları malları, polislerin dikkatini çekmeden nasıl takas edebileceklerini öğreniyorlardı. Bütün bunlara harcanan yaşamsal enerjinin miktarı ona acı veriyordu ve kız arkadaşı da onunla birlikte acı çekiyordu. Ancak bütün bu zaman zarfında, görünmeyen kitabının üstünde çalışıyordu. Sonra kız hamile olduğunu açıkladı ve çocuğu dilenci olarak yetiştirmeyi önerdi. Bu mantıklıydı zira kıza tek dürüst yaşama şeklinin bu olduğuna inanmasını o öğretmişti. Dürüstlüğü bir kenara bırakarak kızı İngiltere’de taşraya götürdü ve yıkık dökük bir kulübeye yerleştirdi. Bir süre sonra burada dört çocuk oldu. Sosyal güvenceyle yaşamaya başladılar. Bir tür ideolojinin onu kurtaracağını biliyorduk. Evet, kadınlarla çocukların dürüstlüğü zehirleyen etkenler olduğu ortaya çıktı. Bu ailesini de terk etti ve eski Avrupa imparatorluklarının parçalarına tavsiyelerde bulunan sayısız organizasyondan birine idareci sıfatıyla katıldı. Patronu babaları tarafından terk edilen dört çocuğunu yetiştirmeye çalışan feminist bir siyahi kadındı. Onun yanına taşındı. Kısmetini bulmuştu. Bazen Avrupa’ya gezmeye gidiyor. Peki başyapıtı nasıl gidiyor? Size gözlerini dikip, sakin ve edebiyat dünyasının çıkarcılığına yönelik nefret dolu bir ifadeyle bakıyor. “Neden kâğıda yazayım? Olduğu yerde güvende.”</p>

      <p class="paragraf-4">Esther Kurt’un kitabını yazması için her türlü yöntemi denedi.</p>

      <p class="paragraf-4">Kurt, “Esther kitabımı kâğıda dökmemde ısrar ediyor,” diye suçladı onu.</p>

      <p class="paragraf-4">“En başta ben okumak isterim,” dedi Esther.</p>

      <p class="paragraf-4">“Senin kadar duyarlı bir insanın bu kadar basit bir şeyi anlamaması ne kadar tuhaf.”</p>

      <p class="paragraf-4">Kurt kitabını hiçbir zaman yazmadı ve bizimle hiç tartışmadı. İçindeki havalı ve hayali malikânelerden bahsedebilirdi ama bunlar hiçbir şekilde yoruma açık olmazdı. Ancak, her şeyi anlattığı tek bir kişi vardı. Kurt araba kullanmazdı. Belki de kolonide araba kullanmayan tek beyaz oydu. Açıkçası, kötü bir sürücü olacağını, çünkü dikkatini yola vermekte zorlanacağını söylerdi. Bayındırlık bakanlığı ona bir şoför tahsis etmişti. Belgelerine veya situpa’sına göre adı Joshua idi ancak Kurt gerçek adını –gerçek adı Musaemura’ydı– kullanmakta ısrar ediyordu.</p>

      <p class="paragraf-4">Salisbury’de arabayla dolaşırken, hatta Salisbury dışındaki çeşitli yollarda yolculuk ederken birlikte epeyce vakit geçiriyorlardı. Bu yolculukların hepsi gerekli değildi. İkisi uzun felsefi tartışmalar yapmak amacıyla ormanlık alanda, yoldan görünmeyecek kadar içerilerde duruyorlardı çünkü bu kışkırtıcı eylemi yaparken yakalandıkları takdirde, ikisi de işinden olurdu. Kurt zaten, <span class="char-style-override-14">munt</span>’lara, siyahlara karşı tutumunun kabul edilemez olduğu konusunda uyarılmıştı.</p>

      <p class="paragraf-4">“Sana Musa denilmesini esasen hakaret olarak kabul ediyorum,” diye ısrar ediyordu Kurt.</p>

      <p class="paragraf-4">“Ama annem de bana Musa diyor. Ablam da. Bütün arkadaşlarım da. Sen neden demeyesin, Baas?<span class="dipp"><a class="footnote-link" href="#footnote-225-68" id="footnote-225-68-backlink">68</a></span>”</p>

      <p class="paragraf-4">“Bana Baas deme. Bu bir hakaret. Sana açıklayıp duruyorum, insanlar adını kısaltır veya değiştirirse, bu aslında saygı yoksunluğu anlamına gelir.”</p>

      <p class="paragraf-4">“Ama sen benim patronumsun. Beyazsın. Mlungu. Bu nedenle, senin bana hitap ettiğin isim, annemin verdiği isimden daha saygın olamaz.”</p>

      <p class="paragraf-4">(Kurt, “Görüyorsunuz,” diyebilirdi bu sohbetleri aktarırken, “doğuştan gelen bir mantık duyusu var.” “Belki Charles Olley’ye anlatırsın. O anda ikna olur.”)</p>

      <p class="paragraf-4">“Peki, baban sana ne diyor? Babandan hiç bahsetmemen çok manidar.”</p>

      <p class="paragraf-4">“Babam yoktu.”</p>

      <p class="paragraf-4">“Ama bu mümkün değil, Musaemura.”</p>

      <p class="paragraf-4">“Neden mümkün değil? Biz kaffir’ler arasında mümkün. Genellikle babamız olmaz. Annem, bir milletvekilinin evinde çalışan aşçının kız kardeşiydi. Evin arka tarafında, ağabeyinin odasında kaçak yaşıyordu. Aşçının bir arkadaşından hamile kaldı. Koca? Çok şey istemek anlamına gelir. Yaşayabileceği bir yeri vardı. Yasal değildi ama bir koca <span class="char-style-override-14">ve</span> yaşayacak bir yer, kaffir bir kadın için hayattan çok şey istemek demek.”</p>

      <p class="paragraf-4"><span>Musa yaklaşık 25 yaşındaydı. Çok uzun boylu ve zayıftı, huzursuzdu ve şiddetli enerjisi onu için için kemiriyordu. Hayatı çok renkli, istikrarsız ve bazen suçlu geçmişti. “Ancak söylemeye gerek yok,” dedi Esther. “Kötü muamele gören insanlardan iyi davranışlar bekleyemezsiniz.” Musa akıllıydı, iyi bir teknisyendi ve bakanlığın değer verdiği biriydi. “Kötü bir</span> <span class="char-style-override-14">munt</span> <span>değil,” diye yorum yapabiliyordu Kurt’un patronu. “Ancak ondan gözünü ayırma, seni uyarıyorum.”</span></p>

      <p class="paragraf-4">“O adam,” dedi Kurt kara kara düşünerek, “Başbakan olmalı. Yalnızca sürücü olması günah. Ona söyleyip duruyorum.”</p>

      <p class="paragraf-4">“Peki, o ne diyor?”</p>

      <p class="paragraf-4">“Diyor ki, ‘Baas, biliyorsun zenciler hiçbir zaman başbakan olamaz. Kafalarımızın şekli hatalı. Kafataslarımızın içine başbakan olmaya yetecek kadar beyin tıkıştırılmamış.’ Bana Baas diyor. Beni kızdırmak için yapıyor. Ona, ‘Pekâlâ, bana bu şekilde hakaret etmeye hakkın olduğunu kabul ediyorum. Birey olarak bana değil ama baskıcı ırkın temsilcisi olarak bana kaba davranmaya hakkın var. Baskı altındaki halk olarak olumsuz duygular ve yıkıcı dürtüler taşıma konusundaki temel hakkını destekliyorum,’ diyorum.”</p>

      <p class="paragraf-4">“Peki, beyazların olumsuz ve yıkıcı davranma hakkını da destekliyor musun? Bana geçen hafta sarhoş olduğum için 2 sterlin ceza kestiler. Bu benim aylık maaşımın yarısı.”</p>

      <p class="paragraf-4">“Hayatındaki hayal kırıklıkları yüzünden sarhoş oluyorsun,” dedi Kurt.</p>

      <p class="paragraf-4">“Evet, haklısın Baas.”</p>

      <p class="paragraf-4">“Seni başbakan yapabilirim. Şimdi sahip olduğumuz başbakandan daha kötü olamazsın.”</p>

      <p class="paragraf-4">Bağımsızlık, siyah bir cumhurbaşkanı, siyah bir başbakan, 34 yıl sonra gerçekleşecekti.</p>

      <p class="paragraf-4">“Beyazlar için çok daha kötü olurdum. Korkunç olurdu.”</p>

      <p class="paragraf-4">“Hayır, bence asil ve cömert bir insan olurdun.”</p>

      <p class="paragraf-4">Her zamanki gibi, çalıların arasında gölgeli bir ağacın altında oturuyorlardı. Kurt Esther’e hep, termoslarda çay ve bol miktarda sandviç hazırlatırdı çünkü Musa yeterli gıda alamıyordu. Kurt bir sandviçle uzun süre idare ediyor, Musa’nın sandviçleri, söğüş etleri, peynirleri ve meyveleri yemesini seyrediyordu. Musa, “Bunu da arkadaşlarıma götüreceğim,” diyerek kalanları paket ediyordu. “Senin çok fazla paran var Baas ve benim arkadaşlarım aç. Sadece seni memnun etmek için asil ve cömert olmayacağım Baas. Cömert ne demek? Bu kelimeyi biliyor muyum? Bu beyazların avantajına olan bir şey, bunu biliyorum.”</p>

      <p class="paragraf-4">“Eğer bizden daha iyi değilsen, bizim yerimize neden siyahları iktidara getirmeye uğraşıyorsun?”</p>

      <p class="paragraf-4">“Çünkü kendi ülkemizde canımız pislik olmak isterse pislik olmaya hakkımız var.”</p>

      <p class="paragraf-4">“Görüyorum ki, bizim hatalarımızdan ders alacağınıza, aptallığın bütün aşamalarından geçmekte ısrar edeceğinizi kabul etmek gerekiyor.”</p>

      <p class="paragraf-4">“Sizden asil olmayı mı öğreneceğiz? Kahrolası cö-mert-budalalar olmayı mı?”</p>

      <p class="paragraf-4">“Sonunda yalnızca asil ve cömert olmanın daha iyi olduğunu. Uzun vadede.”</p>

      <p class="paragraf-4">“Siz beyazlar pislik gibi davranma konusunda epey başarılı oldunuz.”</p>

      <p class="paragraf-4">“Yanlış düşünüyorsun. Uzun vadede başarılı olamadık.”</p>

      <p class="paragraf-4">“Peki, uzun vadelerle neden ilgileneyim? Sırf seni memnun etmek için başbakan olmak istemiyorum Baas. Nakliye şoförü olarak kendi işimi kurmak ve kardeşimi yanımda çalıştırmak istiyorum. Hapisten çıktığı zaman. Ama param yok. Sen istesen kendi işini kurabilirdin çünkü yeterince paran var. Sen bir nakliye şirketi kurabilirdin. Ama sen benden de aptalsın.”</p>

      <p class="paragraf-4">“Bazı konularda öyleyim.”</p>

      <p class="paragraf-4">“Lastik patladığı zaman onu bile değiştiremiyorsun. Bujilerin nerede olduğunu bilmiyorsun. Araba bozulsa ve ben orada olmasam, oturup birilerinin gelmesini beklersin.”</p>

      <p class="paragraf-4">“Ellerim pek işe yaramıyor,” diye kabul etti Kurt kendi kendini aşağılayarak.</p>

      <p class="paragraf-4">“O halde hangi konuda işe yararsın Baas? Bir işe gittiğimiz zaman, sorunun ne olduğunu benim sana söylemem gerekiyor. Dün tören alanında patlayan boruya ne diyorsun?”</p>

      <p class="paragraf-4">“Zamanımızın entelektüel hareketlerinin gerçek anlamını anlıyorum.”</p>

      <p class="paragraf-4">“O bir işe yarıyorsa, neden bayındırlık bakanlığında çalışıyorsun?”</p>

      <p class="paragraf-4">Orada çalıların arasında, güvercinlerin, uzaklaşıp giden kuşların sesleri eşliğinde, karıncalar kırıntıları almak için öncü birliklerini gönderirken ve deli gibi dört ayaklarının üstünde koşuşturup dururlarken, samimi bir şekilde yan yana uzanmış, siyah ve beyaz, Kurt Musa’ya kitabıyla, mükemmel kitapla ilgili her şeyi anlatıyordu, sanki sıcak bir günde hiç durmadan dağılan bir bulut kümesi gibi anlatıyordu.</p>

      <p class="paragraf-4">Musa arada sırada, “Bunda yeni olan ne?” diye sorabilirdi. (Bilinçsiz. Baskı. Ensest. Kimlik. İyi ve kötü göğüsler. Hatta kolektif bilinçsizlik.) “Bunu kafam çok iyiyken biliyordum.” Elini yerden, karıncaların kendilerinden büyük kırıntıları taşıdıkları yerden yaklaşık 12 santim yüksekte tutuyordu. “Sadece babam olmadığı için, onu öldüremiyordum. Nefret edebileceğin bir baban olması için beyaz olman gerekiyor. Eğer benim babam olsaydı, daha fazla yiyeceğim olurdu çünkü bütün gıdamı annemle kız kardeşime ve arkadaşlarıma vermek zorunda kalmazdım. Hayır, bunların hepsi zengin beyazlar için. Sizin paranız var. Babalarınız var.”</p>

      <p class="paragraf-4">Ve öylece oturup sırıtırken, Kurt kendini savundu.</p>

      <p class="paragraf-4">“Musa tıpkı komünden bir arkadaşıma benziyor. Adı Wolfgang’dı. Yapı olarak kuşkucu biriydi. Bebeğin babası olduğunda ısrar ederek komünün dağılmasına neden olan oydu. Bu, bebeğin annesinin ve babasının olmayacağına, hepimize ait olacağına karar verdikten sonra oldu.”</p>

      <p class="paragraf-4">“Öyle miydi?”</p>

      <p class="paragraf-4">“Bebek ona benziyordu.”</p>

      <p class="paragraf-4">“Musa’ya komününden bahsettin mi?”</p>

      <p class="paragraf-4">“Ona her şeyi anlatıyorum.”</p>

      <p class="paragraf-4">“Ne diyor?”</p>

      <p class="paragraf-4">“Bizim geri olduğumuzu, çünkü onun toplumunda, bütün çocukların birden fazla annesiyle babasının olduğunu söylüyor. İşin doğası gereği.”</p>

      <p class="paragraf-4">Bu olay, herkes her bakımdan Avrupa’da yaşadığımız her şeyden çok daha iyi olan geniş aile kavramından bahsetmeye başlamadan uzun zaman önceydi.</p>

      <p class="paragraf-4">“Musaemura bizim çok ilkel olduğumuzu düşünüyor. Annesinin yeterince sütü olmadığı için memesini ısırdığını hatırlıyor. İyi göğüslerde süt olduğunu söylüyor. Kötü göğüslerde süt olmazmış.”</p>

      <p class="paragraf-4">“Nasıl hatırlayabilir?” diye sordu Esther.</p>

      <p class="paragraf-4">“Dört yaşındaymış. Onlar bebeklerini daha uzun süre emziriyor.”</p>

      <p class="paragraf-4">“Dört mü? İşte bence ilkellik bu.”</p>

      <p class="paragraf-4">“Hayır, hayır, Esther. Ona söylüyorum, insanoğlu ilkel, siyahlar ve beyazlar, birbirleri kadar kötü. Beyazlar gibi ilkel olmayı tercih edeceğini söylüyor - yani paralı. Bir nakliye şirketi kurması için ona borç para vermemizi istiyor.”</p>

      <p class="paragraf-4">“Ama bizde para yok.”</p>

      <p class="paragraf-4">“Ona göre bütün beyazlar zengin. Korkarım çok büyük emelleri var. Hamish Van Doren’in şirketi düzeyinde bir kamyon ve nakliye şirketi kurmak istiyor.”</p>

      <p class="paragraf-4">“Ama Van Doren milletvekili.”</p>

      <p class="paragraf-4">“Servetini nakliye şirketinden kazanmış.”</p>

      <p class="paragraf-4">“Musa’nın Van Doren’e benzemesi pek işine yaramayacak. Van Doren birinci sınıf sahtekâr,” dedi Gottfried.</p>

      <p class="paragraf-4">Musa, mihenk taşı gibi bir hale gelmişti. Siyahların herhangi bir konu hakkında ne düşündüğünü öğrenmek istiyorsak - bu şekilde ifade edilebilirse (Kim bilir? - belki bu kitap yayımlanıncaya kadar) - Kurt’tan Musa’ya sormasını istiyorduk. Yani politik olmayan, bilgili olmayan bir görüş. Doğru siyah görüşü için Charles Mzingele’ye danışıyorduk. (Charles Musa’ya, yeni nesile, çok şaşırıyordu, ciddi konularda gösterdiği anarşik saygısızlığı onaylamıyordu. Musa da Charles’ın duygusal bir yaşlı bunak olduğunu düşünüyordu.) Musa’yı tartışma gruplarına davet ediyorduk ama gelmeyi reddediyordu. “Baas,” diyordu Kurt’a, “Sen ve ben ormanlıkta, o tamam, bizi sadece karıncalar ve bukalemunlar görüyor, ancak Jameson Caddesi’nde büyük bir binaya gelip gitmeye başladığım zaman büyük sorun olur. Kaç tane yasayı ihlal etmiş olurum?”</p>

      <p class="paragraf-4">“Sanırım hiç. Sokağa çıkma yasağından önce evine döndüğün sürece.”</p>

      <p class="paragraf-4">“Bir yasa vardır. Her zaman olur.”</p>

      <p class="paragraf-4">“Kızlardan biriyle evlenmek istemediğin sürece,” dedi Kurt espri yapmaya çalışarak, “Kim itiraz edebilir?”</p>

      <p class="paragraf-4">“Kızlarından biriyle evlenmek istemeyeceğimi nereden biliyorsun Baas?”</p>

      <p class="paragraf-4">“Aman Tanrım,” dedi Esther bu konuşma aktarılınca. “Hayır, gerçekten, çok ileri gidiyor. Umarım bunu ona söylemişsindir.”</p>

      <p class="paragraf-4">“Görüşünü ona iletirim Esther ve sana onun söylediklerini aktarırım.”</p>

      <p class="paragraf-4">“Eğer o kahrolası dolandırıcı toplantılarımıza gelirse, beni yok sayın,” dedi Simon.</p>

      <p class="paragraf-4">“Haydi ama yoldaş, burada hafif bir renk önyargısı mı görüyoruz? Toplantımıza gelen beyazlara, polislerle başlarının derde girip girmediğini soruyor muyuz?”</p>

      <p class="paragraf-4">“Renk önyargısıymış, hah. Nakliye şirketini kuracak kadar para bulsa bile herkesi sömürecektir.”</p>

      <p class="paragraf-4">“Yalnızca bizi örnek aldığını söyleyecektir.”</p>

      <p class="paragraf-4">“Beni örnek almayacak,” dedi Simon. “Ben İsrail’de olacağım.”</p>

      <p class="arabaslik-sol para-style-override-17"><span>17</span></p>

      <p class="paragraf-4">Bütün savaş süresince, savaş bittiği anda evi terk edeceğimi söyledim. Ne saçmalık. Gençlik hayallerim hâlâ geçerliydi. Gobi, Kalahari veya kafama göre takılıp, şarap, güller ve sevgi dolu gecelerle dolu Akdeniz sahillerinde dolaşmaya gidecektim. Ancak savaş bittiğinde ve her yerin ne kadar kötü bir yıkım içinde olduğunu yavaş yavaş anladığımızda rüyalar sona erip öylece yok oluverdiler.</p>

      <p class="paragraf-4">Avrupa’dan, Almanya’dan, Rusya’dan gelen haberler hep yıkım, sefalet, ölüm, toplama kampları, mülteciler ve kaybolan çocuklarla ilgiliydi. O zamandan beri dünyanın şu ya da bu tarafından bu haberleri dinliyorduk. Fakat o zamanlar herkes insanlığın böyle bir çileye, ziyankârlığa bir daha izin verecek kadar aptal olmadığına inanıyordu. Hepimizin, giderek yaygınlaşan bir şekilde, insanlığın olanlar üzerinde kontrolü olmadığı, çaresiz olduğumuz konusunda kuşku duyması için önünde daha uzun bir zaman, on yıllar vardı. Beş yıl sonraki Kore Savaşı, o korkunç “küçük” savaş, şu anda eski Yugoslavya’da devam eden savaşların Avrupa’nın kendisi hakkındaki görüşleri üzerinde yarattığı şaşkınlık kadar bizi şoke etmişti. İkinci Dünya Savaşı’nın bütün dehşetinden sonra insanlığın Kore’ye izin verebilmesi <span class="char-style-override-14">kesinlikle imkânsızdı</span>.</p>

      <p class="paragraf-4"><span>Gottfried’in Almanya’dan aldığı haberler, partilerde gezen Kontese, sevgi dolu dadıya, bilgin babaya ve Gottfried’in, ağzını yayarak nişanlısını “hiçbir işe yaramayacak ebedi öğrenci” diye tanımladığı kız kardeşe dair çizdiği tabloyu canlandırdı. Savaş başladığı zaman Klaus ve Irene Almanya dışındaydılar. Almanya’ya ve ölümcül tehlikeye geri dönmüşlerdi çünkü bu komünist olarak görevleriydi. Anne, savaş olmuyormuş gibi davranıyordu. BBC’yi dinleyenlere ölüm cezası verilmesine rağmen açıkça dinliyordu. Aile delirdiğini söylüyordu. Anne paçayı kurtarmıştı ama bir noktada SS subayları eve yerleşmişti. Irene, Yahudi olan Klaus’u Nazilerden saklamış, hatta bir keresinde evin içinde gizlemişti. Klaus’un babası doktordu ve üst düzey bir Nazi görevlisi için bir kürtaj yaparak, Klaus’un adını ölüm listesinden sildirmişti. Savaşın sonuna doğru açlık baş gösterince, ufak tefek bir kadın olan Irene, haftada iki üç kez taşraya doğru kilometrelerce yürüyerek, çiftliklerden bir çuval patates almış ve Berlin’e geri getirmişti. Bu gıda ailenin hayatta kalmasını sağlamıştı. Daimi öğrenci sonradan Doğu Almanya’da üst düzey yetkili oldu.</span></p>

      <p class="paragraf-4"><span>Nazi ölüm kampları hakkındaki haberler ilk önce Hans Sen aracılığıyla geldi. Hans bu söylentileri Kızıl Haç temsilcisinden duymuştu ancak yarısına bile inanmamıştı. Hans’la Gottfried, bizim dairede veya bir kafede sessizce otururlardı. Veya, kendi derilerine asit damlatır gibi yorum alışverişinde bulunurlardı. Her konuda birbirlerine karşıt görüşlere sahip olabilirlerdi ama belli ki, farkında olmadıkları bir şey, uygarlığın iddiaları konusunda, sözlerine değilse bile, seslerine yansıyan bir ironi, bir alaycılık paylaşıyorlardı. (Bu, Avrupa’yı Amerika’dan ayıran alaycılıktı.) Bazen on, 12 kişi geç saatlere kadar, hatta bütün gece bizim odada oturuyor, haberleri dinliyor, tartışıyordu. Bu arada Pasifik’teki savaş devam ediyor, Japonya’da şehirler bombalanarak yerle bir ediliyordu. Cahillik yüzünden, gözlerimizde canlanan Japonya görüntüsü doğru değildi. Savaşın sonunda çok az insan “iyi Almanlar”dan bahsediyordu. Haksız yere göz ardı edilen bir kitap var. Guy Sajer adında biri tarafından yazılan</span> <span class="char-style-override-14">The Forgotten Soldier</span> <span>adlı bu kitap, kışın, incecik, işe yaramayan giysiler ve botlarla Rus cephesinde savaşan, Ruslar ilerledikçe geri çekilen, bazen günlerce yiyecek bir şey bulamayan çok genç, cahil bir asker olmanın nasıl bir şey olduğunu anlatıyordu. Sajer yarı Fransız, yarı Alman’dı. Almanların yanında savaşması tamamen tesadüftü. Birlikte savaştığı gençlerin çoğu ölmüştü. Hitler’in ordusunda asker olduğu yılların sonunda Guy Sajer (Fransızca veya Almanca telaffuz edilebilecek bir isim) bu neredeyse açlıktan ölmüş ve 20 yaşını henüz pek geçmemiş asker, hayaletin hayatını kurtarma telaşı içindeki bir Fransız subayı tarafından işgal kuvvetlerine katılmaya davet edilmişti. O kitaptan karanlık ve öfkeli bir acı, bir kavrayış yayılıyor; “itiraz” denemez çünkü içerdiği deneyimler bundan daha derin. Kitabı yıllar sonra okuduğumda, o dönemde Salisbury-Güney Rodezya’da arkadaşım olan sığınmacıların ruhsal durumunu gördüm. Babamın ruh hali de böyleydi. Eski savaşla ilgili anıları, bu savaşı düşünmeye karşı bir savunma oluşturmuştu. Morali o kadar bozuluyordu ki, annem gazeteleri saklamak zorunda kalmıştı. Ancak radyo dinlemesine, soluğunu tutmasına, kafasında Japon kentlerine düşen bombaları canlandırırken ve Japonların birer birer adaları terk ederek geri çekilmesini seyrederken gözlerinin dalıp gitmesine engel olamamıştı. “Bütün bunlar çok güzel...” diye mırıldanıyordu sürekli olarak. “Ama kimin suçuydu? Savaşı biz başlatmadık, onlar başlattı.” Sanki birileri onu suçlamıştı. “Bunu neden yapmak zorunda kaldılar? Pearl Harbour’u neden bombaladılar? Neden? Şimdi bak neler oluyor.” Ayrıca her gün, sanki daha yeni öğrenmiş gibi, Harry’nin Akdeniz’deki top ateşi yüzünden sağır olduğunu, İngiltere’de ünlü bir kulak hastanesinde tedavi gördüğünü söylüyordu. “Ancak bunların olmasına gerek yoktu,” diye fısıldayarak, kemikli elleriyle bileğime sarılırdı. “Churchill’i dinleselerdi...” Biraz sonra, “Biz eskiden siperlerde...” Evden ayrılırken Hava Kuvvetleri’ne, annemin himayesi altında olup, verandaya çıkan basamaklarda oturarak annemin küçük köpeğiyle oynayanlara neşeyle el sallayarak evden ayrıldım. Savaş, onların eğitimi tamamlanmadan sona ermişti ve bu nedenle hayatlarının sonuna kadar gençliklerinin, hayatın gerçek deneyimini yaşamalarına engel olduğunu düşüneceklerdi. Ben arabayla uzaklaşırken, onlar birbirlerine benim bir Alman’la evlenen ve kaffirleri kışkırtan kız olduğumu söyleyeceklerdi. Eğer kolonide kalsalar hemen asimile olacaklardı.</span></p>

      <p class="paragraf-4">Hiroşima ve Nagazaki’ye atom bombaları atıldığı zaman bunlar bize, Tokyo’nun, Osaka’nın, Dresden’in ve Coventry’nin yerle bir edilmesinden çok daha kötü gelmemişti. Sadece, “Tanrı’ya şükür savaş bitti,” diye düşünmüştük. Savaşın zaten, hem de çok yakında biteceğini ancak sonradan anlamıştık.</p>

      <p class="paragraf-4">Gottfried İngiltere’de kalmak istediğini söylemişti ama kısmen ben Londra’da yaşamak istediğim için böyle diyordu. İngiliz olan ilk Lessing olmayacaktı. Kuzenlerinden biri daha geçenlerde milletvekili olmuştu. Yetenekli klanın başka üyeleri de İngiltere’de yaşıyor ve çalışıyorlardı. Gottfried İngiliz uyruğu alıncaya kadar Salisbury’de beklemeyi planlıyordu. Şimdi düşününce kaygısı gereksiz görünüyor, İngiliz uyruğunu gayet tabii alabilirdi. Bir kere, artık hukuk camiasında epeyce tanınmıştı. Ancak ülkesinden on yıl uzakta, sürgünde yaşadıktan sonra, sığınmacı gibi, yani reddedilen biri gibi düşünüyor ve hissediyordu. Sonra bir de komünistti ve yıllarca, yapmaması gerekirken, politikaya katıldığı için tekrar toplama kampına gönderilme korkusuyla yaşamıştı. Nasıl olsa İngiliz vatandaşlığına kabul edilebileceğine inanmıyordu. Boşanmadan önce gidip onunla birlikte İngiliz olmasını beklememi istiyordu. Boşanmanın kötü bir izlenim yaratacağını ve dengeyi aleyhine bozacağını söylüyordu. Beklemeyi kabul ettim. Birkaç yıl süreceğini düşünüyorduk. Bu arada bir bebek yapabilirdik. Arkadaşlarımıza müjdeyi neşeli ve kaygısız bir tavırla verdik: “Araya bir bebek sıkıştıracağız, çünkü yapacak daha iyi bir işimiz yok.” Tartışmalarımız görünürde uygulanabilirlik ve sağduyunun özü hakkındaydı. Ne de olsa evli kalmayı hiçbir zaman düşünmemiştik, bizi evlenmeye zorlayan koşullardı. Boşandığımız zaman, yalnızca formalite olacaktı, tıpkı evlilik gibi, arkadaş kalacaktık ve ikimiz de çocuğun sorumluluğunu üstlenecektik. Sonradan ikimiz de bebeği “araya sıkıştıramayacak” kadar meşgul olacaktık. Bozulmadan kalan komünizmiyle, başarılı olacağını düşündüğü işini, yani İngiltere sanayisinin bir bölümü için danışman olmayı nasıl bağdaştırabilecekti? Bağdaştırmadı. Rodezya’dan ayrılmasından önceki o yıllarda, insanlar ona gelip, işlerini kurma, para kazanma, yatırım yapma konularında tavsiye istiyorlardı - beyninin bir tarafında süregelen tüm bilgiler, Yoldaş Gottfried’in düşüncelerine paralel gidiyordu. Ya gerçekten İngiltere’de kalıp işletme danışmanı olsaydı, eski haline dönüp, kendi annesiyle babası gibi, iyi bir liberal mi olurdu? Hiç sanmam. Komünist görüşlerini aklının bir köşesinde eksiksiz barındırırken, sıradan bir vatandaşın hayatını yaşayan insanlardan biri olurdu - böyle bir sürü insanla tanıştım.</p>

      <p class="paragraf-4">Yaklaşık bir ay uğraştıktan sonra, alkışlar arasında –yani yoldaşların alkışları arasında– 1945 Noeli civarında hamile kaldım. Yeni evli, yakında evlenecek, evlenmeyi ümit eden genç insanlar arasında doğan ilk bebek hepsinin umutlarını taşıdığından şanslıdır. Gottfried çok sevindi. Ortalıkta emekleyen ve bezini ıslatan küçük bir adam olmasının güzel olacağını söyledi. Dikkat edin, bu bebek erkek olacaktı. Kadınlar espri yaparak Gottfried’in bez değiştirme konusunda payına düşeni yapacağını umduklarını belirttiler. 1960’larda feminizm doğmamıştı.</p>

      <p class="paragraf-4">Babam, “Neden iki bebeği terk edip başka bir bebek doğuruyorsun?” dedi. Annem beni perişan ve şiddetli bir biçimde suçladı.</p>

      <p class="paragraf-4">Şimdi düşünüyorum da aslında bunun bizim mantıklı, akıllı konuşmalarımızla bir ilgisi yoktu. Aynen 1939 yılında John’a, kısa bir süre sonra da Jean’e hamile kalırken olduğu gibi, sanırım, Tabiat Ana milyonlarca ölüyü telafi ediyordu. Burada bu sağlıklı ve doğurgan genç kadın duruyordu ve işe yarardı. Ayrıca, ben bir bebek daha istiyordum. Çok istiyordum.</p>

      <p class="paragraf-4"><span>Bu dönemden iki anım var ve zaman geçtikçe ikisi de giderek daha çok önem ve ağırlık kazanıyor. Bir tanesi Rusların, halka açık bir yerde, tiyatroya benzeyen bir platformun üstünde savaş suçu işleyen Alman subayları asmaya karar vermesi sırasındaydı. Bu barbarlığa karşı her yerde protestolar yükseliyordu. Yani, her türlü katliamın yaşandığı beş yıllık savaştan sonra, dünya hâlâ halka açık idama tepki gösterebiliyordu. Ortaçağa, ilkelliğe geri dönüş, vs. Ayrıca bu ses 1941 yılından beri duyulmuyordu, zira “vahşi Ruslar” ifadesi askıya alınmıştı: “Ruslar her zamanki acımasızlıkları ve halk görüşüne gösterdikleri duyarsızlıkla...” Benzer bir olay şimdi muhtemelen fark edilmezdi. Korkunç şeyler yaşanmıştı. Kim itiraz edecekti? Ben bunları yazarken, Yugoslavya’daki ağza alınamaz vahşet hâlâ sürmekte. Evet, korkunç olduklarını kabul ediyoruz. Şaşırıyor muyuz? Sanmıyorum.</span></p>

      <p class="paragraf-4">Diğer bir olay: Simon Pines, Sol Kulübü’nde Hitler ve nasyonal sosyalizmin çöküşü hakkında bir konferans vermişti. Konferansın sonunda Almanya’nın yakında yeniden müttefikimiz olacağını söyledi. Orada 200-300 kişi vardı ve öyle bir patırtı koptu ki, kendi aramızda, “İyi ki linç edilmedi,” diye espriler yaptık. Simon, daha da inanılmaz bir şekilde, laf arasında Rusya’dan korkmamız gerektiğini, ancak kendisinin Amerika’dan bin kat daha fazla korktuğunu belirtti. Bazen politikayı düşünen insanlar, olasılıklar konusunda bir sezgi geliştirir. Amerika’ya düşman olmak delilik gibi görünüyordu. Bunu neden söylemişti? Nereden çıkmıştı bu? Bu, solda giderek kuvvetlenecek bir tavırdı ama anlatmaya çalıştığım şey bu değil. 1945 yılında bunu duymak son derece şaşırtıcıydı.</p>

      <p class="paragraf-4">Soğuk Savaş tetikteydi, sahneye çıkmaya hazırlanıyordu.</p>

      <p class="paragraf-4">Bu arada, 24 saat bebeğin ihtiyaçlarıyla karşı karşıya kalmadan önce bir tatile ihtiyacım vardı. Bebek sahibi olmanın ne demek olduğunu bilmiyor değildim. Salisbury’den uzaklaşmayı, dış dünyaya açılmayı çok istiyordum, can atıyordum - özellikle Kraliyet Hava Kuvvetleri yakında gideceği için. Aslında, onları eve götürecek yeterli sayıda gemi olmadığı için bu süreç beklenenden uzun sürdü. Ben kesinlikle durumumdaki çelişkilerin farkındaydım, sorun da buydu. Hayatımda ilk kez istediğimi yapmakta özgür olacakken çocuk doğurmayı kendim istemiştim.</p>

      <p class="paragraf-4">Şimdi özellikle de gençlerde bu durumu gördüğüm zaman belli bir ruhsal durumu düşünüyorum: Kendimi bulduğum her koşulda veya karşıma çıkardığım her engelde –sadece hayatta kalmayıp– onlarla etkili bir şekilde başa çıkabileceğimden en ufak bir kuşku duymamıştım. Olası gelecekleri düşündüğüm zaman bu sessiz bir inatçılık, hatta övünme, zevk alma gibi görünebilir. Bence bu hiç de kolay bir şey değil. Neden genç bir kadın veya erkek bazen oldukça önemsiz görünen bir şeyde –bazen sonsuza dek– yere yıkılırken bir başkası, kendinden bir an bile kuşku duymadan, bir sürü zorlukla başa çıkar?</p>

      <p class="paragraf-4">Gottfried tatile çıkmamı onayladı. Hep cömert bir insan olmuştu. Örneğin, sadece Howe-Ely’nin acınacak düzeydeki yevmiyesini kazanırken bana yeni bir daktilo almıştı. Beni yazmaya teşvik ediyordu ama aslında yazdığım hiçbir şeyi beğenmiyordu. Cape Town’a gitmeme katkıda bulundu.</p>

      <p class="paragraf-4">Yine beş günlük bir tren yolculuğu. Yanımda beş kişi daha vardı ama kim olduklarını hatırlamıyorum, sadece yüksek platoların, Hex River Vadisi’nin yanımızdan geçişini izlediğimi, son derece tipik Güney Afrika olan çorak ve ıssız görkemin her bir manzarasını aklıma kazımaya çalıştığımı hatırlıyorum. Demiryolunun kenarındaki küçük istasyonları, işçi karılarının ve çocuklarının tren çığlık atarak güneydeki büyük şehre doğru geçip giderken küçük kuru bahçelerinin tellerine gelip el sallamalarını seyrediyordum. O çocukların, o kadınların, sevgili uğruna yetişkin elbiseleri giymiş ve saçları permalanmış o kızların, tren gözden kaybolurken ne düşündüğünü ve hissettiğini biliyordum. Bütün savaş boyunca Salisbury’den ayrılan trenin, insanları alıp uzaklara, çok uzaklara götürürken, veda çığlıklarını ve iniltisini dinlemiştim. Bir nesildir –belki de daha fazla– Güney Afrika’da bir trenin hüzünlü feryatları kayıp anlamına, veda anlamına, terk edilmek anlamına gelmişti. Size söylüyorum, bir jetin uğultusu asla bununla aynı şey değildir.</p>

      <p class="paragraf-4">Cape Town limanları ve içindeki gemiler insana artık denizaltıları, torpilleri ve konvoyları değil, özgürlüğü ve kaçışı düşündürüyordu. Ve ben üç aylık hamileydim.</p>

      <p class="paragraf-4"><span class="char-style-override-14">Guardian</span> gazetesinin Cape Town temsilcileri, Salisbury’deki başarılı temsilcilerinin birkaç haftalığına elbette orada çalışabileceğini söylediler. <span class="char-style-override-14">Guardian</span> savaştan hemen önce, 1930’larda insanların yaptığı gibi komünist olan iki becerikli orta-sınıf İngiliz kadın tarafından çıkarılmaya başlanmıştı. Bu komünist gazetesinin formülü, Londra’daki <span class="char-style-override-14">Daily Worker</span>’la aynıydı. Aboneler onu kendi gazeteleriymiş gibi hissetmeli ve mali destekte bulunmalıydılar. Her sayıda, bir önceki hafta teşviklerle işçi sınıfının daha iyi duruma gelmesi için toplanan paraların açıklandığı bir bölüm vardı. <span class="char-style-override-14">Guardian</span> da, <span class="char-style-override-14">Daily Worker</span> gibi, sürekli olarak “Komünist Altını”yla, yani Moskova’dan para almakla suçlanıyordu. Parti’de tanıştığım herkes Komünist Altını düşüncesine, Yatağın Altındaki Komünist’e - yani topluma sızan komünistler deyimine kahkahalarla gülüyordu. Aslında topluma sızan komünistler de vardı, Moskova Altını da; daha geçen hafta –bir kez daha– <span class="char-style-override-14">Daily Worker</span>’ın nasıl Moskova’dan finanse edildiğini okumuştum. <span class="char-style-override-14">Guardian</span>’ın Moskova’dan Komünist Altını alıp almadığını bilmiyorum. Gazeteyi idare eden iki ürkütücü kadının karakterleri dikkate alındığında bunun pek mümkün olduğunu sanmıyorum. <span class="char-style-override-14">Guardian</span> savaş süresince, Sovyetler Birliği’nin popülerliği sayesinde çok gelişmişti ama satışlar giderek azalıyordu. Örneğin, Salisbury’de artık 112 kopya satılmıyordu, sadece sadık olanlara bir iki düzine satılabiliyordu.</p>

      <p class="paragraf-4">Abone servisinde çalışmaya başladım; odayı dolduran masalarda oturan bir kısmı gönüllü çalışanlar ödemeleri gecikmiş abonelere mektuplar yazıyorlardı: “Gördüğümüz kadarıyla bu ayki aboneliğinizi yenilememişsiniz. Bunun unutulma sonucunda olduğuna inanıyoruz. Unutmayın, Güney Afrika’nın geleceği sizin gibi insanlara bağlı. Yoldaş selamlarımızla.”</p>

      <p class="paragraf-4">O odada beyazlarla birlikte Hintliler ve renkli insanlar çalışıyordu, oysa Güney Rodezya’da böyle bir şey imkânsızdı. Burası gazetenin alt düzeyde ve önemsiz bir bölümüydü. Çok üstümüzde, en üst düzeydeki insanlar, yıldızlar vardı. Ancak kuruculardan biri olan Carina Baldry gelip bana uyarı niteliğinde mektuplar dikte ettiriyordu. Son derece yıkıcı olduğu düşünülen ve ülkedeki her şeye belirli bir açıdan bakan bu sosyalist gazetenin içinde bu kadar güçlü bir hiyerarşinin olması, herkesin kendi ayrıcalıklarını gözetmesi beni şaşırtmıştı. Kısacası burada, “devrim olduğunda” –alaycı bir zevkle kullanılan bir deyimdi bu– yani gerçekten olduktan sonra, her bakımdan iktidar yapısına uymaya hazır önemli bir komünizm mekanizması vardı.</p>

      <p class="paragraf-4">Gazetenin yoksul nüfusa erişim hatları vardı - Cape Town civarında çok fazla olmayan siyahlara değil, renklilere ve Hintlilere. Birçok kez arabayla Cape Town’ın sefil bir kenar mahallesine, çok fakir renkli kızların veya Hintlilerin ucuz mal ürettiği bir fabrikaya götürüldüm. Burada yoksulluğun, yoksunluğun, umutsuzluğun tanıdık kokusu vardı. Kızlar, ucuz elbiseleri ve parıltılı mücevherleriyle etrafıma toplanıp, çarpıcı özgürlük mesajları içeren <span class="char-style-override-14">Guardian</span>’larını almak için paralarını uzatıyorlardı, ancak aslında istedikleri şey bilgiydi: Konut, yardım, ücretler. Woodstock’ta ayakkabı fabrikası kurulacağı doğru muydu? Gazete satmaya harcadığımız zamanın üç-dört mislini sosyal yardım işlerine harcıyorduk ve çoktan anlamıştık ki gazete onlar için daha iyi bir hayat getirecek olan tılsımdı. Üstelik <span class="char-style-override-14">Guardian</span> satıcısı kadınlar ve adamlar da onlara tavsiyelerde bulunuyorlardı. “Olur, doktoru ararız, evet.” “Ev servisine telefon ederiz, evet.” “Verem kliniği var ama hayır, patronlarınızın ücretleri artırmasında bir rolümüz olamaz.”</p>

      <p class="paragraf-4">Bu sefil yaşam seviyeleri ile çoğu beyaz ve orta sınıf olan yoldaşların hayat tarzları arasında uçurumlar vardı.</p>

      <p class="paragraf-4">Güney Afrika Komünist Partisi o dönemde yasaldı. Savaş sırasında gelişmişti ve 1946 yılında heyecanlı bir güven ortamı içindeydi. Ben oradayken, galiba belediye meclisi üyeleri seçimi oldu ve Parti adaylar gösterdi. Çoğu akşamlar gürültülü ve coşkulu toplantılar yapılıyordu ve milliyetçiler ile Nazi organizasyonlarından gruplar –örneğin Ossewa Brandwag– gelip soru yağmuruna tutuyorlardı. Hep didişme ve tartışma oluyordu. Bu coşku veya şiddetli atılganlık atmosferinde insanı güldüren bir parodi havası vardı. Bu durum, “devrim olduğunda” ve “barikatlarda görüşürüz” gibi ifadelerde kendini belli ediyordu. O sıralarda bunu anlayacak kadar deneyimli değildim ama bu havanın, demokrasilerde, yakın tehlike içinde olmayan devrimci gruplara ait olduğunu ve çoğunun da otoriteye nanik yapıyor olmaktan kaynaklandığını artık biliyorum. Baskıcı veya acımasız rejimlerde hiçbir grup bu kadar coşkulu, bu kadar zevk sarhoşu olmayı göze alamaz. Güney Afrika Komünist Partisi üç yıl sonra kapatıldığında, ayrıcalıklı çocukları serbest bırakma havası bir gecede yok oldu, oraya eğlencesine gelenler ortadan kayboldu ve sonuna kadar gidenler çok zor zamanlar yaşadı.</p>

      <p class="paragraf-4">1970’lerde Birleşik Devletler’deki “devrimci” gruplarda, burun kıvırma, dalga geçme zihniyeti yaygındı. (Neler olduğunu tesadüfen öğrendim.) Örneğin, dünyada tehlikeli bir terörist olarak tanınan genç bir kadın, New York’ta polis karakolunun neredeyse karşısında yaşayarak çok eğlendi. “Yüzüm posterlerinizde olsa da, beni tanıyamıyorsunuz.” Patty Hearst’a benzeyen bir başkası, polisler onu durdurup, “Sen Patty Hearst’sın,” desinler diye otobanda hız yapardı. “Ne kadar eğlenceli, ne kadar heyecanlı.”</p>

      <p class="paragraf-4">1946 yılında Cape Town’da komünistler yarın olmayacakmış gibi davranıyordu. Ofislerinde bir dosya dolabı ve dolabın içinde, üstünde Güney Rodezya Komünist Partisi yazılı bir dosya gördüm. Oysa bu çoktan ölmüş ve gömülmüş bir oluşumdu. Coşkulu yoldaşlara, Güney Rodezya’da Komünist Parti olmadığını söyledim. Başından beri haklılardı, parti için gerekli altyapı yoktu ve onları dinlemememiz çok yazık olmuştu. Ayrıca Güney Afrika Komünist Partisi’nin “gizli” üyelerinin profillerini herkesin yalnızca bir çekmeceyi açarak görebileceği dosyalarda bulundurmanın aptallık olduğunu belirttim. Espri yaparak fark etmediğini, çünkü söylemeye gerek olmadığını, zaten aralarında muhbirler olduğunu belirttiler. Beni yoldaşların arasında paranoya örneği olarak gösterdiler. “Kuzeyden gelen küçük komşumuz” İngiliz kolonisinden beklenebilecek her türlü geri kalmışlığı sergiliyordu. Minicik bir havuzda büyük bir balık olduğum Salisbury’den, aslında Londra’da çok küçük ve solda sıfır görünecek büyük ve parlak balıkların arasında küçük bir balık olduğum Cape Town’a taşınmam çok yararlıydı.</p>

      <p class="paragraf-4">Yeterince özen göstermediğimiz bir kural vardır, bazen çok küçük bir ziyaretçi balık bile, sırf o toplumun zihniyetinin parçası olmadığı için, belirli durumlarda yararlı katkılarda bulunabilir. Bir grubun veya partinin düşünce tarzına kapılmamak, özümsememek mümkün değildir.</p>

      <p class="paragraf-4">Cape Town’a geleli daha bir iki gün olmamıştı ki tıpkı Salisbury’ye ilk geldiğim zaman olduğu gibi, “incelendiğimi” fark ettim. Kente yeni bir kız gelmişti. Bu yolculukta bir gönül ilişkisi yaşamaya kararlıydım: Bana borçlu olduklarını düşünüyordum. (Kimin? Neyin?) Kargaşa çıkan bir seçim toplantısında Afrikalı bir sendikacıyla tanıştım ve cilve yaptım. Aynı akşam ilerleyen saatlerde ilk bakışta Güney Rodezya’da olabilecek her şeyden her açıdan farklı olan bir gönül ilişkisi için mükemmel bir aday ortaya çıktı.</p>

      <p class="paragraf-4">Şimdi, her yazarın aşina olduğu ikilemle karşı karşıyayım: Ne kadarını yazmalı, ne kadarını yazmamalı. Sorun şu ki, çocuklar, torunlar, tez yazanlar, profesörler aslında en çok, yazarlarının, diyelim ki, 50 yaşında, ipek elbiseyle veya şık bir takımla, zarif bir şekilde gülümseyerek Edebiyat Ödülü alırken doğduğunu düşünmek isterler. “60 yaşında gülümseyen bir halk adamı.” Veya kadını. Tanınmış bir akrabanız olması güzel bir şey, ama neden o rezil gençlik hakkında çenelerini kapatamıyorlar. “Aman Tanrım, Catullus’ları<span class="dipp"><a class="footnote-link" href="#footnote-225-69" id="footnote-225-69-backlink">69</a></span> karşılarına çıksa ne derler?” Mesele şu ki yaşlı Catullus, genç Catullus’u evlatlıktan reddetmektedir. Şu veya bu maceramı paylaştığım eski bir arkadaşım bana kaç kere, “Sen neden bahsediyorsun? Eminim bunu daha önce hiç yapmadın...” demiştir.</p>

      <p class="paragraf-4">O dönemde Cape Town’da herkes, yarım düzine kelimeden sonra kimden bahsettiğimi anlardı. “Afrikalı sanatçı, uzun boylu, canlı, hareketli, sanatçı gibi giyinen, sanatçı gibi davranan, ama hafifçe her şeyin tepesinde durarak bohemlikle alay eden biri.” Şimdi? Muhtemelen hiç kimse anlamaz.</p>

      <p class="paragraf-4">Onu, <span class="char-style-override-14">In Pursuit of the English</span> kitabıma koydum.</p>

      <p class="paragraf-4">Komünistti, ama o dönemde kim değildi ki? Gönül ilişkisi, sadece benim saflığım yüzünden gerçekleşti. İlk fırsatımı, sendikacıyı (sitemkâr, ama aşkta her şey mubahtır) şimdi hayret ettiğim bir acımasızlıkla terk ettikten sonra, bu sanatçıyla –René diyelim– çıktım ve onun arabasıyla Cape Town’u tepeden gören yüksek tepelere gittim. Bulutların dağın kenarından, kâseye dökülen süt gibi inişlerini seyrettim. Epeyce zevk alıp vaatlerde bulunarak René’yle öpüşüp koklaştık. Sonra beni Altıncı Mahalle’de bulunan stüdyosuna yerleştirip, dört günlüğüne bir iş gezisine gitmesi gerektiğini söyledi. <span class="char-style-override-14">Guardian</span>’a ayrılacağımı bildirdim ve harika bir şekilde boya ile terebentin kokan stüdyonun tadını çıkardım. Duvarlarda kendi tabloları ve başyapıtların reprodüksiyonları ile bir de, Uzak Çin’den gelen bir hazine gemisi gibi, olasılıkların açıklanmasına benzeyen bir eski tabak koleksiyonu asılıydı. Stüdyo eski, küçük, beyaz bir evin içindeydi. İçeri girip çıkarken tatlı bir tehlike yaşıyordunuz. O dönemde Skolly-çocukları olarak bilinen renkli holigan çeteleri mahalledeki herkesi korkutuyordu. Aslında René başka bir kadınla beraberdi. Kızları, kadınları, gülerek ve vicdansız bir keyifle aldatıyordu. Kadınlar hep peşinden koşuyordu. Bunun nedeni onun kadınlara tapmasıydı. Bizimle ilgili her şeye bayılıyordu, nasıl göründüğümüze, kokumuza, duygularımıza, sesimize, nasıl olduğumuza. Bu tür erkekler dayanılmazdır (özellikle İngiltere’de olduğu gibi, ender rastlanıldığında) ve kadınlar tarafından hemen fark edilip çok değer verilirler. (Bu kadın sevgisini taklit etmek mümkün değildir.) Ayrıca bu erkeklerden sadakat veya diğer evcil ya da medeni erdemleri de beklememeliyiz. René, hayatının o aşamasında nostaljik ve hassas pişmanlıklar yaşıyordu, tahminime göre hayatında ilk defa. Şu ana kadar başarıyla evlilikten kaçınmıştı. 40 yaşındaydı, ancak bir kızı hamile bırakmıştı ve onunla evlenmek zorundaydı. Bana kapılmıştı, âşık değildi, bu tür erkekler tutkulara karşı yalıtılmış oluyorlar. Duygu - onların gıdası buydu. Benim gibi hamile olan müstakbel karısı gülümseyerek ön koltukta otururken, beni arabayla gezmeye götürecek kadar soğukkanlı biriydi. Kız sevimli, güzel, komik, Afrikalı bir köylü kızıydı ve René’ye mükemmel bir eş olacaktı. Onun René’nin kadınlarından biri olduğunu görebiliyor muydum? Hayır, görmüyordum. Kısa süre sonra, belki de bir yıl içinde (önemli olan olgunlaşmak) daha arka koltuğa oturur oturmaz, onların sevgili ve kızın da hamile olduğunu anlayabilirdim. (Bu ne cüret! Nasıl bu kadar duyarsız olabiliyorsun! Sen bir canavarsın!) Ancak o zaman, onunla ilişkiye girmezdim.</p>

      <p class="paragraf-4">Stüdyoda teorik olarak yaşanmaması gerekiyordu, ya da belki de bu, bir kızı daha saklamak için kullandığı bahaneydi, bilmiyorum. Kim bilir kiminle gittiği yolculuktan döndüğünde, bir arkadaşının ödünç verdiği, bahçesinde ağaçlar olan küçük beyaz bir evdeydik. Birkaç günlüğüne, uzun süre değil. (Bunu söylüyorum çünkü şimdi bu evde bir yıl yaşadığımı söylüyorlar.) Sevişmelerimiz güçlü, sık ve uzundu. Sürekli gülüyorduk. Yemek konusundaki fikirlerime şaşıyordu ve bana, sevişmesi kadar candan bir şekilde bir sürü yemek öğretti, büyük bir bölümünü Malezya’ya borçlu olan Afrika mutfağından domuz ve kuzu yahnileri, baharatlı kıymalar ve etli turtalar. Kilo alıyordum. René buna bayılıyordu. Hamile olmama bayılıyordu. Kocaman elini büyüyen karnıma koyarak oturur, adeta bebeği dinlerdi. Sonra telaşla şövaleye koşup resim yapıyordu. Kendini Renoir’la özdeşleştiriyordu. Muhtemelen Renoir’da böyleydi, doğanın cömertliği karşısında kendinden geçiyordu. Hayatının bu döneminden düzinelerle hamile kadın resmi çıkmış olmalı, karısının, benim resimlerimiz... O zamanlar Renoir tablolarındaki gibi olan vücudumun duvarın birinde asılı olduğunu düşünmek hoşuma gidiyor. Yüzüm değil. René’nin resimlerinde yüzler yalnızca belli belirsiz bir yanak olurdu veya düşen saçların arkasında kalırdı. O çalışırken onun aldığı zevkten zevk alarak kesinlikle gülümsüyordum: Bu gülümsemede onun hoşlanmayacağı unsurlar yer alıyordu. Bir kadının da bağımsız bir gözlemci olabileceği düşüncesinden nefret ediyordu. Yemek yemediği ve sevişmediği zamanlarda, yanına beni de alarak arabayla, “devrimci görevim” dediği işe gidiyordu. Renkli toplumun yaşadığı büyük blok apartmanlar onun özel sorumluluğu altındaydı çünkü onlar gibi René de Afrikaanca biliyordu ve onu seviyorlardı. Bir sandık koyar –bunu kasıtlı bir parodi şeklinde yapardı– sandığın üstüne çıkar, elinde bir hoparlör tutarak başlardı. O zamanlarda dikkati çekmekten hoşlanan biriydi. Uzun boylu, zayıftı, uzun sarı saç lüleleri ve bol, renkli giysileri vardı. Bu giysilere bayılıyordum - o dönemde böyle şeyleri Güney Rodezya’da giymek mümkün değildi. Veya aslına bakarsanız, Güney Afrika’da da çoğu insan bunları giymezdi. Renkli insanların yaşadığı dairelerin pencereleri ve balkonları bir anda gülen ve bağıran insanlarla dolardı. Tek kelime Afrikaanca anlamasam da, ben de gülmek zorundaydım. Till Eulenspiegel’e veya Baro Münchhausen’e benziyordu, gülmenin, hükümete ve otoriteye hakaret etmenin doğal olduğu, yoksulluğun yalnızca büyük bir şaka olduğu bir dünyadan gelen sihirbaz gibiydi. Komünist Parti ve yoldaşlar oy getirmesi için ona güveniyordu.</p>

      <p class="paragraf-4">Sonra beni arkadaş ziyaretine, örneğin yazar Jack Cope ve karısı Lesley’in evine götürürdü. Jack uzun boylu, esmer ve yakışıklı bir adamdı. Lesley zayıf, sarışın ve çok güzel bir kadındı. İkisi de o zaman parti üyesiydi. Pazar meydanına sandıklar götürür ve devrimci konuşmalar yaparlardı. Bu güzel çift müthiş başarılıydı, özellikle de prenses gibi olan Lesley. Yoldaşlar sabun kutularının üstündeki bu orta sınıf İngiliz çiftinden alaycı bir keyif alıyorlardı. Polisler de. Herkes.</p>

      <p class="paragraf-4">Seapoint’te küçük bir apartman dairesinde yaşıyorlardı. Pencerelerinden –altı yıl önce John’la birlikte kaldığım o eski püskü, dizi halindeki renkli ışıklı otelden çok uzak olmayan bir yerden– denizin dalgalarını ve çekilişini izliyorlardı. Elimde olmadan yoğun, marazi ve zevkli bir melankoliye daldım. Bunun, moralimin bozuk olduğu anlamına geldiğini biliyordum.</p>

      <p class="paragraf-4">Rene arabayla uzaklaşırken, “Hey, sana ne oldu? Kız arkadaşımın suratının asılmasını görmek hiç hoşuma gitmiyor. Neden canın sıkıldı? Ayrılmamız gerektiğini mi düşünüyorsun? Bekle, eve gidelim, yatağa girelim ve seni yeniden mutlu edeyim,” diyebilirdi.</p>

      <p class="paragraf-4">Rene kadınları sevebilirdi ama en ufak bir akıllılık belirtisinde huzursuz oluyordu. Ama Tigger’ın espri yapmasını seviyordu. Kadınların aptal olmasının daha iyi olacağı düşüncesi aklına bile gelmeyen Gottfried’den, “Aman dostum, Tanrı neden kızlara beyin verdi? Sana söylüyorum, her şeyi bozuyor,” diyen René’ye geçiş en azından ilginçti diyebilirim.</p>

      <p class="paragraf-4">René’nin sorun yaşadığı tek akıllı kadın ben değildim. Ya bir süre önce, ya da halen Gottfried’in ikinci karısı olacak olan kadınla bir ilişkisi vardı. Ilse Alman göçmeniydi, komünistti ancak solcu toplumda enerji dolu, akıllı ve çok cesur bir kadın olarak tanınıyordu. Güney Afrika’da bir Hintliyle evlenebilmesi için gerçekten de çok cesur olması gerekiyordu. Bürokrasiye ve zencilerin beyazlarla aynı etkinliklere katılmasını engelleyen dar görüşlü zulümlere, insanları kendisine hayran bırakan bir beceriyle ve kendilerine tahsis edilen yere sığamayan insanlara özgü o özel tarzla karşı çıkıyordu.</p>

      <p class="paragraf-4"><span>René, balığa çıkma zamanı geldi dedi. Nişanlı olmasına rağmen bir ilişkisi olduğu için herkesin eleştirdiği Cape Town’dan kaçmak istediğini ancak sonradan fark edebildim. O günlerde çoğunlukla ıssız olan ve insanların bulunmadığı, suyun kayalarda patlayarak köpükler oluşturduğu, boş beyaz kumsallara yayıldığı dünyanın en güzel sahilinde arabayla ilerledik. Sonra biraz içeri saptık, tarlaların arasından, bağların içinden geçtik ve renkli insanların işlettiği bir taşra bakkalına geldik. İşletenler gülerek bana baktı. “Bu yeni kız nasıl biri?” diye düşünüyorlardı. René, kıyıdan 100 metre kadar uzakta olan tek odalı minik bir ev veya baraka kiraladı. İçinde, çok geniş bir eski moda yatak, gaz lambaları, bir masa ve iki sandalye vardı. Dışarıda bir ağacın altında, tuğladan yapılmış bir şömine bulunuyordu. Deniz gürlüyor, patlıyor, homurdanıyor, bütün o sahili hırpalıyordu ve adeta ayaklarımızın altındaki toprak sallanıyordu. Akşam yemeğimizi temin etmek için, hemen tuz kokan alçak çalıların arasından sahile indik. René olta takımını alıp sivri kayalıkların arasında bulunan ve suyun köpürerek sıçradığı bir birikintiye gitti. Tam ortadaki kayaya doğru bata çıka yürüyüp zıplarken dizlerine kadar suların içinde kaldı. Oltasını tekrar tekrar fırlatırken coşkuyla bağırıyor, gülüyor, gürlüyordu. Sonunda kaygan, debelenen bir balık fırladı ve René balığı kayadan sahile savurdu. Sonra sırılsıklam bir halde, deniz kokarak, aynı coşkuyla bana sarıldı ve tuzlu çalıların arasından geçip küçük kulübeye doğru koştuk. Burada ölen balığı temizledi ve denizden çıktıktan bir dakika sonra ızgaranın tellerinin üstüne yerleştirdi. Şarap. Tadı tuzlu olan ekmek. Hanepoort üzümleri. Üstleri şeker kaplı kurutulmuş meyve. Gaz lambasının alevini kısarak yatağa girdik. Odayı gölgeler ve denizin sesi kapladı. Seviştik ve denizi dinledik, seviştik ve dinledik, bedenlerimiz balıklarınki kadar kaygandı, sonra René uyudu, ben uyumadan, yattığım yerden denizi dinledim. Dalgalar patlıyor, gürlüyordu, her biri adeta karaya saldırıyor ve geri çekilirken onu da sürüklüyordu, bütün gece, bütün gece... Sanki küçük ev suyun altında kalmıştı.</span></p>

      <p class="paragraf-4">Birçok kez bu fiziksel zevk cennetini yazmaya, gerçeği açıklamaya, yani bunalımlı olduğunu anlatmaya niyetlendim. “Gerçek” bunalım veya “ne kadar üzgün olduğumu görüyorsunuz” tarzı hoş melankoliler değil. Sevgililerin benliklerinin, denizin sesinin içinde eridiği, rüzgârın çalılıkların arasından ilerlediği, lamba direğinin zayıf bir çocuğun kemikli sırtına benzediği, parıldayan beyaz derinin üstündeki minik altın çillerin doğrudan kalbe hitap ettiği bir hikâye hayal ettim, tahrip olmuş bir yüz tarafından anlatılandan daha doğru bir hikâye... Bir kadının esmer, ipeksi dizi, genç eli şöminenin ateşinden gelen duman kokusu sinmiş çarşafın üstünde öylece duruyor. Kendimi bir zevk hazinesiymişim gibi muamele görmeye bırakabiliyordum ve bunda mutlaka narsisizmin de payı vardı, yaşlanınca ne çok şey öğreniyor insan. Bu elmada kurt olması gerekiyor muydu? Üstelik de René’nin bana hükmetmesine aldırmıyordum çünkü yakında gidecektim ve geri dönmek zorunda olduğum için mutsuzdum. Eğer her şey farklı olsaydı, burada Cape Town’da kalabilirdim ve muhtemelen birkaç ay içinde, savaş sonrası karmaşası olsun olmasın, kendi başıma bir gemiye binebilir ve Londra’ya veya Paris’e gidebilirdim. Kesinlikle bu adamla kalma arzusunda değildim - ki o zaman daha evlenmek üzere olduğunu bilmiyordum. <span class="char-style-override-14">Guardian</span> gazetesinin abonelerini uyaran mektuplar yazmanın da benim kaderim olduğunu düşünmüyordum.</p>

      <p class="paragraf-4">Beş günlük tren yolculuğu. Sahile, denize, özgürlüğe, sevgiye değil, yine geriye, gerçek geleceğim olduğundan emin olduğum şeyden uzaklaşıp, dağların arasından, platoların içinden, yavaş yavaş, her küçük yan hatta durarak, çiftliklerin ekip başlarının kulübelerinin yanından geçerken inleyerek, kadınlarla çocuklara el sallayarak, tekerlekleri uğuldayarak geri dönüyorum. Bu arada tren tozla kaplanmıştı ve ben, hayatımda hiç olmadığı kadar mutsuz bir şekilde ranzaya uzanmıştım. Yapımın kökeninde yatan ve ters yönlerde dönen duygusal veya psikolojik helezonla yüzleşiyordum. Mesele “hamile kalmak zorunda değilken, yine hamile olmak aptallığı” değildi. Sorun, hamile olmak zorunda olmamdı. Çocukluğum böyle buyurmuştu çünkü. “Şimdi aptallık olduğunu düşündüğüm bir devrimci romantizmi ve kayıtsızlığıyla Gottfried Lessing’le evlenmemiş olsaydım, şimdi gitmek istediğim her şeyden uzağa, geriye gidiyor olmazdım.” “Şöyle yapmalıydım, böyle yapmalıydım,” demenin ne yararı vardı? Önemli olan şuydu, doğam ve koşullar dikkate alındığında başka bir şey olması mümkün değildi. Ayrıca, bilgelik ifadeleriyle donatılmış Kurt ve diğerleri sayesinde, kendime uygun etiketler, hatta lakaplar verebilecek durumdaydım. Öte yandan, bu trende yanlış yöne gitmemi kaçınılmaz kılan bir şey daha vardı: Babamın hastalığı, uzun süredir, yavaş yavaş ölüyor olması.</p>

      <p class="paragraf-4">Bedenen sağlıklı olup da içinden mutsuz olmak çok gariptir. Eve döndüğümde beş aylık hamileydim, güneşten yanmıştım ve sağlıkla capcanlıydım. Gottfried iyi vakit geçirdiğime memnun olmuştu, ama canı sıkılmıştı çünkü onu her zamanki şeklimle bırakmıştım, oysa şimdi... Gottfried hamileliğim konusunda daha anlayışlı davranamazdı, ancak sürecin tadını çıkaracak bir adam değildi. Evlilik çağındaki kızlardan biriyle ilişkiye girmişti. Bu kız şimdi toplumun önemli üyelerinden biri olduğundan, başka bir şey söylemememde yarar var.</p>

      <p class="paragraf-4">Gottfried’le ben mutsuz ama iyi niyetli evliliğimizi sürdürdük.</p>

      <p class="paragraf-4">Bu geçmişte gurur duyduğum pek bir şey yok ancak Gottfried ve ben, gün içinde birbirimizi defalarca hayal kırıklığına uğratmak ve altüst etmek üzere doğmuş olmamıza rağmen bu süreçte gerçekten terbiyeliydik.</p>

      <p class="paragraf-4">Bir sahne: İçinde yaşadığımız sayısız yatak odalarından birinde bulunan bir şifoniyerde, mükemmel bir şekilde katlanmış, renklerine göre sıralanmış on çift çorap duruyor. Yandaki çekmecede kesin olarak düzenlenmiş çamaşırlar ve fanilalar bulunuyor. Uzun çekmecede bir santim bile kaymamış üç tane yıkanmış gömlek yığını var, düz renk, renkli, çizgili. Gardıropta beyaz, krem ve kahverengi keten ve pamuk takım elbiseler asılı, ne bir toz zerresi ne de yersiz bir kırışıklık.</p>

      <p class="paragraf-4">Bu mükemmelliğe kuşkuyla ve umutsuzlukla bakıyorum. Gottfried açılmış çekmecelere, dışarı taşan çoraplara, sutyenlere, külotlara, kazaklara, renk salatasına bakıyor. Onun yüzünü görünce içimi bir pişmanlık ve vicdan azabı sarıyor. “Ah, Gottfried,” diye haykırıyorum, “Çok özür dilerim, gerçekten deneyeceğim.” Ve içgüdüsel olarak ona sarılıyorum. Kollarımın arasında kıpırdamadan duruyor. “Bunu duyduğuma sevindim,” diyor soğuk bir şekilde. “Ancak cüret edip, kuşkulu olduğumu belirteceğim.” Gottfried kızgın. Daha da kötüsü, perişan, bezgin. “Tanrı aşkına Gottfried, bunlar yalnızca giysi.” “Ben öyle düşünmüyorum,” diyerek arkasını dönüp gidiyor.</p>

      <p class="paragraf-4">Sonra o kendi yatağına yatıyor, ben kendi yatağıma. İkimiz de karanlığa bakıyoruz. Bir şey söylemek üzere ve ben kendimi hazırlıyorum. Ama sonra yavaşça, mantıklı ve esprili bir şekilde, “Bu tür uyumsuzluk suçtan çok talihsizlik,” diyor.</p>

      <p class="paragraf-4">Rahatlayarak hemen gülüyorum. O da, ben güldüğüm için gülüyor.</p>

      <p class="paragraf-4">Sigara içiyoruz. Odada dolanan duman karşımızdaki apartmanın üst katından yansıyan ışıkta görünür oluyor. Ve müzik; avlunun karşısındaki daireden dans müziği geliyor; dans müziği ve sigara dumanı; biri olmadan diğeri asla olmaz. Avlunun karşısındaki daireden sürekli olarak, gece gündüz, hatta sabahın üçünde dördünde bile müzik sesi geliyor. Güzel zamanlar...</p>

      <p class="paragraf-4"><span class="char-style-override-14">Bir gün çıkıp gelecek</span></p>

      <p class="paragraf-4"><span class="char-style-override-14">Sevdiğim adam</span></p>

      <p class="paragraf-4"><span class="char-style-override-14">Ve benim yanıma gelince</span></p>

      <p class="paragraf-4"><span class="char-style-override-14">Kalması için elimden geleni yapacağım...</span></p>

      <p class="paragraf-4">Savaş boyunca parti veren ve Hava Kuvvetleri yansımalarını odada tasnif eden anne kızın sesi.</p>

      <p class="paragraf-4"><span class="char-style-override-14">Beni birisi seviyor, acaba kim—</span></p>

      <p class="paragraf-4"><span class="char-style-override-14">Merak ediyorum, kim olabilir</span></p>

      <p class="paragraf-4"><span class="char-style-override-14">Beni birisi seviyor, keşke bilseydim</span></p>

      <p class="paragraf-4">“Şey,” diyor Gottfried, “Dünyanın sevince güzel olduğunu söylüyorlar.”</p>

      <p class="paragraf-4">“Kanıtlara bakınca öyle görünmüyor,” diyorum.</p>

      <p class="paragraf-4">Gottfried, espri yapmayı düşündüğünü belirten bir şekilde boğazını temizliyor. “Bu olumsuz bir görüş, yoldaş.”</p>

      <p class="paragraf-4">“Ah, çok özür dilerim.”</p>

      <p class="paragraf-4">Gottfried bir sigara daha yakıyor. Ben de.</p>

      <p class="paragraf-4">Avlunun karşı tarafında şarkı söylüyorlar.</p>

      <p class="paragraf-4"><span class="char-style-override-14">Nereden bildiğimi soruyorlar</span></p>

      <p class="paragraf-4"><span class="char-style-override-14">Gerçek aşkımın gerçek olduğunu...</span></p>

      <p class="paragraf-4">Karşıdaki kalabalıkla birlikte mırıldanıyoruz, vekâleten güzel zamanlar.</p>

      <p class="paragraf-4"><span class="char-style-override-14">Tabii cevap verdim</span></p>

      <p class="paragraf-4"><span class="char-style-override-14">Şuramda, içimde bir şey</span></p>

      <p class="paragraf-4"><span class="char-style-override-14">İnkâr edilemez.</span></p>

      <p class="paragraf-4"><span class="char-style-override-14">Şimdi gülen arkadaşlar alay ediyorlar</span></p>

      <p class="paragraf-4"><span class="char-style-override-14">Gözyaşlarımı gizleyemiyorum</span></p>

      <p class="paragraf-4"><span class="char-style-override-14">Yalnızca gülümseyip, diyorum ki</span></p>

      <p class="paragraf-4"><span class="char-style-override-14">Güzel bir ateş sönünce</span></p>

      <p class="paragraf-4"><span class="char-style-override-14">Gözlerime duman kaçıyor.</span></p>

      <p class="paragraf-4">“En azından son dizesinin doğru olduğu inkâr edilemez,” diyor Gottfried yavaşça.</p>

      <p class="arabaslik-sol para-style-override-17"><span>18</span></p>

      <p class="paragraf-4"><span>Cape Town’dan döndüğüm zaman, fazla sürmeyecek, sonra gideceğim, diye düşünüyordum... Buna rağmen hiçbir şeyin çabucak olmayacağını biliyorduk. Aslında, hayatın, o hiçbir şeyin hareket edemediği o dönemlerinden birinin içindeydim. Oturup beklemekten başka yapacak hiçbir şey yoktu. Savaş sırasında, “Bir keresinde yüzyıl savaşları olmuş...” diye espriler yapardık. Savaştan sonraki dönemde espri de yapılmıyordu. Savaş kendi içinden genel bir coşku havası yaratırken, savaş sonrasında tamamen sıkıntı ve moral bozukluğu kaynağıydı. İnsanlar gizlice, bu kadar korkunç şeyler nasıl olabildi, diye düşünüyordu ve insan kötü bir deneyim yaşadığı zaman nasıl yalnızca gidip uyumak istiyorsa, o şekilde düşünüyordu. “Yalnızca üç buçuk sene sürdü, bu nedir ki?” desem aldatıcı olurdu. Pasaportlarla, vizelerle, vatandaşlıkla, ülkeye geri dönmeyle ilgilenen ofislerin yerden tavanlara kadar itirazlarla ve başvurularla dolu olduğunu biliyorduk. Bir avukat olarak Gottfried, ilgili bölümlerde işlerin nasıl ilerlediğini –yavaş ilerlediğini– anlatan insanlar tanıyordu. Ayrıca, Howe-Ely’nin ofisi, diğer bütün bürolar gibi, İngiliz olmak isteyen veya ailelerine ne olduğunu öğrenmek isteyen eski sığınmacılarla doluydu. Almanya’daki toplama kamplarında olanlara ilişkin haberlerin gerçek olduğu o zaman anlaşıldı. İlk başta özümsemek, “sindirmek” çok zor geldi. Şimdi bir başka diktatörün binlerce, yüz binlerce, milyonlarca insanı öldürdüğünü duyduğumuz zaman, “Bunu daha önce duymuştuk,” diyoruz. Hitler, Stalin, Mao, Pol Pot, Humeyni, Saddam Hüseyin, böyle insanların sonu gelmiyor. Osip Mandelstam hepimizin adına söylüyor.</span></p>

      <p class="paragraf-4"><span class="char-style-override-14">Ruhum, yaşım,</span></p>

      <p class="paragraf-4"><span class="char-style-override-14">Kim senin gözlerine bakabilecek?</span></p>

      <p class="paragraf-4"><span class="char-style-override-14">Acımasız ve kötü, geri dönüp bakacaksın</span></p>

      <p class="paragraf-4"><span class="char-style-override-14">Yarım akıllı birinin gülüşüyle</span></p>

      <p class="paragraf-4"><span class="char-style-override-14">Bir zamanlar koşabilen bir hayvan</span></p>

      <p class="paragraf-4"><span class="char-style-override-14">Kendi izlerine bakacak.</span></p>

      <p class="paragraf-4">O yıllarda Bay Lamb’in yanında çalışıyor ve güzel para kazanıyordum. Gizli kapaklı politikayla uğraşmak hoşuma gidiyordu. Benim gibi yetişen hiç kimse, BBC haberleri günün en önemli olayıyken ve verandalarda sürekli olarak hükümetlerden bahsedilirken kendini politikadan tamamen soyutlayamaz. Şimdi kendi kendime şunu sorabiliyorum, hayatında hiç gazete okumasaydın veya haberleri dinlemeseydin, politikayla hiçbir şekilde ilgilenmeseydin, senin için veya dünya için ne fark ederdi? İşe yaramıyor, politika beni her zaman büyülemişti. Ayrıca, Bay Lamb yaşlı bir adamdı ve Güney Afrika’nın hırslı gençlerinden biri olarak, geçmişinden tekrar tekrar hikâyeler anlatmaya bayılıyordu. Kişilikler... Çatışma ve renk... Entrikalar, sermaye ile işgücü arasındaki savaşlar - bu hikâyeyi Jack Allen ve Bayan Maasdorp’tan duymuştum ama başka bir politik perspektiften. Daktilo yazdığım öğleden sonraları duyduklarımı aktardığımda, “Ne gerici bir ihtiyar,” diyorlardı Bay Lamb için. “Ne kapitalist yalanlar ama!” Ve Bay Lamb diyordu ki, “Şekerim, unutmamak gerek, Terence’ın dediği gibi, ‘Ne kadar adam, o kadar fikir...’ Şimdi makineyi tek aralığa ayarlayabilir misin? Bu seferki, Max Danziger ve memleketi batırmak için planladığı yeni bütçe. Güney Afrika’daki en kendini beğenmiş adam herhalde odur. Konuştuğu zaman hep, ‘Ey mutlu Roma, ben konsül olunca doğan!’ dediğini duyuyorum. Eminim Çiçero’yu biliyorsunuzdur? Başlayalım mı? Bütçemi, Francis Bacon’dan bir alıntıyla açıyorum: ‘Yeni çareler bulmayanlar yeni kötülükler beklesinler, çünkü zaman en büyük yenilikçidir.’” Eğer illa ki Francis Bacon’dan alıntı yapacaksa (hayır hayır, bunları yazma şekerim) o zaman Danziger’in hatırlaması gereken bir şey var: Bacon, ilaç hastalıktan daha kötü olabilir... de demiştir. Yeniden başlayalım mı? “Bütçemi açıklıyorum...”</p>

      <p class="paragraf-4">“Latince alıntılar yapmaya başladıkları zaman,” diyor Jack Allen, “Bir şeyler gizlemeye çalışıyorlar demektir.”</p>

      <p class="paragraf-4">Sabahları, yazmayı öğrenmeye çalışıyordum. <span class="char-style-override-14">Türkü Söylüyor Otlar</span>’ı, kısa hikâyeleri ve tabii ki şiirleri bu dönemde yazdım, tekrar yazdım. Şimdi dize yazmamın, karda ilerleyen kızağın arka tarafından melankolik kurtlara susturucu atmaya eşdeğer olduğunu görüyorum.</p>

      <p class="paragraf-4">Bazı kısa hikâyeler, Johannesburg’da <span class="char-style-override-14">The Democrat</span> adlı bir dergide, bazıları da <span class="char-style-override-14">Trek</span> dergisinde yayımlandı. Çoğu zaman yazıyordum ve yırtıyordum, yazıyordum ve yırtıyordum.</p>

      <p class="paragraf-4">Ekim 1946’da, diğer iki bebekte de olduğu gibi, tam gününde, Lady Chancellor Hastanesi’ne gittim. Hiçbir beklentim yoktu, çünkü daha önce de iki kere yanılmıştım, ama her zamanki gibi keyifli bir heyecan içindeydim, ya bütün daireyi boyayacak veya 36 kilometre yürüyecek kadar canlıydım. Bu kez bu kadar enerjinin, doğumun yakında olacağını gösterdiğini biliyordum.</p>

      <p class="paragraf-4">Lady Chancellor, her zamanki gibi, fiilen doğumhanede olmayan kadınlara zaman ayıramayacak kadar yoğundu. Buna memnundum. John’la kaldığım odadaydım. Tek başıma. Sabahtı ve aç bebeklerin çığlıkları belkemiğime baskı yapıyordu. Eğer onların bulunduğu oda boyunca uzanan alandaysanız bebek ağlamalarının titreşimlerini sırtınızda hissedersiniz. Yine belkemiğinizde hissettiğiniz ve asıl doğumun başladığı anlamına gelen o ilk sancıyı bekliyordum. Sancılarım hafifti. Odada dolanıyordum, sonunda hemşirelerden biri kapıdan başını sokup, banyo yapmak isteyip istemediğimi sordu ve istiyorsam, yapmamı söyledi. Buna memnun olmuştum, “Evet,” dedim ve bir saatten fazla sıcak banyoda kaldım. Hiç sancım yoktu. Odaya dönünce bir koltuğa oturdum, hatta biraz uyudum. Uyandım ve böyle devam edemeyeceğim konusunda kendimi uyardım. O anda yararlı bir sancı geldi. Bir dakika, diye düşündüm, durun, bu ne? Kısacası, sancıları kontrol ettiğimi fark ettim. Yorulduğum zaman gevşek kaslarla koltuğa yığılıyordum. Sonra dinlenince, ayağa kalkıp, odada dolaşıyor ve “Şimdi sancım olacak,” diyordum... Oluyordu. Bunu hiçbir kitapta okumadım ve eğer odada dikkatimi dağıtan bir hemşire olsaydı bunu fark edemezdim. Siyah hemşirenin üçüncü çocuğunu doğuran o şişman, gevşek, yoksul kadın için söylediği, (ben de şimdi ona benzemiştim şimdi ve artık aldırmıyordum) “Sen artık gerçek bir kadınsın,” bu mu demekti? Şu andaki halimle, kendine güvenen ve duruma hâkim kadınla, ilk doğumumdaki gergin, sancıyla kıvranan kız arasında hiçbir benzerlik yoktu. Bütün bu süre içinde gerçek sancılar ne zaman başlayacak, diye merak ediyordum. İkinci çocukta “gerçek” sancıları beklemiştim, ancak son aşamaya kadar başlamamıştı. Bütün bunlar bir süre, bütün sabah devam etti. Arada sırada bir hemşire telaşla içeri gelip, “Bir bardak çay ister misin?” veya “Noel telaşı,” ya da “Biraz daha dayan, yakında bir yatağımız boşalacak,” diyordu. Öğleden sonra ikiye kadar hemen hemen hiç ciddi sancım olmadı, ama o anda belkemiğimi soğuk bir sancının doğradığını hissettim ve zile bastım. Bu kez almayacağımı söylememe rağmen çoktan bağırarak kloroform istemeye başlamıştım. Başhemşire geldi ve bir süre sonra Dr. Rosen... Ne olduğunu anlamadan tekrar uyandım ve başhemşire sağlıklı bir oğlan doğurduğumu söyledi. Her zamanki gibi, kız da olsa oğlan da olsa çocuğun sağlıklı, güçlü ve normal olacağından emindim. Başhemşirenin beni bu kadar açıkça kınaması, çıkar çıkmaz plasentayı görmek istediğimi söylememi kolaylaştırdı. Başhemşire çok şaşırdı. Dr. Rosen’a rica ettim. Ne de olsa benim yaptığımı söyleyerek espri yaptı. Başhemşire plasentayı bir kaba koyup, yaklaşık beş saniye kadar yüzümden bir metre uzakta tutarak, kendi yüzünde suçlama ve tiksinti ifadesiyle bana gösterdi. Çiğ karaciğere benzediğini görebilecek kadar. Sonra bebeği tutmak istedim. Yatağıma geçip temizlendikten sonra yeterince zamanım olacağını söyleyeceğini biliyordum. Fakat bu kez öfke ve çaresizlikten ağlamadım, çünkü bir müttefikim vardı: İngiltere’den gelmiş, Truby King ekolünden olmayan genç bir hemşire. Bebeği bana verdi ve başhemşire gelince beni korumak ve bebeği hemen alabilmek için başucumda beklemeye başladı.</p>

      <p class="paragraf-4">Birden fazla çocuk doğuran hiçbir kadın, karakterin doğuştan gelmediği, yapıldığı doktrinini kabul etmez. Bir bebeği ilk kez kollarınıza aldığınız zaman, o insanı, gerçek doğasını tutarsınız. Sonradan ne yaparsanız yapın, kökeni, temeli, esası odur. Bu bebek cesur ve savaşçı John’dan, tatlı ve herkese güvenen Jean’den farklıydı. Uykucu ama sıcakkanlı ve ilgili bir bebekti. Onu diğer ikisinden çok gördüm. O da babasını daha çok gördü. Gottfried kolonideki erkeklerle sarhoş olma geleneğinin barbarlık olduğunu düşünüyordu, bu nedenle sık sık geliyor, arkadaşlarımızdan kimi bulursa yanında getiriyordu. Diğer ikisinde Frank’in arkadaşlarını ağırladığımı düşünürken, şimdi bu gelenler benim de arkadaşlarımdı ve her ziyaret saati partiye dönüşüyordu. Gottfried kesin bir ifadeyle başhemşireye, hemşirenin bebeği getirmesine izin vermesini emretti. Başhemşire kendisine söyleneni yaptı. Gottfried kabadayılık yapan bir kadınla nasıl başa çıkılacağını biliyordu. Böylece Peter başından itibaren günün büyük bir bölümünü çeşitli insanlar tarafından hoplatılarak geçirdi. Peter grubun ilk bebeği olmakla kalmıyor, savaştan bu kadar kısa bir süre sonra doğduğu için umut ve yeniden diriliş duygusu yaratıyordu. O hastaneden, diğer ikisinde kaldığım süreden altı gün önce çıktım. Gottfried Dr. Rosen’a açıkça eve gideceğimi bildirdi. Başhemşire tatlı, gülümseyen, buruk bir ifadeyle benim, daha doğrusu Gottfried’in arabaya gidişini seyretti.</p>

      <p class="paragraf-4">Bir sürü konuk ağırlamaya alışkın olan o büyük oda, koridor bölümünde bir beşiği olan bebeğe kolaylıkla uyum sağladı. Aslında zamanını bizimle geçiriyordu. Üçüncü çocuk olduğu için bakımı minimal ve mantıklıydı. Sıcak havalarda bir iki düzine bebek bezi –dairelerin dışındaki iplerde birkaç saatte kuruyorlardı– fanila ve hırkadan başka bir şey gerekmiyordu. Annem bunun cimrilik ve bebeğe karşı kötü duyguların kanıtı olduğuna inandığı için kaygılıydı. Peter doğmadan uzun zaman önce, oyuncak ayısı beşiğinde onu bekliyordu. Peki, bu oyuncak ayı kimin için alınmıştı? “Ama ne anlamı var?” diye haykırdı annem. “Daha birkaç yıl bununla oynamayı istemeyecek.”</p>

      <p class="paragraf-4">Bu kez yeni bir bebek sahibi olmak kolay ve eğlenceliydi, çünkü elimde, bütün kadınların, ziyaretçi hemşirelere karşı kalkan olarak, kurtarıcı olarak gördüğü Dr. Spock vardı. Ben onu ne kadar onaylamıyorsam, o da beni o kadar onaylamıyordu, ama bu ideolojikti. Oldukça iyi bir İskoçyalı kadındı. Bebeğin geliştiğini inkâr edemiyordu, onlar olmadan bir metre bile gitmediği tartılar benden yanaydı, ondan yana değil. Bebeği, saate bağlı olarak değil, istediği zaman beslediğimi söylediğimde, “Ama onu mahvedeceksin!” diye haykırıyordu. “Ya karakteri? Onu hiç düşündün mü?” diye sorduğu zaman buna cevaben, benim karakterimin, katı kuralları olan Dr. Trudy King tarafından oluşturulduğunu ve bu karakteri pek de takdir ettiğini zannetmediğimi söylüyordum. Bir süre sonra gelmemeye başladı. Bebeğin keyfini sadece ben ve Gottfried çıkarmıyorduk, tanıdığım herkes sanki onu banyo yaparken izlemek veya onunla oynamak için bahaneler yaratıyordu. Üslerden, Hava Kuvvetleri’ndeki arkadaşlarımız geliyordu. Üç dört yıldır normal aile hayatından yoksun kalan ve kalabalık gemilerde yer bekleyen, eve dönmeleri aylar, belki yıllar sürecek olan bu çok genç insanların normalde bir bebeğe ayıracak zamanları olmazdı. Ama şimdi onu kucaklarına almak, banyosunu yarıya kadar suyla doldurmak ve bebek tekmeleyip, çığlık atarken, başının altına ellerini sağlam bir şekilde koyarak bebeği içine sokup yüzdürmek için birbirleriyle yarışıyorlardı.</p>

      <p class="paragraf-4">Bu bebeğe âşıktım. Bir arkadaşıma fotoğrafını gönderip, “Gördüğün en güzel bebek değil mi?” diye sorarken gözlerim parlıyordu. Arkadaşım resmi geri gönderip, iyice bakmamı isteyerek, “Tıpkı diğer bebekler gibi. Sen tamamen aklını mı kaçırdın?” dedi. Şey, evet, ama kadınlar bazen çıldırıyor ve benimki yalnızca birkaç ay sürdü.</p>

      <p class="paragraf-4">Hemen hemen her gün öğleden sonraları, bebekle birlikte babama gidiyordum. Babam zorlukla dirseğinin üstünde doğrulur, bebeğin elini tutar ve ölümle, yeni ve parlak bir teni karşılaştıran insanlar gibi incelerdi. “Bu benim elim,” diye açıklarken küçük parmaklar kemikli parmağını sıkıca tutardı. “Benim elim. Değil mi?” diye sorardı, beyaz kaşlarının altından bana bakarak zira artık emin olamıyordu. Onun ne demek istediğini biliyordum, çünkü sorusu ölümlülük-süreklilik-miras-ölüm üzerine değil, ölümcüllük, çarkların gizlice öğütüşü üzerineydi. Bu hasta, yaşlı adama, “Bu konuda yapılabilecek hiçbir şey yok. Görmüyor musun?” diyebilirdim. Fakat uzun zaman önce, hatta belki de doğmadan önce, bana görmeyi öğreten kimdi? Sık sık, Cape Town’dan Salisbury’ye, tozlu dar kompartımanın içinde, tren tekerlekleri, “İşte hayat bu, işte hayat bu, işte hayat bu...” diye dönerken yaptığım o uzun, upuzun, beş günlük tren yolculuğunu hatırlıyordum.</p>

      <p class="paragraf-4">Veya yüzüme bakmak için öne doğru eğilip, “Bunu neden doğurdun?” diye sorabilirdi. Gerçekten de daha önce beni hiç görmemiş gibiydi. Ölmek üzere olan insanlar sık sık daha önce hiç görmedikleri şeyleri görürler. Ölüm döşeğindeki bir adamın veya kadının yoğun, yakın, zeki bakışları soru sorarcasına yüzünüze odaklanır, ama soru ne? Belki, “Neden hayatım boyunca senin yüzünü daha önce hiç görmedim? Neden kendime gerçekten bakmak, <span class="char-style-override-14">görmek</span> için yeterince zaman vermedim?” Sonra içini çekerek geri devrildi ve başı yana kayarak, yanında tekmeler atan hareketli küçük yaratığa baktı. Daha önce hiç bebek görmemiş gibi. Bazen tam olarak uyanamayacak kadar uyuşturulmuş oluyordu veya uyanıyor ama hemen yeniden uykuya dalıyordu. Ama galiba orada olduğumu biliyordu çünkü bebeği ve kendimi toparlayıp sessizce gitmeye kalkıştığım zaman, kara gözlerinin beyaz kaşlarının altından alev alev yanarak baktığını ve “kal” diye işaret ettiğini görüyordum. Bir saat, iki saat, bazen üç saat, bebeği yatırma zamanı gelinceye kadar oturuyordum. Apartman dairesine döndüğümde beni, bebeği bekleyen yarım düzine insan olabilirdi.</p>

      <p class="paragraf-4">Hemen hemen o dönemde Soğuk Savaş başladı. Aniden. Bir haftadan diğerine, istenmeyen insanlar haline geldik. Kesinlikle bir aydan diğerine. Benzersiz bir deneyimdi. Yıllarca komünisttik, zenci-severdik, vs. Ama Joe Amca yüzünden, görkemli müttefikimiz sayesinde oldukça popülerdik. Bir hafta, sokakta yürürken, sohbet etmek isteyen, ama çoğu zaman bir görevliye telefon etmemi, görüşme ayarlamamı, makale yazmamı, bir yanlışı düzeltmemi - kısacası, sosyal hizmet yapmamı isteyen birkaç kişi tarafından durdurulabilirdim, “Hey, bir dakika, acelen ne?” Küçük bir kasabada insanlar istedikleri kadar devrimci olabilirler ancak bir şekilde, sürekli olarak hükümet veya yönetim süreçlerine müdahil olmaları, nominal olarak düşman olan insanlarla dostlukları hatta etkileri olabileceği anlamına gelmektedir. “O kadın gerçek bir sağcı ama iyi niyetli. Ondan şunu isteyebiliriz...” “O adam faşist ancak ilke meselesi olduğunda ona her zaman danışabilirsin.” Şimdi birdenbire eski arkadaşlar ve tanıdıklar bizim geldiğimizi görünce yolun karşı tarafına geçiyordu. Soğuk Savaş’ın ne demek olduğunu en başında, kökeninde veya kaldırım seviyesinde o zaman öğrendim. Sonradan, McCarthy döneminde sıkıntı yaşayan Amerikalılarla tanıştım, aynı hikâye yaşanmıştı. Bu sadece politik açıdan önem taşımıyordu. Zaman zaman İngiltere’de bir skandal yaşanır ve suçlu veya kurban gazetelere, “Yüzlerce arkadaşım vardı, şampanyamı içmekte, partilerime gelmekte hiçbir sakınca görmüyorlardı ama bu olay oldu ve sadece iki gerçek arkadaşım olduğunu gördüm,” der. Hayır, bu konuyu bu kadar ileri götürmek istemiyorum çünkü biz bir grup olduğumuz için birey olarak izole edilemezdik. Fakat grup olarak gittikçe izole edildik. Bu deneyimin kendine göre yararları yok değildi. Her beş veya altı kişiden birinin muhbir veya casus olduğu komünist ülkelerde yaşayan insanlar, demokrasilerde yaşayanların tanımadığı türde insanları yargılama yöntemleri geliştirdiler. Ciddi bir sorun olduğu zaman kimin yanınızda olacağını öğreniyorsunuz. Bu başında buyruk bir bilgi olsa da, aslında öyle değildir. On yıllar boyunca Güney Rodezya’da yasaklı göçmen olduğum dönemde, hiçbir beyaz benim hakkımda tek bir iyi söz söyleyemedi. Adım çamura bulanmıştı. Zaman geçiyor ve bütün o sözleri söyleyen insanlar şimdi bana mektuplar yazıyor, beni gülümseyerek karşılıyor, konferans vermeye davet ediyor ve ebedi arkadaşlık sunuyor. Dünya böyle. Ve hepimiz benzer şeyler yapıyoruz.</p>

      <p class="paragraf-4">Şimdi biraz spekülasyon yapalım... Soğuk Savaş olmasaydı ne olurdu? Bence şu olurdu. Soğuk Savaş başladıktan sonra birkaç hafta içinde, bütün “ilerici” kuruluşlar çöktü, tabii öncelikle Rusya için Tıbbi Yardım ve Sovyetler Birliği’nin Dostları. Bunların ikisi de kayıp sayılmazlardı. Ancak insanlara başka kaynaklardan bulamadıkları bilgiler –kesin veriler, fikirler– veren Irk İlişkileri de gitti. Bütün örgütlerimiz arasında en çok saldırılan, tehdit edilen, gazetelerde sürekli olarak tehlikeli olduğu belirtilen dernek buydu. Güney Rodezya’nın iyi vatandaşları, <span class="char-style-override-14">munt</span> toplumunu geliştirme konusundaki bütün fikirlerin komünist görüşü olduğunu biliyordu. Artık komünizm, daha doğrusu Sovyetler Birliği uygun bir şekilde düşman haline geldiğinden, doğabilecek her türlü ilerleme kavramına kapıyı kapatmak kolaydı. Şimdi, yüzyılın bu son on yılında, ortalama beyaz insanın siyahlar hakkında düşündüklerinin aptallığını, ahmaklığını ikna edici bir biçimde aktarmak mümkün değil. Söyleyeceğim her şey abartılı gelebilir. Halka yaptığı her konuşmayı, “Onlar yalnızca küçük beyinli şebekler, değersiz bir ırk, ağaçlardan yeni indiler,” gibi yorumlarla süsleyen Bay Charles Olley’in Salisbury Belediye Başkanı olduğunu söylemem yeterli olacaktır. 1970’ler kadar yakın zamanlarda bile ırk sorunu hakkında liberal görüşleriyle tanınan bir adamın, sabah erken saatte, altıda içtiği çayı yapması için hizmetçisini her sabah bisikletle yedi mil getirttiğini ve bu tür şeylerin normal görüldüğünü söylesem? Mesele, şimdi siyah veya beyaz, herkesi etkileyebilecek Irk İlişkileri toplantılarının, konferanslarının, broşürlerinin o zaman kışkırtıcı bulunmasıydı.</p>

      <p class="paragraf-4">Sol Kulübü, adına rağmen, her konuda konferanslar düzenliyordu ve bu konuların bazılarının “Sol”la hiç ilgisi yoktu, zira her hafta konferans düzenlemeye yetecek sayıda sol görüşlü insan yoktu. Bu konferanslara 100, 200 yüz kişi geliyordu. Düzenli olarak katılan bu insanların üzerinde yeterince etki kurularak fikirlerini değiştirmeleri sağlanabilirdi, ancak bu insanlar fikirlere duydukları ilgiyi kaybettiler, sağcı oldular ya da burukluk ve hayal kırıklığı yaşadılar. Yakında üniversite kurulacaktı. Orası her zaman dargörüşlü bir taşra kasabası olmuştur, az sayıda gerçek liberal insanın her türlü hizipçi politikayla savaşması gerekmiştir (bunların yazıldığı sırada da Politik Doğruculuk söylemiyle). Eğer... Ancak “eğerler” olaylarla kanıtlanmadığı sürece hiçbir değer taşımamaktadır. Ama bilgili ve açık-fikirli insanlardan oluşan tabaka belki de o savaşı, on yıl süren o aptal, gereksiz, buruk ve son derece büyük hasarlar yaratan ve siyah halkın doğal yapısı ve tarzına göre fazla aşırı olan komünist bir hükümetin kurulmasıyla sonuçlanan savaşı engelleyebilirdi. Nasıl 1942’de ortaya çıkan “komünist” (gerçekten tırnak içine alınması gerekiyor) grup çeşitli yararlı mayaların tomurcuklanmasını sağladıysa, Soğuk Savaş da komünizme ve Sovyetler Birliği’ne karşı takınılan tavırlardan çok daha fazlasını dondurdu.</p>

      <p class="paragraf-4">Soğuk Savaş’ın giderek artan derecede zehirli atmosferi yüzünden bizim eve daha da çok insan sığınmaya başladı. Hepsi kendine komünist demiyordu, aksine; bunlar “ilerici” fikirlere sahip insanlardı. O tırnak işaretlerini koymamın nedeni, o dönemde ilerici denilen birçok fikrin, belirsiz sonuçlarının olduğunun anlaşılmasıydı. Gottfried bu andan, 1949 yılında koloniden ayrılıncaya kadarki sürede, demokratik bir ülkede işletme danışmanı olsaydı arkadaşlık edeceği insanlarla –birlikte çalıştığı ve Howe-Ely için yaptıklarını takdir eden avukatlar ve devlet memurlarıyla– daha da çok vakit geçirirdi. En yakın arkadaşı hâlâ, bazen akşamları gelip bohem etkinliklerimize katılan Katolik Hans Sen’di. Hans çirkin bir adamdı ve kadınlardan nefret ediyordu - ya da öyle diyordu. Bütün kadınlar ona şefkatle, sevecenlikle, neden öfke krizi geçirdiğini bilmeyen bir çocukmuş gibi davranıyorduk. Bizimle birlikte Macheke’ye yolculuk yaptığı zamanlarda, vadinin ortasında boş bir yerde durup orada girişi olmayan bir kule inşa edeceğini ilan ediyordu; aşağıya sepet sallandıracaktı ve biz de ona kitaplar, şarap ve yiyecek gönderecektik. “Yalnızlık duymayacak mısın?” diye takılıyorduk ve o da birimizi (kadınlardan birini) temizlik için yukarı almayı kabul ediyordu, beni ya da Gottfried’in evlenme çağına gelmiş kız arkadaşını veya orada bulunan herhangi birimizi. Kızıl Haç’ın temsilcisi olmasının ve her yerde neler döndüğünü bilmesinin insanlıktan nefret etmesi için yeterli olduğunu ve biz, insan ırkının yaşamayı hak etmediğini söylüyordu. Dikkatlerin odak noktası olan küçük bebeğe bakar, kaşlarını çatar ve bu dünyanın nasıl bir yer olduğunu bilseydi, doğmayı kabul etmeyeceğini söylerdi. Bir zamanlar Atina sokaklarında yoksul bir çocuk olan ve bir sürü kız ve erkek kardeşi olan Athen Gouliamis, yanına oturup nazikçe bebeğin enerji dolu kollarını ve bacaklarını okşuyordu. Alev alev yanan sert bakışlı gözleriyle o ufak tefek esmer adam, bebekle oynarken kahkaha atmaktan ve gülmekten kendini alıkoyamıyordu. Komünist Yunanlılar grubu, özellikle onunla bir iki saat vakit geçirmek için kente uğrardı. “Aklımızı kaçırmamamızı sağlıyor, anlıyor musunuz?” diyordu Athen. Çünkü hepsi kesinlikle bir iki yıl içinde ölmüş olacaklarına inanıyorlardı. Avrupa’da ve Doğu’da savaş bitmiş olabilirdi ama hepsi, kendi ifadeleriyle faşist köpeklere karşı kendi savaşlarına başlamayı bekliyorlardı.</p>

      <p class="paragraf-4"><span>Simon Pines’ın bebekle ilişkisi uyarı ve talimat niteliğindeydi. Bebeğin yattığı beşiğin, bebek arabasının veya yatağın yanında durup –Athen gibi– çocukların hayatta kalabilmek için birbirleriyle rekabet ettiği bir yerde büyümüş bir adamın bakışıyla bebeği inceler ve sonra bana veya Gottfried’e, onu dünyadaki savaş için nasıl donatacağımız konusunda nutuk atardı. Simon, İsrail’in kuruluşuna yardımcı olmak amacıyla Filistin’e gidemedi. Hayatında hiç hasta olmadığıyla övünen bu iriyarı, kuvvetli, sağlam adam sıtmaya yakalandı. O kadar şaşırdı ve korktu ki, şaman tarafından lanetlenmiş bir zenci gibi, yüzünü duvara döndü ve öldü. İnanamadık. Bazen hâlâ inanamıyorum.</span></p>

      <p class="paragraf-4">Yazmaya zaman ayırabilmek için çok mücadele ediyordum. Cana yakın ve kolay olan bebekle değil, bebek sevenlerle, Kurt’la ve dikkatli bir dinleyiciye ihtiyaç duyan herkesle. Mutsuzluk deneyimi olan insanların, kendilerine benzeyen insanları çektiği aklıma bile gelmemişti. Yıllar sonra, John Osborne’un <span class="char-style-override-14">Epitaph for George Dillon</span> oyunundaki bir dize beni aydınlattı: “O kadın duygusal bir aşevi.” O zamandan beri, dinleme konusunda payıma düşenden fazlasını yaptım, ama kendimi kandıramazdım: Dileğini anlamanız için anlaşılan size güvenen bu kurbanın –bunu esirgerseniz– gidip başkasını bulacağını biliyorum.</p>

      <p class="paragraf-4">Çok az kişi –belki 50 kişiden biri?– kadınların özel hayatına saygı gösteriyor. “Sabahlarımı yazı yazarak geçiriyorum,” demeniz kapıya sinsi sinsi vurulmasını engellemez ve ardından, suçlu, utangaç, gülümseyen bir yüz belirir kapının kenarında. “Sadece <span class="char-style-override-14">bir saniye</span> için uğradım.” Sorun şu ki, işi bölünen kişi büyük ölçüde işi bölenle işbirliği yapmaktadır... Özellikle roman yazıyorsanız. En sık gelen genç kadın takıntılı derecede çok konuşuyordu. Marie bir kez konuşmaya başladı mı, hiç durmadan konuşurdu. Benimle değil, benim görmediğim, belki kendinin de görmediği bir dinleyiciyle, gözlerini boşluğa dikerek konuşurdu. İnce beyaz çilli kolları ve bacakları olan ufak tefek bir kadındı veya kızdı. Saçları ıslak, ince ve koyu renkti. Gözleri küçük, soluk, hafif çilli yüzünde bir çift kuru eriğe benziyordu. Savaşla birlikte kurulan fabrikalardan birinde çalışıyordu; yan sanayiler, savaş zamanı kısıtlamalarından yararlanmışlardı, tıpkı daha sonra Smith’in ilan ettiği Tek Taraflı Bağımsızlık Bildirgesi sırasında yapılan yaptırımlar gibi. Kötü ücretlerle uzun saatler çalışmıştı. Babasının –ağabeyleri gibi, çocukluğundan beri– kendisiyle cinsel ilişkiye girdiği evinden ya atılmıştı ya da kaçmıştı. Böyle bir insanla daha önce hiç tanışmamıştım, oysa Güney Afrika’nın kırsal kesimlerindeki yoksul Afrikalı ailelerde ensestin devam ettiği genelde biliniyordu. Onu, olasılıkdışılığın, farklı malzemelerin çarpıcı zıtlığının verdiği heyecanla dinliyordum: Çoğu kişinin dehşet verici bulacağı deneyimleri sanki babası bir tokat atmış, abileri kurdelelerini aşırmış gibi anlatıyordu. Annesinin onu savunmadığını, kocasıyla oğullarını desteklediğini söylerken, annesinin kötü bir ev kadını olduğunu belirtiyor olabilirdi. Şimdi kendi bebeği ve onu döven bir erkeği vardı, ancak onunla evlenmeyecekti, çünkü bu kadar sıkıntı çektikten sonra, ona iyi davranacak bir erkek istiyordu. Gözlerini boşluğa dikerek bir saat, iki saat, üç saat konuşurdu. Sonra aniden kalkar, Boer büyükannesi tarafından giyilebilecek basit, demode çiçekli elbisesini düzeltir, “Çok teşekkürler, Bayan Lessing, çay için de teşekkürler,” deyip, salınarak çıkar giderdi. O günlerde <span class="char-style-override-14">True Love Stories</span> diye bir periyodik dergi çıkardı. Aşktan çok kasvetli melodram içeren, pornografinin eşiğinde olan bu dergilerde aşk kazansa bile, bu ancak bir cinayet, tecavüz, hapis, hırsızlık ve şantaj sonrasında oluyordu. Şöyle bir kadın hikâyesi yazıp gönderdiğimi hayal ettim: “Sevgili Bayan Lessing, ilginç katkınız için teşekkür ederim ama okuyucularımızın mümkün olarak kabul edebileceği şeyin sınırını aştığınızı düşünüyoruz.”</p>

      <p class="paragraf-4">Bazen Kurt ve Marie’yi baş başa bırakıyor ve bebeği beslediğim, ya da <span class="char-style-override-14">Türkü Söylüyor Otlar</span>’ı yeniden yazmakta olduğum koridordan ikisinin de aynı anda konuştuklarını duyuyordum. Biri Viyana’daki komünündeki entelektüel ve duygusal ikilemleri, diğeri de Orange Free State’te ensesti anlatırdı. İkisi de diğerinin anlattıklarının bir kelimesini bile dinlemiyordu ve bu böyle devam edemezdi çünkü ikisinin de dinleyiciye ihtiyacı vardı.</p>

      <p class="paragraf-4">Kardeşim kendi savaşından eve geri döndü. Dünyaca ünlü bir uzman tarafından ameliyat edilmesine rağmen artık daha da sağırdı. Annem de sağırdı. Babam da sağırdı. Ev, annemin sağır olmayan konuklarının arasında, ailenin birbirine bağırdığı bir yer haline gelmişti. Harry ağırkanlıydı, gülümsüyordu ve camdan bir duvarın arkasındaymış gibi duruyordu. Savaş şoku içindeydi ama bunu bilmiyordu veya en azından, aradan yıllar geçinceye kadar bu konuda konuşmadı. Görkemli donanma subayı üniformasını çıkardığı zaman yakışıklı, kibar ve saygılı bir erkekti. Annemin şimdi kibarlık zırhına bürünmüş, ölüm döşeğindeki kocasının bakımında ona yardım eden, babalarıyla oturan, gece nöbetlerini paylaşan ama onun ihtiyacı olan şeyi hiçbir zaman vermeyen iki yetişkin çocuğu vardı. Harry’yle ben hemen hemen hiç konuşmuyorduk. Hayatımızın başka hiçbir döneminde şu andaki kadar az ortak yanımız olmamıştı. Harry Gottfried’i sevmiyordu. Arabayla çiftlikten çıkıp, dönüşte evin burguyla delinmiş kalaslar ve linolyum parçaları arasında çürüyen çimen yığını olduğunu bildirirdi. Bu durum onun canını sıkmıyordu. Kısa bir süre sonra çalılıklarda çıkan bir yangın dağdan yayıldı ve evden geriye hiçbir şey kalmadı.</p>

      <p class="paragraf-4">Harry’yle ben çoğu öğleden sonraları babamın hasta yatağının iki yanında buluşuyorduk. Annemi zorla arabayla dolaşmaya, ziyarete, bu ağır işten uzaklaşıp dinlenebileceği herhangi bir yere gönderiyorduk. Veya Harry annemi arabayla parka götürüyordu, ben de babamın yanında kalıyordum.</p>

      <p class="paragraf-4">Babam sürekli olarak, “Neden benim bu perişanlığıma son vermiyorlar?” diyor, öfkeyle söyleniyor, elimi tutuyor veya sert ve buruk bir şekilde bebeği okşuyordu. Bunları Harry oradayken de söylüyordu. Şimdi belirtildiği gibi, Harry duygularıyla temas halinde olan biri değildi - en azından o zaman değildi. Ancak sonradan, ikimiz de yaşlandığında, birbirimizi daha yakından tanıdığımız zaman, Harry çok farklı biriydi. Babam ölümcül dozda bir şey vermemizi istediğinde Harry kibarca bana ve anneme, “Ne düşünüyorsunuz? İstediği bu mu?” diye sorardı. Bu ifade, “adam veya kadın ne isterdi, ne istedi, ne istiyordu, ne isteyebilirdi,” ölüm sürecinde bir noktada karşınıza çıkar ve ikiyüzlülükte son nokta ya da belki kasıtlı banallık kullanımıyla acının takdir edilecek şekilde uyuşturulması olarak görülebilir. Annem yıpranmış ve de kızgındı. Bunu düşünmek zorundaydı, babamın taleplerini, “Köpek için yaparsın,” sözlerini karşılamakta zorlanıyordu. Ancak göründüğünden çok daha karmaşık olduğunu çok iyi biliyordu. Bazen, ölmekte olan biri, “Artık dayanamıyorum, bana öldürücü bir doz verin!” dediğinde, tam da söylediği şeyi kasteder, bazen de yatağının etrafındaki sapasağlam ve kanlı canlı kişilerin, gerçekten ne çektiğini anlamalarını istemekte, aslında, “Buna dayanmak mümkün değil ve siz de benim ne çektiğimi gerçekten anlamıyorsunuz!” demektedir. Babamı, hatırladığımız zinde hali yerine, gerçek halinin taklidi veya karikatürü olarak, hasta ve kavgacı bir yaşlı adam olarak görebiliriz. Oysa bütün bu zaman boyunca orada içinde, değişmemiş bir haldeydi ve çürüyen bedeniyle özdeşleşmemişti. “Neden bu perişanlığıma son vermiyorsunuz?” dediği zaman aslında, “Neden bu bedene bağlandım kaldım - bu hiç bana benzemiyor,” demek istiyordu. En azından ben öyle düşünüyorum. Ayrıca, annemle arasında geçen hüzünlü konuşmaları duyardık. Annemin öteki dünya hakkında basit ve de pratik bir görüşü vardı. “Görmüyor musun? Orada buluşacağız, çok güzel olacak ve burada kaldığımız yerden devam edeceğiz.” “Burada kaldığımız yerden devam etmek istemiyorum,” diyebilirdi babam. “Burada kaldığım yerden devam etmeyi neden isteyeyim? <span class="char-style-override-14">Bu bedenle</span> mi devam edeceğim?” Hastalığını veya hastalıklarını, dehşet içinde baktığı şişmiş, yumuşak beyaz bacaklarını, şişkin beyaz karnını kastediyordu. “Hayır, hayır, Michael, görmüyor musun? Yeni bedenlerimiz olacak, İncil’de öyle yazıyor.”</p>

      <p class="paragraf-4">“Bu bana epey komik geliyor.”</p>

      <p class="paragraf-4">Yarattığı gerginlik yüzünden ve bu durumda olmasının muhtemelen onun için korkunç bir şey olduğunu düşündüğümüzden ölmesini istiyorduk. Oysa aslında, onun bu durumda olduğunu bildiğini düşünmemiz çok daha korkunçtu.</p>

      <p class="paragraf-4">Bir sabah, kendi dairemizde bebeği yıkarken kapıya bir adam geldi ve babamın hastanede ölmek üzere olduğunu ve onu görmek istiyorsam hemen gitmem gerektiğini söyledi. Gitmedim. Bir kere, kısmen buna inanmadım çünkü yıllardır annem tarafından kesin ifadelerle veya dram duygusuyla babamın ölüm döşeğinde olduğu söylenerek hastaneye çağırılmıştım. Aslında ölürken orada olmak istemiyordum. İçimde haykırma veya ağlama duygusuyla dolu bir halde, bebeği yıkamaya devam ettim. Birisini veya bir şeyi öldürmek istiyordum, ama kimi? İki yumruğumla saçlarımı yolabilirdim veya tırnaklarımla yanaklarımı tırmalayabilirdim. Salisbury Hastanesi’nin genel koğuşu böyle bir manzaraya muhtemelen pek katlanamazdı. Bebeği yıkamaya devam ettim.</p>

      <p class="paragraf-4">Babam hayatı boyunca hep diri diri gömülmekten korkmuştu ve anneme söz verdirtmişti, toprağın derinliklerinde tekrar canlanmasın diye bilekleri kesilecekti. Gördüğümde, o ince ve kansız bileklerinde solgun iki çizgi vardı. Katiyen “uyuyormuş”, “rüyadaymış” veya insanların söylediği diğer yalanlardaki gibi görünmüyordu. Basitçe söylemek gerekirse, orada değildi. Gitmişti. Bugüne kadar epeyce ölmüş insan gördüm ve hepsi de çekip gitmişlerdi.</p>

      <p class="paragraf-4">Babamı gömdük. Mezarlığa giderken arabada annemin yanına oturdum ve sigorta ile vasiyetler hakkında konuştuk. Bütün bunların çok korkunç olduğunu düşündüm ve anneme sarılmaya çalıştım. “Zavallı anneciğim,” dedim. Silkinerek ve beni reddeden bir bakışla kollarımın arasından çıktı. Davranışım göstermelikti, sahteydi ve bu sahteliği reddediyordu. Balzac’tan veya Samuel Butler’dan bir sahneymiş gibi, sigorta poliçeleri hakkında konuşmaya devam ettik.</p>

      <p class="paragraf-4">Çok kızgındım... Tanrım, ne kadar kızgındım. Bu cenaze töreninin, babamın ölümüyle ya da babamla ne ilgisi olduğunu anlayamıyordum ve onun ne düşüneceğini biliyordum. “Ölüm Belgesi”ni görünce, “Ölüm Nedeni” hanesine yazdıkları şeyi –galiba kalp yetmezliğiydi– silip, onun yerine Birinci Dünya Savaşı yazmak istedim. Yıllar sonra kendi kendime bu tür öfkelerin toyluk olduğunu ve artık büyümem gerektiğini söylüyorum. Ancak Birinci Dünya Savaşı’ndan bir müzik, ya da bir filmdeki sahneler, ya da siperler hakkında tekrar gördüğümüz fotoğraflar veya film kareleri... O öfke ilk günkü kadar taze bir şekilde yeniden kabarıyor. Peki, bu kimin öfkesi?</p>

      <p class="paragraf-4">Annem yalnızdı. Annem yalnızdı. Sonunda çiftlikten çıkıp şehre gelince sosyetikliğe başlayacağını ve eğleneceğini sanıyordu. Son 20 yıldır çiftlikte soğuk hava deposundaydı. Kocasına baktığı için sosyal hayata pek vakit ayıramamıştı. Bizim dairenin, her gece insanlarla dolu olduğunu biliyordu. Özlem dolu bir ifadeyle, ilginç insanlar tanıdığımızı duyduğunu söyleyebilirdi. Hayali uğruna, bu insanların komünist, kaffir-seven insanlar olabileceğini unutmayı tercih etti. Annemin o insanlarla tanışacağı korkusuyla yaşıyordum. Birden fazla kez eve gelip, odada bir sürü insan görünce yüzü aydınlanmıştı. Oturup bir fincan çay içmişti ve yavaş yavaş eski cesur hayal kırıklığı bakışı geri gelmişti. Merak ederdim, kim, <span class="char-style-override-14">kim</span>? - beğenebileceği, daha doğrusu onaylayabileceği kiminle tanışabilirdi? Orta sınıftan, İngiliz Esther vardı ama Esther Kurt’la evliydi. İngiliz, orta sınıf, öğretmenler Loveridge’ler vardı. Ancak Loveridge’leri kendi başlarına davet etmek mümkün değildi; bu tür formaliteler bizim tarzımız değildi. Ayrıca, her an herkes uğrayabilirdi. Ya Charles Mzingele gelirse? Charles kesinlikle tanıdığımız en ilginç insandı.</p>

      <p class="paragraf-4">Kısa bir süre sonra annem bir sabah felaketi açıklamaya geldi. Solgundu, deli gibiydi. Kardeşim evleniyordu. “Ne oldu? Sorun ne? Bir bardak çay içer misin?”</p>

      <p class="paragraf-4">“Kız kesinlikle uygun değil. Bu bir trajedi.”</p>

      <p class="paragraf-4">“Uygun değil” ifadesi beni uyandırmalıydı ama her zamanki gibi bir yanlış anlama girdabına girdik. Kız, Monica Allan’dı ve birkaç aydır Harry’yle çıkıyordu. Çok güzeldi. İyiydi. Akıllıydı. Zengin bir babası vardı. Aynı zamanda Mashonaland’da kadınlar yüzme şampiyonuydu, bu herhalde olumlu bir puandı?</p>

      <p class="paragraf-4">Huzursuzluğumu hatırlıyordum: Gerçekten babamın uzun süre ölüm döşeğinde kalmasının, onu çıldırttığına inanıyordum. Sorun şuydu, ben yıllardır dünyanın birçok yerinden, her sınıftan ve hatta çok olmasa da, renkten insanla beraber olmuştum. Çoğumuz çok yakında sınıf, ırk önyargısı ve diğer utanç verici uygulamaların sona ereceğine inanıyorduk. Harika düşünceler içeren bir düşler diyarında kaybolmuş ve bir anlamda gerçek dünyayı unutmuştum. Monica’nın ne sakıncası olabilirdi? İngiliz orta sınıfından değildi. Babası ülkedeki en iyi çiftçilerden biriydi ve çiftliğine, Güney Afrika’nın her yerinden ziyaretçiler geliyordu - ama orta sınıftan değildi. Ve İskoçyalıydı.</p>

      <p class="paragraf-4">Annem aslında kendini kaybedip, son derece sinirli bir şekilde, ellerini iki yana açarak üstüme yürüdü. “Bir şeyler yapmak zorundasın. Bunu durdurmak zorundasın. Beni dinlemez, hiçbir zaman dinlemedi, hiç kimse dinlemiyor.”</p>

      <p class="paragraf-4">Annem şaşkındı ama ben de şaşırmıştım. Yıllardır soğukkanlı bir kibarlık dışında herhangi bir tavır göstermemiştim, ancak aniden bağırmaya başladım. “Onları rahat bırak. Müdahale etme. Her şeyi mahvetme.” Annem kekeleyerek geri çekildi. “Ama ne demek istiyorsun... Görmüyor musun?” “Onları rahat bırak,” diye emrettim, doğru şeyi yanlış şekilde yaparak. Bu sahne, anneme “karşı koymam” gerektiğini iddia eden psikoloji doktorlarının yanlış düşündüğünü kanıtlıyordu. Annem döndü, belirsiz bir şekilde, nereye gittiğini görmeden sendeleyerek dışarı çıktı. Bahçedeki ağacın altında durdu –yine taşınmıştık– bana uzun uzun, şaşkın ve kırgın bir ifadeyle - ama hepsinden önemlisi, anlamadan baktı. Sonra arabasına bindi ve uzun süre kıpırdamadan oturdu</p>

      <p class="paragraf-4">Görebildiğim zaman, algıladığım şey kabul edilebilir gibi değildi, belki de babamın o şekilde ölmesinden daha da kötüydü. Annemin hâlâ, kendini çiftlikte bulmadan, hayatı parça parça elinden alınmadan önceki haline dönmeyi hayal ettiğini düşünememiştim. Çiftliğe, annemin en iyi zamanlarının anısına “Kirmanşah” adı verilmişti. Babamın da, kendisinin de nefret ettiği, çifliğin satışından elde ettikleriyle ancak alabilmiş oldukları o çirkin küçük bungalova da “Kirmanşah” demişlerdi. Fakat bu gölge “Kirmanşah’lar” yalnızca değiştirilmiş evlerdi, geçici evlerdi ve gerçek hayat yeniden başlayacaktı. Ben, bu kadar acı veren kızı, o yaşlı soğuk Prusyalıyla evlenmiştim ama oğlu güzel bir İngiliz kızıyla evlenecekti ve sonra... Belki hastanede bir kızla tanışmıştı, tıpkı Royal Free Hastanesi’nde kendisine olduğu gibi. Sonra Emily Maude McVeagh kendini bulacaktı... (<span class="char-style-override-14">Emily</span> Maude adıyla vaftiz edilmişti, ama sonra Emily adını bırakmıştı.) Buna rağmen oğlunun bir şeyi, yalnızca bir tek şeyi, doğru ve gerçek yerine dönmeyi –çalılıklarda, bozkırda, eski haki şortuyla ve gömleğiyle dolaşmayı– hayal ettiğini biliyordu, biliyor olmalıydı. Zira oğlu da kocası gibi başarıyla ilgilenmiyordu.</p>

      <p class="paragraf-4">Bu acımasız bir sahneydi ve ben aslında, ne kadar acımasız olduğunu görmüyordum. Ve Harry’nin, herhangi bir rezalet ve azarlama yaşanmadan, Monica’yla evlenmesini sağladım. Zaten her durumda onunla evlenecekti, çünkü onun muhalefetle mücadele etme yolu hâlâ muhalefet olduğunu fark etmemekti. Düğün yapıldı ve annem dışında herkes memnun kaldı. Son derece üzgün bir sesle, gerçeği eski bir cıngıla katarak, “Oğlunuz, evleninceye kadar sizin oğlunuzdur,” dedi.</p>

      <p class="paragraf-4">“Ama,” dedim bezgin bir halde, “Ne olmasını bekliyordun?”</p>

      <p class="paragraf-4">Ve şimdi hayatımın olmayacak yakınlaşmalarına, bir de pazar öğleden sonraları bebekle birlikte Allan’lara yapılan ziyaretler eklenmişti. Bir arabayı doldurup gidebilirdik, ama örneğin Kurt’a katlanabilecek biri olmayan Mamie Allan’ı kızdırabilecek biriyle asla gidemezdiniz. Ben onunla geçinmekte zorlanıyordum. Beni onaylaması pek mümkün değildi, Gottfried’e gelince... Savaş aksi takdirde asla tanışmayacak insanları bir araya getirmişti ama herhalde Allan’ların çiftliğindeki o öğleden sonraları bir olanaksızlık örneğiydi. Geriye dönüp baktığımda her zaman kusursuz elbiseleri içinde, parlak düzgün siyah saçlı Gottfried’i, monoklu eksik yüzünü görüyorum; oturmuş kehribar bir ağızlıkla sigara içiyor, Mamie Allan’ın sorduklarına onaylamayan bir tonla cevap veriyor ve ikram ettiği fincan fincan çayları ve dantelli tabağa düzgünce yerleştirilmiş kurabiyeleri yiyip içiyor.</p>

      <p class="paragraf-4">“Almanya’da mı büyüdünüz?”</p>

      <p class="paragraf-4">“Ama Bayan Allan, görüyorsunuz, ben bir Almanım.”</p>

      <p class="paragraf-4">“O halde neden ülkeniz için savaşmadınız?”</p>

      <p class="paragraf-4">“Bir kere, Hitler’i hepimiz sevmiyorduk.”</p>

      <p class="paragraf-4">“Demek insaflı bir muhaliftiniz? Biz onları hapse atardık ve haklıydık.”</p>

      <p class="paragraf-4">“Sanırım, bu konuda farklı görüşler var.”</p>

      <p class="paragraf-4">“Hayır katılmıyorum. Doğru düşünenler için farklı görüşler olamaz.”</p>

      <p class="paragraf-4">David Allan’la ilişkim, diğer “yaşlı erkeklerle” olan ilişkilerimle aynı türdeydi. Ancak artık büyüyordum ve onlar hakkında öyle düşünmüyordum. Benimle din konusunda konuşmaktan zevk alıyordu. Hâlâ militan bir ateisttim ve oyuncak askerler gibi, şimdi anlamsız gelen bütün argümanlar beynimde sıraya dizilmişti. David Allan, Low Church<span class="dipp"><a class="footnote-link" href="#footnote-225-70" id="footnote-225-70-backlink">70</a></span> mensubuydu ve dindarlık yolundan sapmıyordu. Dikkatsiz bir siyah bakıcıyı öldürdü diye uçakla yeni getirttiği çok değerli boğasını vurdurtmuştu. Ölüm cezasını duyan insanlar arabayla gelip, hayvanın hayatının bağışlanması için yalvarmıştı: Hafta sonlarında, hayvanlar âleminde Tac Mahal’in eşdeğeri olan hayvanı görebilmek için, arabalara doluşarak geliyorlardı. Ancak işe yaramamıştı. “Yanlış yaptı, cezalandırılması gerekiyor.” “Ama yanlış yaptığını bilmiyordu,” dedi Gottfried. “Yasaya göre, cinayetten hüküm giyebilmeniz için cinayet işlediğinizi bilmeniz gerekiyor.” “Göze göz, dişe diş,” dedi David Alan.</p>

      <p class="paragraf-4">Zaman geçip gidiyordu... Hayatım bölük pörçük, paramparçaydı, tek bir düşünce dışında hiçbir tutarlılık yoktu: “Yakında (ama ne zaman?) buradan gideceğim.” Akşamları artık daha az sayıda insan uğruyordu. Yahudi arkadaşlarımız İsrail’e gitmişlerdi. Simon ölmüştü. Kraliyet Hava Kuvvetleri nihayet gitmeye başlamıştı. Şimdi daha da, çöl gibi, kenarı olmayan ve insanların üzerinde süzüldüğü ve yanımızdan geçtiği çok geniş bir sahnenin üstündeymiş gibiydik. Bazen huzursuzlukla içim içimi yiyerek, Gottfried’i Bizans tarihi okurken, Rusça çalışırken veya Hans Sen’le konuşurken bırakıp sokaklarda, caddelerde bir aşağı bir yukarı yürüyordum. Çok az sokak lambası vardı. Çok az araba vardı. Basit kasaba, yıldızların ve sürekli olarak bir yerden bir yere hızla hareket eden ayın baskısı altında toprağın altına gömülmüştü. Cakarandaların ve cedrillatoona ağaçlarının altında yürürken, dışarıya ışık, müzik ve radyo sesi yayan evlerin yanından geçtim. Bir saat, iki saat aşağı yukarı, ileri geri yürüyüp her evden aynı sesin geldiğini duyabilirdiniz.</p>

      <p class="paragraf-4"><span class="char-style-override-14">Küçük bir otel var, içinde dilek havuzu</span></p>

      <p class="paragraf-4"><span class="char-style-override-14">Keşke orada olabilseydik, birlikte...</span></p>

      <p class="paragraf-4 para-style-override-22"><span class="char-style-override-14">Aşk duraksamadan içeri girdi ve gölgeleri uzaklaştırdı</span></p>

      <p class="paragraf-4"><span class="char-style-override-14">Aşk duraksamadan içeri girdi ve en güneşli günümü yarattı</span></p>

      <p class="paragraf-4"><span class="char-style-override-14">Büyülü bir an ve —</span></p>

      <p class="paragraf-4">Her evden yayılan bu sesler, bütün o emici beyinlere ve benimkine aşk ve kaçış özlemi dolduruyordu. Sonra, saat on civarında bütün evlerde ışıklar sönüyordu, karanlık sokaklarda yürüyordum. Sadece sokak lambaları ışık yayıyordu, karanlıktan karanlığa adım atıyordum. Sessizlik. Sessiz bir kent. Büyük ağaçların altında durup, ay ışığının yaprakların arasında süzülüşünü izledim. Köpekler havlıyordu. Yakında, yakında, buradan gidecektim... <span class="char-style-override-14">Gece gündüz seni düşünüyorum</span>... Zorlukları hiç düşünmüyordum. Kendimi uzaya, Londra’ya fırlatacaktım, ama kendi kanatlarımın üstünde. Hiç param olmayacaktı. Sahi mi, daha ne kadar basitleşebilirsin? Basit burjuva demiyorum. Küçük bir çocukla, parasız bir halde Londra’ya mı gideceksin? Her şey yoluna girer. Yoluna girdi, ama şimdi düşününce yoluna gireceğinden bu kadar emin olmam bana inanılmaz geliyor. Çok zor olacak - birisi kesinlikle böyle demiş olmalı, ama söylediyse de dinlemedim. Hava Kuvvetleri’nden iki kişiye –şimdi İngiltere’deler– sevgi ve arkadaşlık mektupları yazıyordum ve bana yazdıkları mektuplarda savaş-sonrası İngiltere’yi anlatıyorlardı fakat bunlar beni yıldırmadı çünkü her türlü zorluk ifadesi güvenimi coşturuyordu. Hemen arkadaş edinecektim, sevgili bulacaktım, ayrıca Gottfried de Londra’da olacaktı. Birlikte yaşamadığımız zaman gayet iyi anlaşacağımızı umuyordum.</p>

      <p class="paragraf-4">Eve döndüğüm zaman, Gottfried hâlâ kitap okuyor olabilirdi. Gözlüğünün üstünden, insanları çok ürküten bakışıyla baktı ve ağır ağır sordu, “Neredeydin?” “Yürüyüşe çıkmıştım, o kadar.”</p>

      <p class="paragraf-4">Veya yatmış olabilirdi ve yattığı yerden benim soyunmamı, eşyalarımı fırlatmamı izlerdi. Onun yüzündeki ifadeyi görünce, aceleyle eşyalarımı toplar, gözden uzak bir yere koyardım.</p>

      <p class="paragraf-4">Bir keresinde, Gottfried akşam yemeğine çıkmışken, hareket etme ihtiyacı duydum. Bu nedenle bebeği arabasına koydum ve karanlık sokaklarda yürüyüşe çıktım. Geri döndüğümde, Gottfried bembeyaz bir yüzle oturduğu yatağın kenarından kalktı. “Neredeydin?” “Yürüyordum, o kadar.” “Ama bebeği gecenin bu saatinde dışarı çıkaramazsın.” “Neden, hava çok sıcak ve uyuyor.” “Böyle şeyler yapamazsın,” dedi Gottfried. Annemin, “Kesinlikle <span class="char-style-override-14">yapılamaz</span>,” sözünün yansımasıydı bu.</p>

      <p class="paragraf-4">“Böyle yapamazsın!” ile “Nedenmiş o?” cümleleri kavgalarımızı noktalıyordu ve birbirimize bakıp kalıyorduk, çözümsüzdük, en derinde, benliğimizde tıkanıp kalmıştık. Dik başlı ve düşüncesizce davranan annesi, fikir hoşuna giderse kesinlikle bir bebeği yemekli bir partiye götürebilecekken –tabii dadı izin verirse– ben neden onu bu kadar incitiyordum, merak ediyordum.</p>

      <p class="paragraf-4">Aslında doğduğumuzda sahip olduğumuz özelliklerimize yapabileceğimiz pek bir şey yok.</p>

      <p class="paragraf-4">“Neden olmasın?” diye bağırırdım. Sonra Gottfried, “Neden olmayacağını göremiyorsan, korkarım ben sana yardımcı olamayacağım,” derdi. Ve soğuk, öfkeli bir halde arkasını dönerdi. “O halde konuşalım. Bunda bir mantık bulmaya çalışalım. Tanrı aşkına, Gottfried, yıllarca birlikte yaşamak zorunda kalabiliriz. Yüzlerce yıl...” “Hayır, o kadar uzun süreceğini sanmıyorum.” “Pekâlâ, –birbirimize yalnızca öfkeyle bakmamızın ne yararı var, altı ay sürse bile.” “Öfkeyle baktığımızın farkında değildim.”</p>

      <p class="paragraf-4"><span>Aramızın en kötü olduğu zamanlarda, aramızdaki farklılığın en kötü olduğu alanda köprü kurarak düzeltmeye çalışırdık, yani edebiyatı, onun duyduğu nefreti, benim sevgimi kullanırdık. İkimizin de kabul edebileceği bir kitap seçerdik.</span> <span class="char-style-override-14">Kutsal Kâsenin Hikâyesi</span><span>. Biraz o okurdu. Biraz ben. Havasız odamızda otururduk ve birbirimize kitap okurduk. Bebek muhtemelen uyanık ama yerde kendini eğlendiriyor olurdu. İnsanlar uğradıkları zaman, olmayacak bir şey olduğu için, Gottfried’in Alman aksanı ve benim çok romantik yerlerde gezinen Rodezya aksanım yüzünden, bize gülerlerdi. Pazar günleri Salisbury yakınındaki vadiye piknik yapmaya giderdik. Şimdi her tarafına bina yapılmış olan bu alan o zaman nehrin üzerine sarkan ağaçlarla kaplıydı, guguk kuşları yuvalarının etrafında salınırlar ve dalaşırlardı. Biz birbirimize ve etrafta bulunan herkese, Hans Sen’e, Hava Kuvvetleri elemanlarına, Güney Afrika’dan gelen ziyaretçilere kitap okurduk. Aslında oldukça eğlenceliydi, diye düşünüyordu herkes, ama biz akıl sağlığımızı korumaya çalışıyorduk.</span></p>

      <p class="paragraf-4">Haftalarca, aylarca her gece, hiçbir tehlikeyi aklıma getirmeden yürüdüğüm sokaklarda şimdi genç bir kadının –siyah veya beyaz– bu kadar rahat bir şekilde dolanması mümkün değil. Bugünlerde bunlar geceleri tehlikeli sokaklar. Şimdi her ev kilitli, hatta çifte kilitli ve köpeklerle korunuyor, bütün pencereleri demirli, verandalar kafes gibi. Bu küçük kalelerin içinde siyah ve beyaz aileler televizyon seyrediyor, her evde aynı program. Sokakların kenarlarına park edilen arabalar da kilitli ve zincirli. Eski günlerde hiçbir şey, evler, arabalar kilitlenmiyordu. Genç bir beyaz kadın gece yarısından sonra bile dolaşmaya çıkabilirdi. Londra’da, sonunda oraya ulaştığımda, geceleri tek başıma kilometrelerce yol yürürdüm ve korkmak aklıma bile gelmiyordu. Şehirlerimizde –ve taşrada– olanların, hükümetlerin politik veya ırkçı karakterlerinden kaynaklandığına inanmıyorum. Başka bir şeyler oluyor.</p>

      <p class="paragraf-4">Ne?</p>

      <p class="paragraf-4">Nedir o?</p>

      <p class="paragraf-4">Kendimizi müzikle zehirliyor olabilir miyiz? Biliyorum, bu çılgın hipotez, alay edilmeyi hak ediyor. Bizim dönemdekiler, benim yaşıtlarım, gençliğimizden itibaren, gece gündüz dans müziği dinledik ve hepsi romantik veya duygusaldı. Arzuluyordu, istiyordu, özlüyordu, ihtiyacı vardı - ve bekliyordu çünkü bir yerlerde, bir vakit, bir söz verilmişti. <span class="char-style-override-14">Bir gün seni bulacağım</span>... Hayallere dalmıştık. Ancak o günden beri müzik değişti. Ritmi artık, kendinden geçirmiyor, salındırmıyor veya dalgalandırmıyor. Vuruyor, dövüyor, dürtüyor ve sesi o kadar yüksek ki sinirlerinizle duyuyorsunuz. Bir keresinde New York’ta bir partiden ayrıldım çünkü müziğin sesi o kadar yüksekti ki resmen midem bulanmıştı. O sırada içeri giren siyah bir kadın, “Neyin var, tatlım?” diye sordu, ben de söyledim. “Ama bu tür müziği kulaklarınla dinlemezsin, bütün vücudunla duyarsın, sinirlerinle dinlersin,” dedi. Hangi sinirler? Sonuç olarak sorum şu, bir insan çıkıp cinayet işlerse, birine işkence ederse veya sakatlarsa, bunun bir nedeni, onları çıldırtan müzik yüzünden suça teşvik edilmeleri olabilir mi?</p>

      <p class="paragraf-4">Şamanlar binlerce yıldır müziği özel ruh halleri yaratmak amacıyla kullanmışlardır, gençler coşkulu marşlarla öldürmeye hazırlanırlar, kiliseler cemaatlerini bir arada tutmak için ilham verici müzikler kullanırlar ve gerçek ruhani eğitmenlerin müzik kullandığı bilinmektedir, ancak bu o kadar hassas bir şeydir ki, dikkatle, uzmanlar tarafından, özel koşullarda kullanılır. Fakat biz kendimizi müziğin seline kaptırıyoruz, her türlü müziğin sıklıkla bu amaçla üretilmiş aletlerle doğrudan beynimize işlemesine izin veriyoruz ve asla ne gibi bir etkisi olacak diye sormuyoruz. Benim gibi düşünen başkaları da var biliyorum ve artık bunu sorgulamamızın zamanı geldi diyorum.</p>

      <p class="arabaslik-sol para-style-override-17"><span>19</span></p>

      <p class="paragraf-4">Tekrar taşınmamızın nedeni sanırım bu sefer bütün bir ev bulmuş olmamızdı. Küçük bir evdi, her zamanki iki odalı modelden, önde ve arkada verandaları, ama bir de bebek için, ortasında büyük bir cakaranda ağacı olan bir bahçe vardı. Evin arka tarafında, oğlanların bölümünde Book yaşıyordu, zira yine bir hizmetçimiz vardı. Olmaması, değmeyecek kadar büyük sorun yaratıyordu. “Onların hizmetçisi yok”, bilgisi etrafa yayılıyordu ve gelip yalvarıyorlar, rica ediyorlardı: “Lütfen Baas, lütfen bayan...”</p>

      <p class="paragraf-4">Salisbury’deki beyaz nüfus o zaman 10.000’di ve siyah nüfusun 100.000 olduğuna inanılıyordu. O 100.000’in her birinin emeli, bir beyaz evinde çalışmaktı. Bu en azından, şehirde, keyifleriyle birlikte, yasal bir konuma sahip olmak anlamına geliyordu, besleniyordunuz, yatacak yeriniz vardı, biraz paranız oluyordu. Book akıllı bir gençti, sabah dokuza kadar evi temizlemiş oluyordu. Yemek pişirmeyi hemen öğrendi. Bunun doğal zekânın boşa harcanması olduğuna karar verdik ve gece okuluna giderse, ücretini karşılayacağımızı söyledik. İki üç yıl sonra onun muhasebeci veya memur olacağını, bizim ona ödediğimizin birkaç katı para kazanacağını hayal ettik. Fakat kendini geliştirmesi için yaptığımız bütün girişimleri reddetti. 22 yaşındaydı. Bizim yanımızda bu işi bulmak onun için en büyük talihti. Gecelerini okulda geçirmesine ne gerek vardı? Eğleniyordu çünkü dans şampiyonuydu. Güzel bir kız arkadaşı vardı. Onun gözünde, misyoner fikirleri olan dürüst beyazlardık. Bütün istediği, ona daha çok para vermemizdi. Zaten ona olağan ücretin birkaç katından fazlasını ödüyorduk - diğer hizmetçilere söylememesi için yemin ettirmiştik. Tabii etmişti. Yine, bu arsız <span class="char-style-override-14">munt</span>’lara çarçur edecek paramız olsa bile, onların öyle bir paraları olmadığından yakınan öfkeli ev sahiplerinin saldırısına uğradık. Hem arkamızdan hem de yüzümüze, “Yerleşimde toplantı düzenleyenlerden başka ne beklenir ki zaten?” diyorlardı. Yerleşimdeki bu toplantının tehlikeyi, ayaklanmayı, devrimci olmayı temsil etmesine şaşıyor, üzülüyorduk. Bu ürkmüş insanlara, “Ben de toplantıdaydım ve devrim konusunda tek bir kelime bile edilmedi. Orada söylenenler sadece, eğer siyah insanlarla konuşuyor olsaydınız onlardan her gün duyabileceğiniz türden şeylerdi,” demenin bir yararı yoktu. Siyahlarla hiçbir zaman konuşmuyorlardı, yalnızca hizmetçileri olarak görüşüyorlardı.</p>

      <p class="paragraf-4"><span>Şimdi beyazların bu düzeydeki anlayışsızlıklarının, devrilmelerini kaçınılmaz hale getirdiğini söylemek çok kolay, ama o zaman, çok küçük bir azınlık olan bizlere göre “beyaz üstünlüğü” yenilemezdi. Bir zamanlar (o kadar da eskide kalmadı aslında) olasılık dışılığın beslediği o heyecan, o neşe, o canlılık bizi güldürüyordu. Örneğin,</span> <span class="char-style-override-14">Herald</span><span>’dan kestiğimiz, “Yerli midesinin Avrupa diyetine uygun olup olmadığı pek anlaşılamamıştır. Yeşil sebzeler yalnızca midelerini bozar ve...” diye başlayan, elden ele dolaştırdığımız bir kupüre ya da Charles Olly’ye gülüyorduk. İşin aslı moralimiz bozuktu. Bu aptallıktan bir kurtulabilsek, bir kurtulsak,</span> <span class="char-style-override-14">ah bir kurtulsak</span><span>...</span></p>

      <p class="paragraf-4"><span>Belki bu kadar moralsiz olduğumuz için ve bütün dünyada insanlar, bu kadar korkunç olaylardan sonra, iyi haberlere çok aç oldukları için, penisilin, yeni tıbbi buluşlar hakkındaki haberler o kadar büyük bir heyecan yarattı ki. O döneme ilişkin bütün anılarım arasında en güçlüsü buydu zira radyodaki hemen hemen her program, yakında sıtmanın, böceklerin taşıdığı hastalıkların, frenginin biteceği hakkındaydı. Zafer duygusu içindeki doktorlar tarafından, düzenlediğimiz her toplantının tamamen dolacağından emin olduğumuz günleri hatırlatan izleyicilere, halka açık bir konferans verilmesini sağladık.</span></p>

      <p class="paragraf-4">Bu yeni başlangıcı ben kişisel olarak böyle karşıladım. 1947’nin Haziran veya Temmuz ayında soğuk, kuru, tozlu bir kış-ortası günüydü. Bir sabah bebeğin yüzü ve kolları, kısa bir süre sonra da bacakları ve bütün vücudu alacalı kırmızı oldu ve hemen bir anda akıntılı yaralara dönüştü. Sekiz aylıktı. Daha önce hiç hastalanmamıştı. Asıl doktorun yerine bakan daha yeni mezun bir doktor geldi. “Şimdi bir mucizeye tanık olacağız.” Yeterince sıradan bir şişede, penisilinden yapılmış bir losyon vardı. Bunu bebeğin tüm vücuduna sürdü. “Birkaç saat sonra geri gelip bakacağım. Size söylüyorum, hayatımda böyle bir şey görmedim.” Bebek mızıldandı ve yakındı, zira yaralar herhalde ona çok acı veriyordu. Sonra.. İlaç gerçekten bir mucizeydi, çünkü yaraların akıntısı kesildi. Sonra kurudular. Doktor merdivenlerden patırtıyla çıkarak geri geldi, gözleri bebekteydi ve gördüğü şey karşısında zaferle güldü, bebeği kaptığı gibi verandanın her tarafında döndü. “Bu ne demek, biliyor musunuz? Neye tanık olduğunuzu anlıyor musunuz? Bu, hastalıkların sonu demek. Sıtma - bitti. Sarı humma... Bilharyaz... Kolera... Cinsel yolla bulaşan hastalıklar... Tüberküloz... Hepsini yendik. Buna inanabiliyor musunuz? Ben bazen inanamıyorum. Ama gerçek.” Bebeği bir kez daha losyonla sıvadı. “Bunun bir mucize olduğunu söylememiş miydim? Tekrar gelmeme katlanmak zorunda kalacaksınız.” Akşam olduğunda, hâlâ kırmızı derisinde kuru kabuklar vardı. Yine telaşla içeriye doktor girdi, heyecanına hâkim olamıyordu. “Bunu Afrikalı hastanesinde kullanacağım. Bunun sihir olduğunu söylüyorlar. Ben de öyle.” Ertesi sabah kabuklar düşmüştü ve bebeğin derisi açık pembeydi. 24 saatten az bir süre yeterli olmuştu.</p>

      <p class="paragraf-4">Hâlâ iki işte çalışan Gottfried çok yorgundu ve –daha da önemlisi– uzun bekleyiş moralini bozmuştu ve benim gibi çok uyuyordu, hep yorgundu. Arkadaşlarla birlikte Fort Victoria’ya, Zimbabve’yi - 40 yıl sonra bütün ülkeye adını verecek olan harabeyi görmeye gittik.</p>

      <p class="paragraf-4">Yıkıntılara girdiğimde bunun idealimdeki ev olduğunu anladım. Ya da o evlerden biri: Granada’daki saray da başka bir tanesiydi. Bir uçtan, diğerine. Mesele hayali saraylar olduğu zaman, kirayı veya sağduyu ve uygunluk derecesini hesaplamanız gerekmiyor. Ana oda geniş ve uzundu, salona benziyordu ve çatısı yüksek tavanlıydı. Yerler taş plakalardan yapılmıştı, büyük bir şömine vardı ve bir taraftaki pencereler tamamen açıldığında vadiler ve ormanlar görünüyordu. İçinde büyüdüğüm ev gibi, ama onun çok daha büyük ve sağlamı, beyaz karıncalara teslim olacakmış gibi görünmeyeniydi. Yatak odası bloku ayrıydı, Macheke’deki otelde olduğu gibi, odalar sırt sırta iki şerit halinde yapılmıştı ve etrafları verandalarla çevrilmişti. Buradan, Gottfried için tepeden yukarı bir atın çıkarılışını izledim, cesur bebek Peter’ın siyah bir seyis tarafından Gottfried’e uzatılışını seyrettim. Orada sırtını babasına dayadı ve eyerin ön tarafına sıkıca tutundu. Yüzü zevk ve korkuyla gerilmişti. Zevkle, panikle bağırıyordu. Sonra adam, bebek ve at, birlikte ağaçların arasına doğru yola koyuldular.</p>

      <p class="paragraf-4"><span>Çok sıcaktı. Bir öğleden sonra Gottfried ata binmeye gitti ve ben çıplak bebeği, üstünü hafif bir tülle örterek omzuma yatırdım ve onunla birlikte verandaya oturdum. Bebek uyuyordu, ben de uyukladım. Gözlerimi açtığım zaman, açık bir yatak odası kapısından içeri bakıyordum. Yatağın üstünde yarı çıplak bir genç kadın, yaklaşık dört aylık çıplak bir bebeğin üstüne eğilmişti. Kadının sarı saçları serbestçe omuzlarından sarkıyordu ve bebeği hafifçe yalarken, yeşil gözleri arada sırada benimle göz göze geliyordu. Eniğini yalayan bir kedi, yavrusuyla oynaşan bir leopar gibiydi, küçük kolları, bacakları, midesi. Sonra bebeği yüzüstü çevirdi ve sırtıyla poposunu yaladı. İşi bitince saçlarını savurdu ve beyaz dişlerini göstererek bana güldü.</span></p>

      <p class="paragraf-4">Yemek odasında kocasının karşısında oturuyordu, bebek, arabasının içinde yanındaydı. Kadının üstünde beyaz pantolon ve kareli gömlek vardı. Sarı saçlarını topuz yapmıştı. Genç ve yakışıklı kocasında resmi bir hal vardı. Belki de daha yeni terhis olmuştu. Kadın bebek arabasını iterek yemek odasından çıkarken, bana doğru hafif bir yoldaş selamı verdi.</p>

      <p class="paragraf-4">Bu olayı Gottfried’e anlatmadım. Alaycı, kızgın ve tehdit altında hissedebilirdi. Arkadaşlarımız arasında hâlâ evine dönmeyi bekleyen genç bir Hava Kuvvetleri subayı vardı. Londra’nın doğusunda yaşayan büyük bir aileden geliyordu ve işçi sınıfındandı. Bebek konusunda çok becerikli ve yardımcıydı. Ona, o genç kadının bebeğini kedi gibi baştan aşağıya yaladığını anlattım, ama o sadece, “Yıkasa daha kolay olmaz mıydı?” dedi.</p>

      <p class="paragraf-4">O günlerde, Zimbabve’yi, yani yıkıntıları kastediyorum, Arap-ların yapmış olduğu düşünülüyordu. Harabeye bakan tepeye tırmandım ve bir kayanın üstüne oturdum. Gottfried’i benden çok aşağılarda, atla uzaklaşırken gördüm. Araba birkaç ağacın gölgesinin altındaydı. Bebek arabanın içinde, sepetinde uyuyordu, Hava Kuvvetleri subayı da uyuyordu. Vadide öğleden sonranın sessizliği, güvercinlerin uğultusu, ağustosböcekleri, cırcırböcekleri. O zamandan beri aklımdan çıkmayan bir ses daha vardı. Orada, aşağılarda bir yerde, göremediğim bir kulübede ya da bir ağacın altında biri oturmuş bir davuldan iki nota çıkarıyordu, yüksek perdeden ve sonra daha alçak, sonra bir ara ve sonra gene iki nota. Bu notaları piyanoda bulamazsınız ve aralarındaki boşluk, Avrupalı kulağına aşina olmayan bir bölgede bilinmektedir. İki yağmur damlası gibi, tıp - tıp, sonra sessizlik; tıp - tıp ve sessizlik. Devam edip gidiyordu. Hiç durmadan. Bir süre sonra her şey, harabeler, manzara, kayalar, sıcak göklerin puslu düzlüklerine saçılmış bulutlar sanki bu tekrarlayıp duran iki notanın içinde erimişti ve iki saat sonra, ben tepeden aşağıya, sıcaktan kızarmış, yayılmış uyuyan genç adamın ve kenarlarından sımsıkı tutturulmuş tüle sineklerin üşüştüğü sepetinde uyuyan bebeğin olduğu yere inerken de hâlâ devam ediyordu.</p>

      <p class="paragraf-4">O iki nota... Sürekli olarak kafamda duyduğum sesin, bir şekilde müziği yazan kişi tarafından da duyulacağı ümidiyle bir oyun yazdım ve sahnelendi. Oyun sade, basit ve ajitproptu.<span class="dipp"><a class="footnote-link" href="#footnote-225-71" id="footnote-225-71-backlink">71</a></span> O dönemde birden fazla gazetede çıkan bir karikatür vardı. Karikatürde çok kötü bir ırkçı şablona oturtulmuş siyah bir adam, daha doğrusu bir rakun, zenci ya da kaffir vardı. Yıllarca her hafta gazetedeydi. Oyunum, Rand madenlerinin en derin seviyelerinde geçiyordu ve kahramanın, yani madencinin yüzünde kaffir karikatürü maskesi vardı. Benzer maskeleri olan arkadaşlarıyla birlikte grev organize ediyordu. (Rand’da grevler hep bastırılmış ve acımasızca cezalandırılmıştı.) Konu basitti. Gaddar bir ustabaşı tarafından temsil edilen maden sahiplerine başkaldırdıkları zaman maskeler gevşiyor, taviz verdikleri zaman tekrar sıkılaşıyordu. Madenciler homurdanarak onları zorla açmaya çalışıyordu. Oyunun başında, turistlere gösterilen evcilleştirilmiş ve sterilize edilmiş Zulu savaş dansını kullanmıştım ancak sonra bu dans, değiştirilmemiş haliyle, madenin derinliklerinde madencilerle askerler arasındaki çatışmadan oluşan finalin parçası oldu. Sorun, bir müzisyene ihtiyaç duymamdı. Hiç kimseyi tanımıyordum, Afrikalı müzisyenleri hiç tanımıyordum. Bu oyunun taslağını İngiltere’ye götürdüm. Fakat oyun Güney Afrika’ya göreydi, hâlâ koloni tavırlarına batmış olan Güney Rodezya için bile değildi. Bunun üzerine Brecht’e gönderdim ve oyunu beğendiğini ancak ekspresyonizm, formalizm ve benzer kusurlar yüzünden Parti tarafından eleştirildiğini, maskeli oyun yapmayı göze alamayacağını söyleyen bir mektup aldım.</p>

      <p class="paragraf-4">Oyunu Dorothy ve Nathan Zelter’a gösterdim. İdeolojik gerekçelerle yazdığım hiçbir şeyi onaylamazlardı. Hayır, 18 yaşındayken yazdığım küçük ve biraz saçma skeci beğenmişlerdi. Bir kısa hikâyeyi, “Korkarım sana, bizi hayal kırıklığına uğrattığını söylemek zorundayız,” yorumuyla bana iade ederlerdi. Bir roman taslağına özenle, “Üçüncü paragrafta Afrikalıların batıl inançlı oldukları belirtiliyor. Bu tür şeyler düşmanlarımıza koz verecektir,” yazılı bir not iliştirilirdi. Oyunum içinse: “İkimiz de maskelerin tanım olarak tepkisel olduğunu düşünüyoruz.”</p>

      <p class="paragraf-4">Nathan’la ilk tanıştığımda 19 yaşındaydım ve o da neredeyse fazlasıyla güzel bir gençti, insanlığı ve kadınları tutkulu bir şekilde seviyordu. Onu tanıdığımda çok yaşlıydı, Methuselah’a<span class="dipp"><a class="footnote-link" href="#footnote-225-72" id="footnote-225-72-backlink">72</a></span> benziyordu ve hâlâ özgür Zimbabve’de ideal toplumu yaratmayı hayal ediyordu. Öneriyi götürmeyi uygun bulduğu kimseler, ortak hiçbir yanımız kalmadığı yargısına çoktan varmışlardı. Onun hakkında yazmak zordu çünkü –şey, tek kelimeyle– mantıksızdı, ancak bu kelimeyi seçtiğim için, Nathan’la her zaman hissettiğim gibi suçluluk duyuyorum çünkü çok iyi ve cömert biriydi. “Ama lanet olsun, Gottfried,” diye mızıldanabilirdim. “Hayır, yemeğe gitmeyeceğim, çekilmez biri.” “Evet, evet,” diyordu Gottfried, “Bu doğru, ama buna rağmen, ikimiz de yemeğe gideceğiz.”</p>

      <p class="paragraf-4">Savaştan önce Romanya’dan gelmişti, sığınmacıydı ve bir akrabasının ihracat-ithalat firmasında çalışıyordu. Artık bu aşamada komünist olduğunu söylememe gerek olmadığını umuyorum. Sol Kitap Kulübü yalnızca geçici olarak manevi eviydi çünkü çok yavandı. Orada, 1930’ların Salisbury’sinde gerçek bir egzotik olan ve Yeni Kadın akımını savunan Dorothy’le tanıştı. Dorothy ince, esmer bir kızdı, çoğunlukla yeşil ketenden uzun etekler ve işlemeli bluzlar giyer, saçlarını topuz yapardı. Küçük dürüst mavi gözleri vardı, zeki ve cana yakın yüzünün iki tarafında devasa egzotik küpeler sallanırdı. Çok iyi bir öğretmendi ve çoğu zaman, çocuklarına neden bu ileri fikirleri öğrettiğini öğrenmek isteyen velilerle uğraşırdı. Pahalı kehribar ve gümüş bir ağızlıkla ucuz sigaralar içerdi. Onların aşk ilişkisi herkesi şaşırttı ve utandırdı. Bu, geleneksel ahlakın sahteliğini sona erdiren Özgür Aşk çağıydı. Ancak Özgür Aşk henüz Salisbury’de kök salmamıştı. Bal rengi gözlerini kırpmadan gerçeğe sabitleyen, tavşan yavrusuna benzeyen yakışıklı erkek ve bu okumuş, entelektüel kadın birbirlerini açıkça çok sevdiler ve evlenmeyi reddettiler. Kız annesini kızdırmak için, erkek ise prensip meselesi diyerek. Birçok prensibi vardı ve hepsi için riske girerdi. Hâlâ Frank’le evde olduğum dönemde, duvara raptiyeyle bir Augustus John reprodüksiyonu astığımı görünce onu duvardan söküp alan ve yırtarak ortadan ikiye bölen oydu. Bunu estetik açıdan değil, çamaşır yıkayan bir kadının, sanat eseri konusu yapılmaması gerektiğine inandığı için yapmıştı. Lin Yutang’ın sevimli denemelerini elimden alan da oydu çünkü Uzun Yürüyüş Çin’in uzun tarihini silmiş, yok etmişti ve bundan böyle sadece köylülerin tarihi olacaktı. Bana Cape Town’daki sanatçı sevgilim tarafından verilen hakiki ve değerli bir Japon gravürünü duvarımda görünce, bir fahişenin - yani sömürülen bir kadının resmine sahip olduğum için utanmam gerektiğini söyleyen de oydu. Sonradan bir süre ona göz kulak olmasını istediğim zaman yırtıp attı.</p>

      <p class="paragraf-4">Onu <span class="char-style-override-14">Ecinniler</span>’de küçük bir karakter olarak hayal ediyorum. Kirilov tek başına oturuyor, gecenin geç bir saati. Kapı vuruluyor. “İçeri gel Nathan.” Ancak o kadar derin düşüncelere dalmış ki epeyce duygusal durumdaki konuğunu zar zor fark ediyor. “Ne oldu Nathan? Yemek yedin mi? Dolapta biraz ekmek var.” “Hayır, hayır, hayır, yiyemem,” diyor Nathan dalgın bir ifadeyle dolabın kapağını açıp ekmeğe bakarken. “Kirilov, yürüyordum... Bütün gece yürüdüm.” “Ay parlıyor,” diyor Kirilov. “Az önce gördüm. Sence ayda yaşayan var mıdır Nathan? Eğer varsa, bizim gibi solucanlar ve suçlularla mı dolu? Ne dersin?” “Hayır, hayır,” diye fısıldıyor Nathan gözlerinden ip gibi yaşlar akarken. “Daha yeni anladım. Sana bunu söylemeye geldim. Çok yakında hayat çok güzel olacak. Suç bitecek... Zalimlik bitecek... Artık yoksulluk ve aç çocuklar olmayacak.” “Öyle mi düşünüyorsun? Ben de eskiden öyle düşünürdüm,” diyor Kirilov dalgınlıkla. “Kirilov,” diyor Nathan, kirli bir bardağa Rus birası koyarken, “Çok mutluyum, çok mutluyum...”</p>

      <p class="paragraf-4">Nathan, komünist grubu ilkesel olarak terk ederek kararsız, vakit kazanmaya çalışan bir sosyal demokrat, egemen sınıfın uşağı ve benzerleri haline (diğerlerinin gözünde) gelse de bizim toplantılarımıza mutlaka katılıyor ve bizi sokakta gördüğünde, “İşte karşınızda hain Nathan. Perşembe günü akşam yemeğine gelir misiniz?” diyordu. Gottfried’e, daha doğrusu, aklına hayrandı. Bükreş’in varoşlarından gelen bu yoksul genç, Berlinli zengin genci asla affedemezdi ve çok yaşlandığı zaman bile hâlâ, “Giyinirken saç filesi takıyordu. Onu gördüm,” diyecekti. Ben de, “Ama Nathan, o zamanlar Berlin yozlaşmıştı, unuttun mu?” derdim. “<span class="char-style-override-14">Saç filesi</span>, Tigger, <span class="char-style-override-14">saç filesi</span>.” Nathan ölünceye kadar bana Tigger diye hitap etmekte ısrar etti. Oysa Rodezya’dan ayrıldığımdan beri bu isimle çağrıldığımda cevap vermeyi reddediyordum. “Nathan, nefret ettiğimi bilmene rağmen neden öyle diyorsun?” “<span class="char-style-override-14">Ben</span> nefret etmiyorum,” diyordu sakin ve haklı bir şekilde.</p>

      <p class="paragraf-4">Hiç gülmezdi. Hayır, doğru değildi. Gülüyordu. Ama hep alayla, öfkeyle, aşağılayarak veya titrek bir hüzünle, kaçınılmazlığı fark ederek gülerdi. “<span class="char-style-override-14">Peki, başka</span>?”</p>

      <p class="paragraf-4"><span>Nathan, Güney Rodezya İşçi Partisi ve Irk İlişkileri için çok çalıştı. Charles Olley, düşmanlarının kapılarının altından Bayan Maasdorp’a saldıran imzasız iğrenç mektuplar attığında Nathan, karşılarına çıkıp, “Günün birinde tek çözüm olduğunu anlayacak da olsanız, bugün sosyalizme inanmıyorsanız, bu davranışınızı uygarlığın (sözümona uygarlık) temeli saydığınız Hıristiyanlıkla nasıl bağdaştırabilirsiniz?” diyen heyecanlı ve egzotik bir yabancının tedirgin ettiği yurttaşlarla bu davanın eğrisini doğrusunu tartışmaya giderdi.</span></p>

      <p class="paragraf-4">Nathan olan her şeyle ilgili, toplantılarla, etkinliklerle, skandallarla, konuşmalarla ilgili tutanaklar ve hatasız notlar tuttu. Nathan bir şeyi kaydettiyse, her hecenin ve gerçeğin orada olacağını söylerdik, ancak onun yorumu, bildirim şekli saçmalıkla dolu olurdu çünkü olan hiçbir şeyi anlamazdı.</p>

      <p class="paragraf-4">Bir dergi çıkarmaya başladı; ben de yemek notları, kısa hikâyeler yazıp şaşkına dönmüş işadamlarından ilanlar alarak katkıda bulundum. “Niçin beni yok etmeyi hedefleyen bir dergiye ilan verecekmişim?” diyorlardı. “Yapmayın ama! Neden olmasın ki? Nasılsa vergiden düşeceksiniz!”</p>

      <p class="paragraf-4">Günde 18 saat çalıştığını düşünüyorduk. Bunun nedeni, sadece Dorothy’le değil, annesiyle de evlenmiş olmasıydı. (Dorothy hamile kalınca evlenmişlerdi.) Dorothy annesiyle evliydi; biz bu ilişkiyi ve diğer birçok ilişkiyi D. H. Lawrence’ın yardımıyla değerlendirerek, böyle diyorduk. Her sabah saat dokuzda, Harty (bu lakap kadına yakışıyordu) kızının evine geliyor ve bütün günü orada geçiriyordu. Gayet iyi anladığım bir içerlemeyle kaskatı ve psikolojik bir çekingenlikle ezilen Dorothy annesinin karşısına oturuyor, buruk bir şekilde gülümsüyordu. İki kadın da zarafetle sigara içiyor, uzun kehribar ağızlıklarını fiyakalı bir şekilde tutuyorlardı. Harty iri yapılı, gösterişli, gürültücü bir kadındı ve çok fazla cin tonik içiyordu. Bütün bu gerginlik yüzünden Dorothy de içiyordu. Harty, Nathan’a hep kaba davranıyordu: “Dorothy sırf beni kızdırmak için bir Yahudi’yle evlendi.” Nathan’a Harty’yi kovması gerektiğini, uyanık olduğu her saniyeyi onun evinde geçirmemesi gerektiğini belirtmesini söylüyorduk. Nathan onu kendisinin değil, Dorothy’nin kovması gerektiğini ifade ediyordu. Aramızda, deyim yerindeyse, “annesine kafa tutamayan”, kendi psikolojik kurtuluşları için gereken kutsal hareketi gerçekleştiremeyen üç kadın vardı. Sadece kızları aracılığıyla yaşayabilen bu kadınların sorunlarının ne olduğunu biliyorduk. Bir işe ve kendilerine ait bir hayata ihtiyaçları vardı. Haklıydık. Fakat onlar farklı bir nesildendi. Her durumda sıkıntıyı kızlar çekiyordu. Benim gibi annelerine “kafa tutsalar” kabalık ettiklerini biliyorlardı. Tutmasalar, bir arabanın farlarını görünce donakalan bir ödlek oluyorlardı.</p>

      <p class="paragraf-4">Dorothy canlılığını yitirmişti. Baş ağrılarından, migrenden, bazen bir ayda birkaç hafta süren bitmez tükenmez âdetlerden yakınıyordu, hep hastaydı. Ayrıca çoğu zaman şirketi adına Güney Rodezya’ya, Kuzey Rodezya’ya ve Nyasaland’e giden Nathan yüzünden mutsuzdu. Nathan Dorothy’ye ilk âşık olduğunda, hiçbir insanın bir başkasına tüm hayatı boyunca âşık kalamayacağını ve başka ilişkiler yaşamaya son derece niyetli olduğunu, ama bunu ancak âşık olursa yapacağını açıklamıştı. Yolculuğa çıkmadan önce bu ilkesini teyit eder ve yolculuktan dönünce Dorothy’ye rapor verirdi.</p>

      <p class="paragraf-4">Bunu aslında grupta tartışmış ve hep birlikte Nathan’a davranışının sosyalist olmadığını, zira kırıcı olduğunu söylemiştik. “İnsan böyle bir şey yapmaz,” dedi Gottfried ağır ağır. Ancak sosyalist olarak değil, çok farklı bir geleneğe dayanarak konuşuyordu.</p>

      <p class="paragraf-4">“O halde özür dilerim,” dedi Nathan. “Bir insan olarak bu konuda bazı haklarım var. Her konuda, ama özellikle bir erkekle kadın arasında dürüstlüğe inanıyorum.”</p>

      <p class="paragraf-4">Dorothy, hepimizin anladığı ve Nathan’a açıkladığı yollarla kendini gösteriyordu, ancak Nathan bariz olan şeyi bazen görüyor, bazen görmüyordu. “Teşekkür ederim, bu kadının âdetinin neden bazen üç buçuk hafta sürdüğünü anlıyorum.” Dorothy yabancı denilebilecek hiçbir yiyeceğin, özellikle de sarımsakla şifalı otların eve girmesine izin vermiyordu. Nathan ringa getirir ve nasıl hazırlanacağını gösterirdi. Arada sırada uğrayıp çavdar ekmeğiyle ringa yer, her tarafa sarımsak kokusu yayar, sonra eve gidip, “Hayır, teşekkür ederim Dorothy, ben yemek yedim. Sen ve Harty söğüş etinizi yiyebilirsiniz,” derdi.</p>

      <p class="paragraf-4">Nathan son derece cömert bir insandı. İsteyen herkese para verirdi. Hizmetçilerinin çocuklarını eğitirdi. Kuzey Rodezya, Zambiya olduğu zaman oraya gitti, Hintlilerle ve Afrikalılarla bir kooperatif kurdu, para ve deneyim kendine ait olmasına rağmen onlara eşit hisse verdi. Ancak hepsi onu dolandırdı ve Nathan hem çok şaşırdı hem de çok üzüldü. Girişim başarısız oldu. Ben İngiltere’ye gittiğimde, kötü zamanlar geçirirken, tanıdığım en zengin adamdan bana 100 sterlin borç vermesini istedim. Fakat cevap olarak kibarca özür dileyen bir not aldım. Dostluğumu kaybetmek istemiyordu, çünkü değer veriyordu. Prensip olarak bana borç para veremezdi. O dönemde çok az parası olan Nathan bana ilk postayla 100 sterlin gönderdi. Bir yıl kadar, Londra’dan Zelter’lara nefes nefese okullu kız gevezeliği dolu mektuplar yazdım. Sylvia Plath’ın annesine yazdıkları gibi, bir yandan gelişmelerden haberdar ederken diğer yandan gerçekleri saklamak için tasarlanmış mektuplar.</p>

      <p class="paragraf-4">Sonuç olarak, Nathan bana âşıktı. “Seni çok beğeniyorum. Sana âşık olduğumu düşünmemelisin. O çok farklı bir konu.” “Hayır, söz veriyorum düşünmeyeceğim.” “Ancak bu noktada kendimi açıkça ifade etmem gerekiyor. Eğer Gottfried veya Dorothy olmadan kendimizi aynı kentte bulsaydık, ne olacağını garanti edemezdim.” “Ama Nathan, neyse ki ben edebilirim.” “Nasıl yani? Diyorsun ki - tabii, anlıyorum! Gottfried’e o kadar âşıksın ki, ona ihanet edemezsin. Bunu bir bakışta herkes anlayabilir.”</p>

      <p class="paragraf-4">Aslında Gottfried’i aldatıyordum. Her kadının yalnızca bir kere yaşaması gereken o klasik ilişkiyi yaşıyordum. Radyo istasyonunu, çoğu vatandaşların hak ettiğinden biraz daha üst düzeyde işleten adamdı. Öğleden sonraları eve gelir, büyük ağacın altındaki patikada sağına soluna bakmadan yürür, sokaktaki bütün perdelerin aniden çekildiğini bilirdi. Edebiyattan bahsederdik, çok gülerdik ve bir kulağımızla eve birisinin gelip gelmediğini dinlerken sevişirdik. Ne de olsa sürekli olarak birileri uğruyordu. Bir keresinde annem geldi. Bir kere Nathan uğradı. Sevgilim gardıroba saklandı. Ben yalanlar uydururken, gardırop kahkahasıyla sallanırdı. Bu ilişki ikimiz için de daha doyurucu olamazdı, ancak utanarak söylüyorum, ona âşık oldum. Bu beni çok şaşırttı. Elimden geldiğince yakın bir zamanda koloniden ayrılıp Londra’da yeni bir hayata başlama planlarım bu adamla evlenme ihtiyacına dönüşüp önemini yitirmişti. Karısıyla çocuklarını terk edecekti. Buna inanıyor muydum? İnanmıyordum, ancak aklımın bir bölümünde bu modelin işleyişini izlerken, diğer bölümü, aynı onun –suçluluk duygusu içindeki partnerimin– yaptığı gibi, küçümseyerek bu konuda yorum yapıyordu: “Sen delisin,” dedi. “Hemen dur.” Birisi –kadınlar– umursamadan veya başka bir şekilde, “Biyolojimiz bizi ele geçirdi,” diyebilirdi, ancak bunun ne kadar acımasız bir zorunluluk, kaçınılmazlık olduğunu anlamak için böyle bir deneyim yaşamak gerekiyor. Bir bebek daha doğurmamın zamanı gelmişti. Doğa böyle diyordu.</p>

      <p class="paragraf-4">Hemen hemen bu zamanlarda, geçmek bilmeyen sırt ağrıları doktora gitmeme neden oldu. Doktor bana rahmimin ters döndüğünü ve dikilmesi gerektiğini söyledi. Bu arada, bana hiçbir yararı olmayan apandisitimi de alabilirdi ve “hazır açmışken” yumurtalık tüplerimi de bağlamayı önerdi. Bana bunu düşünmek için 48 saat verdi. Gottfried ileride tekrar evlenebileceğimi ve yeni kocamla çocuk sahibi olmak isteyebileceğimi söyledi. Fakat sorun, onun hiç anlamadığı gibi, zaten buydu. Menopoza girene kadar birçok kez âşık olacağımı ve her seferinde bir çocuk doğuracağımı biliyordum. En derin yapım bana karşıydı, benim doğam, doğayla aynı kulvardaydı. Kesinlikle ayakkabının içinde yaşayan kadın<span class="dipp"><a class="footnote-link" href="#footnote-225-73" id="footnote-225-73-backlink">73</a></span> olacaktım ve bana kurnazlıkla bunu engelleme fırsatı veriliyordu. Dr. Rosen’ın bunu görebilmesi kafamı karıştırmıştı. Bu iyi kalpli Yahudi aile babasının, bir kocasıyla iki çocuğunu terk edip, sonra neredeyse hemen yeni baştan başlayan bir kadını onaylaması mümkün değildi. Onun gerekçeleri beni ilgilendirmiyordu. Bu muhtemelen hayatımda yaptığım en mantıklı şeydi. İçimin derinliklerindeki kendimi koruma dürtüsü benim iyiliğim için çalışıyordu. Rahat bir cinsel hayat düşünmüyordum, zira cinsel hayatım, fırsat verildiği zaman, doyurucuydu.</p>

      <p class="paragraf-4">Ameliyathaneye alınırken yattığım sedyede, ölürken de böyle olacak diye düşünüyordum. Ameliyattan korkmuyordum, çünkü iki aylık bebek kadar genç ve tombik olan 18 yaşında bir hemşire tarafından tıraş edilmiştim, bağlanmıştım, ceset gibi sarılmıştım, saçlarım toparlanarak geriye itilmişti. Hayatımda ilk defa, 19. yüzyıl romanlarında 28 yaşındaki kadınların neden yaşlı olarak tarif edildiğini anladım.</p>

      <p class="paragraf-4">Ameliyattan sonra dinlenirken, yine Dr. Rosen’ın ameliyat ettiği genç bir kadın, hâlâ yarı baygınken, yarım saat kadar öfkeyle Yahudilere ve özellikle, o sırada koğuşta bulunan Dr. Rosen’a söylendi. Bu sıradan Rodezyalı evli bir kadın tarafından söylenen o iğrenç sözleri bugüne kadar hayatımda hiç duymamıştım. 20 kadar kadın sessizce yataklarında yatıp, onun abuk sabuk sözlerini dinlediler. Sonradan hemşirelerden biri ona Dr. Rosen hakkında “kötü şeyler” söylediğini belirtti. Kadın çok utandı ve doktor viziteye gelince, “Sanırım size kaba davrandım. Özür dilerim,” dedi. Doktor ciddi bir şekilde, kloroformdan uyanan hastaların genellikle kastetmediği şeyler söylediğini belirtti. Ve sonra yoluna devam etti. Ama eğer böyle düşünüyorduysa neden Yahudi bir doktor seçmişti? İçinde, kolera dolu pislik gibi, iğrenç maddelerden oluşan bir kuyu olduğunun farkında değildi.</p>

      <p class="arabaslik-sol para-style-override-17"><span>20</span></p>

      <p class="paragraf-4">Her grup, hangi konuyla ilgilenirse ilgilensin, nasıl başlarsa başlasın, dini veya mistik bir gruba dönüşür. Psikologlar böyle olduğunu iddia ediyor.</p>

      <p class="paragraf-4">Bizimki, Avrupa’nın her tarafından gelen solcu insanların karışımıyla başladı, bir dönem sıkı bir şekilde komünist oldu –en azından teoride– ancak saf komünistliğini kaybettikçe daha ziyade bir sosyal yardım ve hayır derneği şubesine dönüştü.</p>

      <p class="paragraf-4">Biz ayrılmadan önceki birkaç yıl boyunca, ortada grup falan kalmadığı söylenebilir. Gottfried kesinlikle aynı fikirde olacaktır. Ancak bir gruba, sadece oluşumu aynen kalırsa mı grup denilebilir? Bizimki, sanki içinden ve etrafından su akıp giderken biçimini koruyan dalga gibiydi. İlk üyelerden Gottfried, ben ve Nathan kalmıştık. Fakat Nathan İşçi Partisi’nin politikalarıyla ilgileniyordu. Komünist olarak başlayan çeşitli sığınmacılar başarılı olmuş ve liberal görüşler edinmişlerdi. Charles Mzingele ve arkadaşları fırsat buldukları zaman uğruyorlardı ama aslında kitap ve bilgi almak için geliyorlardı. Anlatmadığım başkaları da var, devrimci geçmişlerinin hatırlanmasını istemeyebilecek olanlar.</p>

      <p class="paragraf-4">Aramızda, onunla birlikte parkta yürüdüğümüz, restorana gittiğimiz veya sokakta olduğumuz zaman bize öfkeli ve tiksinen bakışların yöneltilmesine neden olan genç bir adam vardı. Zayıf, güneşten iyice yanmış, çok kısa ince beyaz şort, altın rengi sandaletler giyen, küpe takan ve altın sarısı saçları omuzlarına dökülen biriydi. Şimdi kimse dönüp bakmaz bile ama “uzun ve karışık bir yaz”ın ilk habercilerindendi. Akıllıydı, çok bilgiliydi, müzikten anlıyordu, yanında biz olmadan bir gün bile yaşayamazdı ve epeyce çılgındı. Lamba düzeneğinin ona, düşüncelerini kontrol eden KGB’den mesajlar ilettiği bir bekâr odasında tek başına yaşıyordu. Onun gibi biriyle daha önce hiç tanışmamıştım, büyülenmiştim ve her an, Moskova’dan aldığı son mesajı dinlemeye hazırdım. Çeşitli gariplikleri olan insanlarla ilişki içinde olmak benim kaderim gibiydi ve on yıl gibi kısa bir süre içinde, eğer birileri KGB veya CIA’in, elektrik lambasından onları gözetlediğini söyleyecek olursa, “Ah, emin misiniz? Aldırmayın,” demesini öğrenmiştim.</p>

      <p class="paragraf-4">Bu adam her akşam geliyor, ne pişirirsem onu yiyor, altın rengi sandaletli ayağını yere hafifçe vurarak oturuyor, sohbetin kendine döneceği anı bekliyordu - hemen dönüyor denilebilirdi çünkü anlaşılan herkesin perili evler, masaların devrilmesi ve büyücü doktorlar hakkında anlatacağı anekdotlar vardı. Kurt gelmemezlik edemiyordu. Gottfried’e efkârlı bir şekilde âşık olan kız ve yapışık ikizi de hep bizimle beraberlerdi. Aylar yıllarca görmediğimiz insanlar tekrar tekrar geliyorlardı. 30 yıl öncelerinden, deli atlılar, mistik papazlar ve kâhin kadınlar olarak kişileştirilen devrimin Moskova ve Leningrad’da ısıyı yükselttiği, Rusya’nın o heyecanlı günlerinden kalma şiirler okunuyordu. Böylesi ruhsal güçlerin var olduğunun kanıtları, sınıf mücadelesinin talepleri yüzünden bir kenara itilmişti ama şimdi belliydi ki herkes sosyalizmden çok karanlık güçlere inanıyordu. Sosyalizm ve komünizm her zaman bir düzeyde mistisizme bir adım uzakta olmuştur. Bunun en belirgin örneği kibritçi kızların grevini düzenlemekle başlayıp, Krishnamurti’yi<span class="dipp"><a class="footnote-link" href="#footnote-225-74" id="footnote-225-74-backlink">74</a></span> icat eden Annie Besant’tı.</p>

      <p class="paragraf-4">Popüler mistisizm dönemimiz çok uzun sürmedi. Seanslar ve hayaletler hakkındaki sohbetleri takip eden aşama uygulama olmalıdır. Birisi bir medyumdan bahsedildiğini duymuştu, böylece insanlar daha heyecanlı akşamlar bulmak amacıyla başka yerlere dağıldılar.</p>

      <p class="paragraf-4">Çok fazla “durum analizi” yapıldığı söylenemez. Gottfried çoktan –zihninde– Londra’da yaşıyordu. Ben de öyle. Şimdi düşününce, siyah insanlara gerçekten yararlı olduğumuz tek konu –burada “biz” derken, “ilericilerden” herhangi birini kastediyorum– kitaplarımızın isteyen herkese ödünç veya hibe olarak verilmesiydi. Charles arkadaşlarını getiriyordu, onlar da kendi arkadaşlarını ve daha oturmadan gözleri kitaplarımıza takılıyordu. Evimize yaptıkları bu ziyaretler hiç kolay değildi, çünkü hizmetçimiz Book’un onlardan haberdar olmaması gerekiyordu. Book hemen o anda bütün mahalleye patronlarının siyahları ağırladığını yayardı ve bunun sonucunda Charles’ın başı polislerle daha da büyük derde girerdi. Hiçbir zaman hep beraber gelmiyorlar, bir saate yayılan bir süre içinde birer ikişer geliyorlardı. Ellerinde bir odun parçası ve testere olabilirdi veya seyyar satıcı numarası yapabilirlerdi. Onlara çay yapar, sonra verandaya oturup, hiçbir beyaz komşunun onları bölmemesini, böylece rahat etmelerini sağlardım. Bu adamların (o zamanlar sadece erkekler) değerli kitaplara dokunuşları ve adını hiç duymadıkları ama onlara hitap eden, onlara bilmedikleri dünyaların kapılarını açabilecek eserleri nasıl hassas bir saygıyla tuttuklarını görmek acı vericiydi, çünkü çoğu, kendilerinden esirgenen eğitimlerinin peşindeydiler. Verandada otururken pencereden içeri bakar ve bizim elimizin altında diye baktığımız kitapların üstüne saygıyla eğildiklerini görürdüm. Onlara kitap da ısmarlıyor ve Afrikalılara kitap alma ücretini karşılayan bir fon olduğunu söylüyorduk. Londra’ya gittikten kısa bir süre sonra bir mektup aldım. “Beni hatırlıyor musunuz? Ben şu-şuyum, bana kitaplar verirdiniz ve ben sınavımı geçtim.”</p>

      <p class="paragraf-4">Her zaman kitaba aç olmaya mahkûm bir ülkede şimdi bu görevi kim yerine getiriyor? Çoğu zaman, Harare’de odalar dolusu ders kitabı, video ve her türlü eğitim malzemesi bulunduran British Council. Bunlar her zaman, kendi dönemimizde tanıdığımız insanlar kadar eğitime aç olan siyah insanlar tarafından ablukaya alınıyor. Siyah hükümet kitap sağlamak, kütüphaneler kurmak için hiçbir fon ayırmadı. Uzun vadede bu ihmalin –gerçi bazen bunun gerçekten bir politika olmadığına inanmak zor geliyor– hatalarının en aptalcası olduğu ortaya çıkacaktır.</p>

      <p class="paragraf-4">Verandada oturduğumda, yetişkin ve hayırsever düşüncelerle dolu olduğumu düşünmeyin. O aklı başında cesur adamların birer birer, evdeki hizmetçiler veya ulaklar gibi davranmaya çalışarak, gergin ifadelerle onlara cırlayabilecek herhangi bir lümpen beyaz ev kadınını kollayarak gidişini izledim. Ben de öfkeyle patlamak üzereydim. (Komünist sözcük hazinesinden “lümpen” kelimesinin kalkması ne acı; oysa anlamını ne güzel ifade ediyor.) Bu öfke türü zararlıdır. Coşkulu, canlı ve bol öfke, bir şeyi yapabileceğiniz, bir şeyi değiştirebileceğiniz inancıyla beslenir. Ama bir de midenize püsküren aside benzeyen, sizi sinizmle ve beceriksizlikle bloke eden bir öfke türü vardır. Sanki bir çocuğun kuşa eziyet etmesine benzeyen kasıtlı zalimliğe bir an bile gözümü kırpmadan veya gözlerimi kaçırmadan bakmam emredilmiş gibi, kendi kendime günde birkaç kere, “Aptallık, aptallık, aptallık,” diye mırıldanıyordum. Bu acıyı kesinlikle Gottfried’le paylaşamazdım çünkü “Devrim olduğunda...” diyerek tepki verirdi.</p>

      <p class="paragraf-4">Avrupa’daki devrimden bahsediyordu, Afrika için umutlarını yitirmişti. “Belki yüz sene sonra...” diyebiliyordu. “Doğru” formüle göre, Afrika’yı hâlâ yalnızca siyah proletarya kurtarabilirdi. Ancak Afrika’da, teorinin kurucularının kastettiği anlamda siyah proletarya yoktu. Siyah madenciler ve yan sanayide çalışan bazı işçiler vardı ama Siyah Milliyetçilik oldukça basit, gerici bir sapmaydı; diğer bütün sıfatları atlıyorum. Moskova’nın “durum analizi” bu formülü icat etmişti. Gottfried’in, ağzını yayarak, “Oradaki yoldaşların Afrika’da yaşaması gerek,” dediğini hatırlıyorum.</p>

      <p class="paragraf-4"><span>Buna rağmen olası siyah liderler hakkında her türlü söylentiyi, ipucunu,</span> <span class="char-style-override-14">Herald</span><span>’da çıkan haberi takip ediyorduk. Charles Mzingele böyle birini tanımıyordu. Şimdi denebilir ki Tom Amca rolünün provasını yapıyordu, çünkü herhangi bir siyah lideri onaylayıp yeteneği olan herkese yardım ettiyse de milliyetçiliğin aşırı şiddetli dilini tatsız buluyordu. Öyle olmamasına imkân var mıydı? Yıllarca, on yıllarca konumunu korumuştu ve daha geçenlerde, hem de gayet tehlikeli bir şekilde, incelikle, espriyle ve sabırla provokatör, komünist, vs. diyen beyazların saldırısıyla karşı karşıya kalıyordu. Yapı olarak kibar, düşünceli, saygılıydı. Ayrıca yaşlanıyor ve üzülüyordu. Katolik Kilisesi onu aforoz etmekle tehdit ettiyse de dinine bağlıydı. Bir oda dolusu prensipte-ateist insana, “Bize ancak Tanrı yardımcı olabilir,” diyebilirdi. “Sadece Tanrı ve melekleri.”</span></p>

      <p class="paragraf-4">Yerleşimdeki grev, yerleşimdeki toplantı kadar meşhur oldu ve bu bizim için olduğu kadar Charles için de şaşırtıcıydı. Grevin lideri Bulawayo’daydı. Ayda 1 sterlin asgari ücret için grev yapıyorlardı. Bu o dönemde bir aşçının kazandığı paraydı ama yiyecek ve hediyelerle takviye ediliyordu. Hiç kimse ayda 1 sterlinle yaşayamazdı. Asgari ücret parlamento tarafından reddedilmişti. Beyazların gene alarm havasında, öfkeli tavırları bir farsı çağrıştırıyordu: “Ayaklanacaklar ve bizi denize dökecekler!” Fakat o talebin ardında o kadar sıkıntı, o kadar sefalet ve zalimlik vardı ki –bizler gayet iyi biliyorduk– ama anlaşılan beyazlar bilmiyordu. <span class="char-style-override-14">Munt</span>’ların kendi inisiyatifleriyle greve gitmelerine imkân yoktu. Bu komünist kışkırtıcıların işi olmalıydı. Sonra o kaçınılmaz, vazgeçilemeyen saçmalık. Beyazlar çok aptalca bir şey yaptılar. Kendi açılarından aptalca. O günlerde bırakın ülkeleri, çok az siyah politik olarak hareket ediyordu veya kendi durumları hakkında bilgileri vardı. Sendikalar hakkında hemen hemen hiçbir şey bilmiyorlardı. Ayrıca, 60 yıllık beyaz işgali altında, onlara gece gündüz maymun, cahil, geri, aşağılık oldukları söylenmişti. Yetkililer şehrin bütün emekçi ordusunun yerleşimde olduğundan emin olduklarında kapıları kilitlediler ve çepeçevre nöbetçiler diktiler. İçerideki insanlar dışarı çıkamıyordu. İçeriye yiyecek ve malzeme girmesine de izin verilmiyordu. Beyazlar ayaklanan kölelerini açlıkla boyun eğmeye zorluyorlardı ve bunu da alenen yapıyorlardı. Ancak tel örgülerin içinde de bu tutsak, korkmuş dinleyicilerle geçirdikleri zamanı iyi değerlendiren birkaç “provokatör” vardı. Giderek sinirlenen kalabalıklar beş gün boyunca, durumları hakkında tahrik edici tanımlar dinlediler, bu komünizm değil, saf milliyetçilikti ama aynı zamanda da başka ülkelerdeki işçilerle kendi durumlarının karşılaştırılmasıydı. Politik teori ve uygulaması konusunda kısa bir ders gibiydi. Otoritenin bu kadar anlayışsız olabileceğine inanamıyorduk. Ama otorite, korktuğu zaman genellikle anlayışsızdır. Beyazlar hep gizledikleri karabasanlarıyla, siyahların ayaklanıp boğazlarını keseceği kâbusuyla karşı karşıya kalmışlardı.</p>

      <p class="paragraf-4">Sanırım siyahların bu grevi, açlıktan ölsünler diye hapsedilişleri ve ajitpropa maruz kalmaları gerçek bir dönüm noktasıydı. Yerleşimdeki meşhur toplantı, beyazlara bir süre için eğlenceli ürpertiler vermişti ama siyahların çoğunun haberi bile olmamıştı. Fakat grev herkese, beyazların aslında ne kadar acımasız ve daha da önemlisi, onların çektiği sıkıntılar hakkında ne kadar cahil olduklarını gösterdi.</p>

      <p class="paragraf-4">O zamandan beri aynı olayı birçok kez ve birçok bağlamda gördüm: İktidardaki insanlar, yetkililer, yönettikleri insanların nasıl yaşadığını, neler hissettiğini adeta hiç bilmemektedir. Sanki beyinde bir mekanizma var ve güç ellerine geçer geçmez veya sorumluluk alır almaz onları yönettiklerinden ayırıyor, yaratıcı bir anlayışlılıktan uzaklaştırıyor. Yoksa bunu nasıl açıklarsınız? Belli ki, iktidardaki insanların, vatandaşlarının durumunu bilmeleri kendi yararlarına. Londra’dayken, yüksek mevkilerdeki arkadaşlarıma departmanlarının alt kademelerinde veya tebaaları arasında olanları defalarca anlattım; bana, “Hayır olamaz, benim çalışanlarım böyle davranamaz, sen abartıyorsun,” dediler.</p>

      <p class="paragraf-4">Sadece bir kere bu tür şeylerden anlayan yöneticiler hakkında bir şeyler okudum. Ortaçağ Ortadoğusu’nda yöneticiler mutlaka devlet memurlarının nasıl çalıştığını anlamak için, sıradan insanlar gibi davranan, yanlarında işe giren veya ricacı olan müfettişlere sahiplermiş. Bu müfettişler dava dilekçeleri yazıyor, işçi olarak çalışıyorlardı. Yetersiz veya gaddar bulunanlar görevlerinden alınıyordu. Ama önemli olan, her görevli veya iktidar sahibi insan, karşısında duran kişinin, kıyafet değiştirmiş bir hükümet müfettişi olabileceğini bildiğinden, denetimsiz güç sahibi oldukları zamankinden daha iyi davranıyorlardı.</p>

      <p class="paragraf-4">Gottfried, “Ancak komünist bir toplumumuz olduğu zaman, adaletsizlik ortadan kalkacak,” diyordu.</p>

      <p class="paragraf-4">Şunu sorabilirsiniz: “Ama herhalde artık komünizmin mükemmel olduğuna inanmıyorsunuz, değil mi? Herhalde duymuşsunuzdur—” zorunlu kamulaştırma, mahkemeler, vs. O dönemlerde, Kravçenko’nun yazdığı <span class="char-style-override-14">Hürriyeti Seçtim</span> kitabı piyasaya çıktı. Piyasaya çıktı derken, Gottfried ve Nathan gibi insanlar Sovyet-karşıtı propagandayla ilgilenmediklerini söylediler. Bazılarımız okudu ve tartıştı. Sorun, Kravçenko tarafından çizilen resmin okuduğumuz veya duyduğumuz her şeyden çok farklı, aslında tam tersi olmasıydı. Tabii Sovyetler Birliği’nde zorluklar, sorunlar, problemler vardı... Ama <span class="char-style-override-14">tamamen</span> tiranlık olması? Bu durumun aynen 1980’lerde de yaşandığını gördüm. Bir Rus kız bir İngiliz’le evlenerek Londra’ya yaşamaya gelmişti. Sık sık Rusya’yı ziyaret ediyordu. Sürekli olarak Londra’ya veya Rusya’ya döndüğünde, bir fotoğrafının negatifinin parçası gibi hissettiğini söylüyordu. Batı’da Sovyetler Birliği hakkında söylenen her şey, Sovyetler Birliği’nin kendisi hakkında söylediğinin tam tersiydi. Oraya gidince, buraya dönünce, beyninin tersyüz edildiğini hissediyordu. Kravçenko’yu okuyunca biz de beynimizin tersyüz edildiğini hissettik. Neler hissettiğimi çok net hatırlıyorum, hiçbir hata yok: Eğer okuduklarım doğruysa, doğru olduğuna inandığım <span class="char-style-override-14">hiçbir şey</span> doğru olamazdı.</p>

      <p class="paragraf-4">Yine de, en azından aklımda, yavaş yavaş bir tür “alternatif gerçeklik” oluşuyordu. Koestler’in gerçek inanç jetonları hızla cebimizden dökülüyordu. Eğer beyinde küçük küçük bir sürü izlenimin birikmesi olmadan ani “dönüş” (yani ani bir fikir değişikliği) olmuyorsa, öyleyse ani bir “tersine dönme” de olamaz.</p>

      <p class="paragraf-4"><span>Bu konu tartışılırken hep “paranoya” kelimesi ortaya çıkmaktadır.</span></p>

      <p class="paragraf-4"><span>Politik paranoya kousunda uzman bir Amerikalı olan Dr. Jerrold Post, Tom Mangold’un</span> <span class="char-style-override-14">Cold Warrior</span> <span>kitabında, (oldukça deli olmasına rağmen) yıllarca CIA’i idare eden James Jesus Angleton hakkındaki görüşleri aktarılırken, paranoyayı “sürekli olarak onaylayıcı kanıt arayan ve onaylamayan kanıtları reddeden sabit sonuç” olarak tanımlamaktadır. “Paranoya benimsenmiş bir mekanizmadır. Toplumsal olarak teşvik edilmektedir ve çok küçük yaşlardan itibaren aile ortamında öğrenilmektedir. Değersizliğe ve ihmal edilmeye karşı bir savunma olarak geliştirilir. Paranoyaklar, insanların onlara karşı olmasının, ihmal edilmelerinden daha iyi olduğuna inanırlar. Ayrıca kaos olmasındansa, dünya hakkında organize görüşleri olmasının daha iyi olduğunu düşünürler. Bu açık, düzenli, komplocu dünya görüşüne sahip olmak onlar için daha kolay çünkü bu görüş onlara psikolojik güven duygusu verir.</span></p>

      <p class="paragraf-4">“Paranoya zamanda sabit değildir, dinamiktir ve hayat boyunca değişir. Paranoyak biri yalnız başına nöbet tuttuğuna ve tek başına bir görevi sürdürdüğüne inanır. Bütün yük paranoyak kişinin omuzlarındadır.</p>

      <p class="paragraf-4">“Paranoyaklar sorunlu olduklarını hep en son öğrenirler. Sorunları olursa, her zaman başkasının yüzünden olduğuna inanırlar. Paranoyak kişinin düşüncelerinin en önemli dinleyicisi kendi kafasındadır...”</p>

      <p class="paragraf-4">Bu tanımla, insan ırkının yarısının paranoyak olduğunu görmek çok kolay. (Ne, sadece yarısı mı?)</p>

      <p class="paragraf-4">Sorun, bu işleyişlerin mantıkla, akılla bir ilgisinin olmamasıdır. Bazen gerçekten, engizisyonun ateşleriyle, içimize dağlanmış binlerce yıllık dini tutumlarla uğraşıyoruz.</p>

      <p class="paragraf-4">Komünizme, daha doğrusu ideal komünizme 1942 yılında ilk kez âşık olduktan ancak dört beş yıl sonra, hâlâ komünist cemaatte olan insanlarla “kuşkularımı” tartışabilecek kadar eleştirel olabildim. İki üç yıl sonra da, başka komünistlerle, komünist bir ülkede işkence görebileceğimiz veya öldürülebileceğimiz fikirleri ve gerçekleri tartıştım. 1954 yılına gelindiğinde artık komünist değildim, ama ancak 1960’ların başında sürüncemede kalan bağlılık kalıntılarını hissetmemeye başladım, tamamen kurtuldum. Yani artık suçluluk duymamam, tamamen silkinebilmem için 20 yıl geçmesi gerekti. Hâlâ sadık olan insanlara neler düşündüğümü söylememin ne kadar zor olduğunu utanarak hatırlıyorum.</p>

      <p class="paragraf-4">Herkesten daha özgür olmayı başardım çünkü ben bir yazarım. Yazarların psikolojik doğası, yazdığınız şeyle aranıza belirli bir mesafe koyar. Yazma süreci tamamen mesafe koymaktır. Yazar için, değerli olması bundandır, bu sürecin sonucunda ortaya çıkanı okuyanlar içinse yazma sürecini değerli yapan işlenmemişi, kişiseli, incelenmemişi alıp genele taşımasıdır.</p>

      <p class="paragraf-4">Belki de cebimizden dökülen jetonların en büyüğü ilkiydi, zira Sovyet Kültür Ataşesi ve karısı, Rusya için Tıbbi Yardım Derneği’ne otorite kazandırmak amacıyla Güney Afrika’ya geldi. Sovyetler Birliği’nde doğmakta olan şahane yeni dünyanın temsilcileriyle tanışma konusunda günlerce hayal kurduk. Hayal kırıklığı kelimesi durumu anlatmaya yetmez, bayağılığın ta kendisiydiler. Biz kadınların tanışmaya can attığı ve Yeni Kadınların en sonuncusu olan kadın, Salisbury’deki herhangi bir genç evli kadın gibiydi ama “Johannesburg” giyimliydi. (“Hiçbir zaman yeterince altın takmış olamazsınız.”) Adamın saçları yağlıydı ve doğal bir yakışıklılığı vardı. Popüler romanları ve kötü filmleri seviyorlardı. Güney Rodezya politikası hakkında hiçbir şey bilmiyorlardı, Güney Afrika hakkında da çok az bilgileri vardı. Siyah insanların onları ürküttüğünü söylediler - kadın bunu söylerken hafifçe yüzünü buruşturdu. Çoğumuzun tepki gösterdiği şeylerin temelini oluşturuyorlardı.</p>

      <p class="paragraf-4">Hayatımın en kötü dönemi kesinlikle 1947-1948’di. Sonu gelmeyecekmiş gibi görünen kötü zamanlar kalbin bir tür kara deliğe dönüşmesine, bütün hayatı, bütün enerjiyi emmesine neden olur. Nasıl hiç bitmeden devam etti... Kaderimde, kısmetimde veya karakterimde beni durgun sulara sürükleyip hareketsiz kalmama neden olan bir şey var. Bekliyorum. Bekleme konusunda çok başarılıyım. Her şeyin olduğu gibi, bunun da iki yüzü var, özünde bir çarpıklık var. Olayları beklersiniz, bilirsiniz ki sizden yana döneceklerdir veya bunun kaçınılmaz olduğunu söyleyen iç mantığınız açığa çıkmak üzere yavaş yavaş ilerlemektedir. Sonra, işler değişince, tutunup ilerlemeye başlarsınız. Ama bu bekleyiş tembellik haline de gelebilir, fırsatın kaçırılmasına da neden olabilir. O zaman, o savaş-sonrası ağır, karışık, aşındıran dönemde beklemekten başka seçeneğim yoktu.</p>

      <p class="paragraf-4">Uyuyamıyordum. Gottfried de öyle. Ayrı yataklarımızda uyumadan yatar, diğerimizin uyanık ve mutsuz olduğunu bilirdik. Veya sigara içerdik, sigaralarımızın ateşi ateşböcekleri gibi parlar ve sönerdi. O uzun kötü gecelerde birbirimize, evliliğimiz süresince olmadığımız kadar arkadaşça yaklaşırdık.</p>

      <p class="paragraf-4">Gottfried ağır ağır, “Evet, bu sürecin çok zevki olduğu söylenemez,” derdi.</p>

      <p class="paragraf-4">Ben, “Herhalde bitecek, değil mi?” diye sorardım.</p>

      <p class="paragraf-4">“Şey, evet, biteceğini varsayabiliriz.”</p>

      <p class="paragraf-4">Yarım mil ötede manevra yapan, soluk soluğa gelen trenin sesini ve bir yerlerde hareket eden trenin uzun düdüğünü dinlerdim. Süt arabasının gelişini, durup yeniden hareket edişini, atın silkindiğini, sütçünün sesini, sabahın ilk ışıklarında uyuyan insanlar nedeniyle alçak sesle, ikna edici bir tonla konuştuğunu duyardım. Atla Shona dilinde konuşurdu.</p>

      <p class="paragraf-4"><span class="char-style-override-14">Süt arabasının toynaklarına ve tıngırtısına doğru</span></p>

      <p class="paragraf-4"><span class="char-style-override-14">Saatler aynı anda çalmaya başlardı</span></p>

      <p class="paragraf-4"><span class="char-style-override-14">Ve orada, şafakta kilise ipeksi gökyüzünde dimdik yükseliyordu.</span></p>

      <p class="paragraf-4">Bu dizeleri hayal ederdim. Hep dilimin ucunda dizelerle uyanırdım. Gerçek bir şair olmamam çok yazık. Eğer olsaydım, sesler denizinden dökülenler o filtre veya elekten geçip daha ince ve zarif kelimeler haline geleceklerdi. “Eğer rüyalarımda dizeler göreceksem neden daha iyilerini görmüyorum?” diye düşünürdüm. Benim için rahatlıkla bulmuş da bunuyor denebilirdi.</p>

      <p class="paragraf-4">Eskiden “burjuva” olarak tanımladığımız ve bu nedenle hor gördüğümüz sosyal etkinliklere gidiyorduk. Cumartesi akşamları, kentin birkaç kilometre dışındaki Highlands Park Oteli’nde dansa gidiyorduk. Burası, Rumbavu Parkı’nın karşısında, Edmond’larda bebek bakıcılığı yaptığım yerin yakınındaydı. Dans etmek için büyük bir salon, bir bar ve musasa ağaçlarının altında dansların arasında dinlenebileceğiniz bir avlu vardı. Gottfried Rus özüne dönüyor ve bardakları kırarak, siyah orkestraya, Çigan müziğini çalmayı öğrenmeleri gerektiğini söylüyordu. Ben ağaçların altında oturur, oldukça sarhoş bir halde, aklımda, bu yerin atmosferini yazdığım zaman nasıl aktaracağımı düşünürdüm: <span class="char-style-override-14">Landlocked</span>. Daha geçenlerde Yunanistan’a giden Athen Gouliamis’le arkadaşı buraya bir kere gelmişler ve burjuva toplumunun ayrıcalıklarından ayrılma konusunda neden bu kadar isteksiz davrandıklarını anladıklarını söylemişlerdi. Mutsuz, uçan bir hayaleti andıran mehtap bu cümbüşlerde hazır ve nâzırdı.</p>

      <p class="paragraf-4">Bir keresinde, biz dans-sever, taşralı grubun arasına, şahane bir siyah dantelli elbise giymiş bir kadın geldi. Kadın, kendinin iki katı yaşta, hâlâ üniformalı –İngiltere’nin değil, bizim ordumuzun– bir erkeğin kollarında dans ediyordu. Oldukça güzel bir kadındı ancak, ısıtılmış balmumu maske gibi, yüzünün şekli bozuluyordu. Onun durumunu anladığımı fark etmişti. Bu oldukça tanıdık bir durumdu: İngiliz kadın, geleceğini garanti altına almak için kolonici biriyle evlenmişti. Ay ışığında verandada birlikte oturduk ve bana, “Londra’da mankendim,” dedi. Sonra, “Bu elbiseyi burada giyemem, değil mi?” diye sordu. “Neden olmasın? İçimizi açıyor.” Sonra aniden, aynı anda hem yakarış, hem açıklama olan bir cümle. “Burada mutlu olacak mıyım?” Sonra tekrar dans salonuna döndü ve o yaşlı kolların arasında döne döne dans etti.</p>

      <p class="paragraf-4"><span>Hiç durmadan okuyordum. Hayatımı kurtarmak için okuyordum. Hiç bitmeyecekmiş gibi görünen ve sadece gözünü kırpmayan yaşlı kertenkele gözüne benzetilebilecek o kötü zamanların insanı nasıl kemirdiğini ve süründürdüğünü anlatmak ne kadar zor.</span> <span class="char-style-override-14">Going Home</span><span>’da korkunçluğuna bir miktar değindim. Ama yeter. Şiir okuyor, sessizce, mantra gibi, Eliot veya Yeats’ten dizeler söylüyordum - mırıldanıyordum. Proust okudum ve beni çok sardı çünkü dünyası benim etrafımdaki hiçbir şeye benzemiyordu. Proust, diğer bütün zevklerin yanı sıra edebi olmayan, tarihe benzeyen bir keyif veriyordu. 11 cilt uzunluğunda bir ironiyle, aristokrat Guermantes komününün sonunda, son derece küçümsedikleri için tanışmaya bile tenezzül etmediği halkı nasıl işgal ettiğini anlatıyordu. Fahişenin kızı Odette bir aristokratla evlenir, bayağı Madam Verdurin, Guermantes Prensesi olur. O sürekli tekrarlanan süreci –toplumdaki uzun, yavaş ritimlerden birini– dışlananların ve hor görülenlerin nasıl ayaklandığını ve karşılığında, yerlerine geçenleri nasıl küçümsediklerini gözlemlememiz isteniyordu. Bu örnek hikâyeyi, görünürde yıkılmaz “beyaz üstünlüğü”yle alay edip kendimi neşelendirmek için kullanabilirdim ama o kadar akıllı değildim.</span></p>

      <p class="paragraf-4">Her gece rüyamda denizi görüyordum, hüzünlü ve yavaş nostalji, özlem gelgitleri halinde uykuma girip çıkıyordu. <span class="char-style-override-14">Landlocked</span><span class="dipp"><a class="footnote-link" href="#footnote-225-75" id="footnote-225-75-backlink">75</a></span> başlığı o zamandan kalmaydı.</p>

      <p class="paragraf-4">Afrikaanca dersleri almaya başladım. Bundan daha saçma bir şey olabilir miydi? “Eğer buradan gidemeyeceksem, bari dilini öğreneyim...” Öğretmenim genç bir Afrikalı kadındı ve birlikte parktaki kafede oturup, bol bol gülerdik. Yine öğretmen olan kocası bir roman yazmıştı ve eleştirmem için bana getirdi. Neredeyse çok iyiydi ancak yeniden yazılması gerekiyordu. Afrikalı yazarların yeteneği olan lirizmle, doğa ve kadın sevgisiyle doluydu. Ama ona, “Kesinlikle <span class="char-style-override-14">Silahlara Veda</span>’nın kopyası olan bir kitap yazamazsın,” dedim. Sonu bile, yas tutan sevgilinin yağmurda ıslanması bile aynıydı. <span class="char-style-override-14">Silahlara Veda</span>’yı hiç okumamıştı, adını bile duymamıştı. Bu masum bir eser hırsızının ilk romanını bana ne ilk ne de son gönderişiydi.</p>

      <p class="paragraf-4"><span>Salisbury’nin dışında, kayaların suya indiği, etrafı ormanla kaplı Mermaid’s Pool diye bir yer vardı - hâlâ da var. Burası piknik yeriydi, gerçi şimdi para ödüyorsunuz ve size sosisli sandviçle Coca Cola satıyorlar. Pazarları, bir araya gelmesi imkânsız 20-30 kişi toplanırdı orada: Harry ve Monica. Dora ve iki çocuğu. Eğer şehirdelerse, Mary ve iki çocuğu. Frank Wisdom ve Dolly (artık evliydiler). Jean ve John. Gottfried, ben ve çocuğumuz. Hans Sen. Genellikle Gottfried’e âşık olan bir iki kız veya bizim, ya da annemin arkadaşı olan Hava Kuvvetleri’nden birileri de olurdu. Ve annem. Bu piknikleri duyunca dehşete kapılmıştı ama sonra bunları yönetmeye başladı. Bu kez de ben dehşete kapıldım. Önceleri pikniğe Gottfried, ben, bebek, Hans Sen, arkadaşlarımız ve Dora katılıyordu. Dora, Frank’e pikniklerden bahsetmiş ve Frank hemen, çocukların annelerini bu şekilde görmelerinin iyi olacağını söylemişti. Bu arada annem, çocukları dikkatle kontrol altında tutulan durumlarda görebileceğim fırsatlar düzenliyordu. Onun tarafından kontrol altında tutulan. Onları kesinlikle dayanılmaz buldum ve buruk bir tavırla –ve sessizce– durumdan zevk aldığı için annemi suçladım. Eğer</span> <span class="char-style-override-14">hak ediyor</span><span>, diye düşünüyorduysa, muhtemelen yüz kişiden doksan dokuzu böyle hissederdi. Dora hariç, beni hiçbir zaman eleştirmeyen ve çocukların durumu hakkında bilgi almak için sık sık buluştuğum sevgili Dora. Pockets çay salonunda bir saat kadar oturup dondurma yerken, sabahları çay partilerine katıldığım memur eşleri bana ölçülü düzeyde gülümser ve sonra alçak sesle beni tartışırlardı. Dora eski eş kişiliğini atmış ve 20 yaş gençleşmişti. Açık ela gözleri kibar ve anlayışlıydı, pembe dudakları muzipliğinden aldığı yergili keyifle bükülmüş, güzel, insanların, özellikle de kocasının asla göremediği kadar komik, tuhaf bir kadındı. (İşin komik tarafı, görseydi, çok hoşuna giderdi.) “Tanrım! Ne kadar akıllıca, ne kadar zekiler, tabii zavallı John ve Jean annelerini yeni kocasıyla ve yeni bebeğiyle görmeli. Zavallı bebekler</span> <span class="char-style-override-14">hiçbir</span> <span>şey anlamıyorlar ama ne önemi var? O Wisdom erkekleri ne kadar da akıllılar, biraz deliler ama aldırma. Şekerim, tamamen bir çılgınlık yapıp bir dondurma daha ısmarlayalım mı?”</span></p>

      <p class="paragraf-4">Tabii, o iki küçük çocuk için daha karmaşık bir durum düşünülemezdi. Orada açıklanamayan bir şekilde ve aniden kendi gerçek anneleri duruyordu, ancak kucağında yeni bir bebek vardı ve babaları olmayan yeni bir kocası vardı. Sonradan bu olaylar sorulduğu zaman Gottfried’i korkutucu bulduklarını hatırlayacaklardı. Bunları neden kabul ettim? Bir kere, insan bu kadar büyük bir hata yapınca, kendini savunması kolay olmuyor. Ayrıca kendimi, birbirine zıt akan güçlü akıntılar tarafından çekiliyormuş gibi hissediyordum ve mesele buydu. İki çocukla bağlarımı –bu durumlarda kullanılan formüle göre– anlayacak yaşa gelinceye kadar, tamamen koparmanın daha iyi olacağını düşünüyordum - hâlâ da bunun doğru olup olmadığını merak ediyorum. Kendimi, bana ait bir evde hayal ediyordum, ancak bu formül yalnızca bir daire veya ev anlamına gelmiyordu. Nerede olduğu önemli değil, hatta sözkonusu zemin para veya saygınlık da değildi ama onları terk etmemi haklı çıkaracak bir kimlik kazanabileceğim bir yerdi evden kastım. Bu arada bu piknikler kâbus gibiydi ve o zamandan beri geniş ailenin keyfi konusunda kuşkularım var. İki çocuğa gelince, bana söyledikleri en kötü şey, John’un, “Babamı terk etmen gerektiğini anlıyorum, ama bu, kırılmadığım anlamına gelmiyor,” demesi oldu - ama artık orta yaşa gelmiş bir adamdı.</p>

      <p class="paragraf-4">Annem onu ne kadar acı bir şekilde ve için için, sessizce suçladığımı, soğuk ve çaresiz öfkemi hiç anlamadı. Neden anlasın? O yalnızca elinden geleni yapıyordu, gördüğü kadarıyla görevini yapıyordu. Neredeysem telaşla oraya geliyor, bir şey konuşması gerektiğini bahane ediyor, iddialarının haklılığıyla beni yerle bir ediyor, benim için hazırladığı her türlü planı kabul ettiriyordu. Ancak geldiği anda zavallı yüzü hayal kırıklığıyla asılıyordu çünkü karşısında duran geç kadın, tartışırken dümdüz ettiği kadına hiç benzemiyordu. “Lütfen otur, anne. Sigara ister misin? Bir bardak çay?.. Hayır anne, hayır, hayır, üzgünüm, hayır.” Artık Gottfried’den boşanacağımı öğrenmişti ve içten içe sevindiğine emindim, çünkü artık iyi bir İngiliz’le evlenebilirdim. Dediğine göre iyi ki babam ölmüştü yoksa bu yeni darbe onu öldürürmüş. Benimle birlikte yaşayıp, hayatımı idare etmeye karar vermişti, çünkü ben hep çok beceriksiz ve sorumsuzdum. Oysa aslında kardeşimle yaşayıp, onun ve Monica’nın hayatını idare etmek istiyordu. Bunu neden yapmaması gerektiğini anlayamıyordu.</p>

      <p class="paragraf-4">Harry’yle ben, yetişkin çocukların her zaman olduğu şekilde acımasızdık. Anneme yeniden evlenmesi gerektiğini söyledik. Onunla evlenmek isteyen, hiç fena sayılmayacak birkaç erkek vardı. Harry’yle ben onları onaylıyorduk. Annem, “Babanla evli kaldıktan sonra başkasıyla nasıl evlenirim?” diyordu. “Birisiyle gerçekten evli olduysan, başkasıyla evlenemezsin.” Evlilik ya da kendi evliliği hakkındaki görüşü şimdilerde pek çok insan tarafından anlaşılmayacaktır. Hâlâ altmışlı yaşlarının başındaydı, hoştu, güzel giyiniyordu, kuru bir espri anlayışı vardı, becerikliydi, pratikti ve enerji doluydu. İngiltere’de olsaydı yaşayacağı şekilde yaşıyordu. Hayırseverlik işlerine katılıyor ve kibar insanları ziyaret ediyordu. Hayali olmasına rağmen, hükümet binasına hiç davet edilmemişti. Frank ona mali konularda tavsiyelerde bulunuyordu. Gottfried de. “Komik ama,” diyordu dünyanın ironilerine hafifçe burun kıvırarak, “Hem Frank, hem de Gottfried para konusunda ne kadar iyiyse, sen de o kadar umutsuz vakasın.”</p>

      <p class="paragraf-4">Bu aslında, “Geleceğini, güvenliğini, nasıl görüneceğini neden düşünmüyorsun? Hem, bu çirkin yaşam şeklinden ne anlıyorsun?” demekti. Buna rağmen, birlikte birçok yerde kötü koşullarda yaşadığım Frank şimdi güvence kaynağı oluyordu. Kafası karışmıştı. Benim de. Frank’le ilk tanıştığımda, ipotekten sadakate kadar, “burjuva” denilebilecek her şeyden nefret ettiğini iddia etmişti.</p>

      <p class="paragraf-4"><span>Yirmilerindeki insanlar, arkadaşlarının (düşüp kalktıkları maceraperestlerin, bu çoğunlukla yönsüz, hünersiz veya devrimci dostların veya oyun arkadaşlarının) gün gelip de şehrin ileri gelenleri olarak dünyayı yöneteceklerine zorlukla inanırlar. On yıldan az bir süre önce, çok kıdemsiz bir devlet memuruyken tanıştığım Frank şimdi kırkına yaklaşıyordu ve hızla yükseliyordu. Sonradan yüksek mahkeme hâkimi oldu. Sonra da adalet bakanı. Yerli tarımı bakanı olduğunda politikası o dönem için fazla ilericiydi. Siyah çiftlik ustası sayısını artırabilmek için elinden geleni yaptı. Zimbabve bağımsızlığını kazanınca, bu eğitimli ve becerikli adamlar (ve kadınlar), komşuları sıkıntı yaşarken, Zimbabve’nin siyahi tarımının başarılı olmasını sağladılar. Afrika Tarımı Bakanı Montrose Dükü Graham’di ve tam anlamıyla “beyinsizdi”. Babasının kısaltılmış biyografisi bana John Wisdom tarafından 1992 yılında dikte edildi. John babasıyla geçinmekte zorlansa da, onunla gurur duyuyordu. Bakan, Frank’in ilerici fikirlerini ve bunları paylaşanları onaylamıyordu. Frank önce adalet bakanlığına sonra da kamu hizmetleri kuruluna “kaydırıldı”, bu organizasyondaki pek çok adam siyah devlet memurlarının belli bir yere kadar yükselmelerine engel olan politikalara karşıydılar. Meşhur “tavan” burada sadece hissedilmekle kalmıyordu, kanun kadar barizdi. Frank bunu dayanılmaz bulup 53 yaşında istifa etti. Kalsaydı, devlet hizmetinde 12 yıl daha çalışabilirdi. Eski Spor Kulübü’nden tanıdığı Chippy Pringlewood adında birinin Guardian Trust firmasına girdi ve birlikte yüksek mahkemede bağımsız üye oldular.</span></p>

      <p class="paragraf-4">Frank ilerki yaşlarında sinirli bir insan haline geldi. Yerli politikasıyla hemfikir değildi. Eğer onun ve onun gibi düşünen insanların görüşleri kabul edilseydi, Zimbabve’nin tarihi çok farklı olurdu. Bir kere, yönetimde bir sürü eğitimli siyah insan yer alırdı.</p>

      <p class="arabaslik-sol para-style-override-17"><span>21</span></p>

      <p class="paragraf-4">1948 yılının sonunda, her şey birdenbire hareketlenmeye başladı. Gottfried de, ben de İngiliz vatandaşı olduk. Evlenerek İngiliz tabiyetimi yitirip sonra yeniden kabul edilmek için başvurmanın bana hissettirdiklerini abartmam olanaksız. Bu olay kelimelerden, gözyaşlarından –her şeyden– çok daha derine iniyordu. Bu süreçler görüş alanının ve anlayışın çok ötesine geçmektedir. İngiliz pasaportu alabildiğim için en koyu vatanseverin bile alkışlayacağı türden duygular içindeydim. O zamandan beri yasa değişti. Bu arada boşanma işlemleri başlatıldı. Gottfried hukuk camiasında çok yakından tanındığından bu sadece bir formaliteydi ve hızla sonuçlandı, oysa mahkemeler, savaş boşanmalarıyla tıkanmıştı. Ya ben onu terk etmiştim ya da o beni. Hatırlamıyorum ama bütün bu süreçte birlikte yaşamaya devam ettik. Daha dostça olamazdı. Çocuğun velayeti 15 yaşına kadar bende, sonra Gottfried’de olacaktı; ikimiz de ona ulaşabilecektik ve Gottfried bakımı için her ay küçük bir miktar para ödeyecekti - bunda, bazı yasal gerekçelerle Gottfried ısrar etti. İkimiz de, aynı şehirde –Londra’da– yaşayacağımız ve ikimiz de kazanacağımız için paranın sorun olmayacağını varsayıyorduk. Boşanma şartları hâlâ hoşuma gidiyor. O sıralar, ilerici çevrelerde iyi niyetin boşanmalara hükmetmesi gerektiği yaygındı, zaten sadece kanun dolayısıyla gerekliydiler ve aptallıktan başka bir şey değildiler. Şimdi feministlerin, tamamen ilerleme adına, çoğu zaman talep ettiği açgözlü ve kinci boşanma koşullarını gördüğüm zaman, bizim neslimizin daha sevimli olduğunu düşünüyorum.</p>

      <p class="paragraf-4">Bu arada ikimizin de İngiltere’ye bilet parası dışında çok az paramız vardı. Gottfried kelimenin tam anlamıyla sıfırdan, başarılı ve zengin bir hukuk firması oluşturmuş ama karşılığında iyi bir söz bile duymamıştı. Ben kısa hikâyelerimden ve parlamentoda daktiloluk yaparak küçük miktarlarda paralar kazanmıştım.</p>

      <p class="paragraf-4"><span class="char-style-override-14">Türkü Söylüyor Otlar</span>, Johannesburg’daki bir yayıncı tarafından satın alınmıştı. Londra’da Curtis Brown’dan Juliet O’Hea sözleşmeyi gördüğü zaman öfkeden deliye döndü, yayıncının suçlu olarak afişe edilmesi gerektiğini belirtti ve yayıncıya bu doğrultuda bir telgraf çekti. Bir kere, yayıncı telif hakkının yüzde %50’sini alacaktı. Gerekçesi, duyduğum kadarıyla, bunun riskli bir kitap olması ve bundan dolayı ödüllendirilmesi gerektiğine inanmasıydı. Sonuçta kitabı yayımlamak için hiçbir girişimde bulunmadı ve Juliet’in telgrafını alınca haklarından vazgeçti. Juliet kitabı neredeyse hemen Michael Joseph’e sattı.</p>

      <p class="paragraf-4">İngiltere’ye önce çocuk ve ben gidecektik. Gottfried geldiği zaman iyi bir iş bulacak ve bana destek olacaktı.</p>

      <p class="paragraf-4">Rodezya’dan kalkacak bir gemide kamara bulmak hâlâ kolay değildi.</p>

      <p class="paragraf-4">Johannesburg’dan Gottfried’in bir arkadaşı birkaç kez bizi ziyarete geldi. Zengindi. Bu evden vazgeçmemizi, kirayı biriktirmemizi ve gemide bir kamara ayarlayıncaya kadar benim onun evinde kalmamı tavsiye etti. Gottfried arkadaşlarında kalmalıydı. Böyle yaptık. En sonunda Salisbury’den ayrıldım, elveda! Kurtuluyordum. Gene Johannesburg’da 1937’de kaldığım zengin mahallesindeydim; bekçi köpekleri, demirli pencereler, gece bekçisi, zenginlik... Oysa bunlar komünisttiler, bir öncekilerse maden sahibi. Yaşantı tarzlarındaysa hiçbir fark yoktu.</p>

      <p class="paragraf-4">Milliyetçiler iktidardaydı ve bazı eski komünistler panik halindeydi, kitaplarını gömüyorlar ve birbirleriyle buluşmalarına dikkat ediyorlardı. Atmosfer, yalnızca iki yıl öncesinin coşkulu güveninden epey farklıydı.</p>

      <p class="paragraf-4">Bir gün, <span class="char-style-override-14">Tanıdığım Zengin İnsanlar</span> diye bir kitap yazabilirim. Şu anda yanında olduğum aile başrolde olacak. Adam, koca, yarım kilo domatese birkaç pens fazla verildiği için olay çıkarırken karısı gülmeye çalıştı. Adam arabayla kilometrelerce gidilerek, sebzenin biraz daha ucuz olduğu marketten alışveriş yapılmasında ısrar etti. Kadın Doğu Londralıydı. Londra’da Soğuk Savaş’ın en kötü olduğu dönemde yaptığı politik eleştirileri ve solcu oyunlarıyla ünlü Unity Theatre’dandı. Birçok ünlü aktör ve aktris Unity Theatre’da yetişmişti ancak tiyatro sonradan cazibesini yitirmişti çünkü 1950’lerin sonunda ve 1960’larda, sosyalizm yine moda olmuştu ve Unity Theatre artık yalnız değildi. Şimdi insan artık birisini Doğu Londralı diye tarif edemez. O güzel, şımarık, akıllı, küçük Doğu Londralı kız nerede? Bir dönemler kitaplarda ve oyunlardaydı (örneğin <span class="char-style-override-14">Pygmalion</span>) ve ilk kelimede tanınıyordu. Hâlâ varsa bile, artık temsilci olarak görülmüyor. Bu evdeki Doğu Londralı kız, artık zengin bir kadındı ve tıpkı diğer evdeki kadın gibi sıkıntıdan delirmek üzereydi. Ayrıca kıskançlıktan da çıldırıyordu - beni kıskanıyordu. Onu telefonda konuşurken duydum –duymamı istemişti– arkadaşlarına yüksek sesle, “Hem de burada, bu evde!” diye tekrarlıyordu. Yavaş yavaş benden bahsettiğini anladım. Kocasına âşık olmak aklıma bile gelmemişti. Bir kere, çok heyecanlıydım. O bana âşık mıydı? Öyleyse bile, hafif bir sevecenlikten başka bir şey olarak tanımlanamazdı. Kapılar çarpılıyor, telefonlar avaz avaz çalıyor, karı koca birbirlerine bağırıyorlardı. Hemen gideceğimi söyledim, “Saçmalık, kalmalısın,” dediler ama bağırmaya devam ettiler. Cape Town’a gelecek gemiden hâlâ haber yoktu. Güney treninde bir kompartıman ayarladım ancak o son derece sevimsiz şehirden gitmeden önce iki olay yaşandı. Bir tanesi, bir tıp öğrencisi beni bir cumartesi gecesi, siyah mahallesinde ücretsiz tıbbi tedavi sağlayan bir kliniğe götürdüğünde oldu. Her cuma ve cumartesi gecesi, bu büyük, çıplak, az donanımlı yer, bıçaklı kavga kurbanlarıyla doluyordu. Köşede bir tabureye oturdum ve saatlerce, sarhoş adamların sendeleyerek içeri girmesini veya sedyeyle getirilmelerini izledim. Her biri bıçakla veya palayla kesilmişti ve kanlar akıyordu. Bunlar kabile kavgalarıydı. Bazı yaralar çok korkunçtu. Birkaç adam öldü. 40 yıl sonra Johannesburg’dan genç ve beyaz bir doktorla tanıştım. Bu doktor hafta sonlarını siyah insanlara hizmet veren bir klinikte geçirdiğini, insanların bıçak yaraları, sarhoş veya çoğunlukla uyuşturucuyla delirmiş halde getirildiklerini anlattı. “Kan nehir gibi akıyordu,” dedi. Ben de 1949 yılında tanık olduklarımı anlattım. Değişen hiçbir şey yoktu, sadece şimdi işin içine bir de uyuşturucu girmişti. O zaman sadece alkol vardı.</p>

      <p class="paragraf-4">Hatırladığım diğer olay benim için verilen öğle yemeğiydi - ama kimin verdiğini hatırlayamıyorum, sadece masada o dönemde solcu olan edebi ve politik “isimler” olduğunu hatırlıyorum. Şair Uys Krige ve kısa hikâyelerimi basan dergilerin editörleri oradaydı. Ayrıca sendikacı Solly Sachs ve birkaç sendikacı daha. Güney Afrika’da kısa bir süre için, koşulları iyileştirmek amacıyla yoksul beyaz kadın işçilerle, Hintli ve renkli işçileri birleştiren sendikacılar vardı - ama milliyetçiler bunu sona erdirdiler. İmkânsız diye düşünebilirsiniz, ama bunu gerçekleştiren, o adamların kişiliğiydi. Öğle yemeğinde neler konuşuldu? Bunu hatırlamam gerekmiyor. Hepimiz, sürekli olarak milliyetçilerin iktidara gelişini ve bunun Güney Afrika için ne anlama geleceğini, bir de Çin’de komünistlerin iktidara gelişini konuşuyorduk.</p>

      <p class="paragraf-4">Sonradan, İngiltere’deyken, sendikacılardan birinden şöyle bir mektup aldım: “Yoldaş! Hayatımı sıkıntı çeken insanlığa, dünyadaki sefillerin hayatlarını iyileştirmeye adadım. Gözlerim her zaman bütün insanlığın yürüdüğü görkemli ufuklarda. Hiçbir şeyden kaçınmadığımı, yaptığım veya düşündüğüm her şeyin, herkesin iyiliği için olduğunu söyleyebilirim...” Mektup bu şekilde devam ederek 16 sayfa sürüyordu ve ancak sonuna geldiğimde bunun hayatı, ya da en azından aynı yatağı paylaşma teklifi olduğunu anladım. Şaşırmıştım çünkü o öğle yemeğinde onun yanına bile oturmamıştım. Fakat sonradan benzer teklifler içeren epeyce mektup biriktirdim. O dönemin ruhuydu bu. Ancak sadece belirli ülkelerde uygun olan bir tarzdı. Anglo-Saksonların böyle bir şey yapabileceğini düşünemiyorum. İki Leh, üç Yugoslav, iki Afrikalı ve bir de Şili’den bir devrimci; ancak mektupları birbirinden ayırt etmek olanaksız.</p>

      <p class="paragraf-4">Tekrar böyle bir dönem gelirse, kadınlara yararlı önerilerim var. Yapmanız gereken en son şey, “Ah, demek benden hoşlanıyorsun? Pekâlâ, buluşalım ve nasıl gittiğine bir bakalım,” demek. Hayır, en az aynı sayıda sayfayı benzer şekilde coşkulu duygularla doldurup mektubu, “Mücadelede her zaman birlikte olacağız,” diye bitirmelisiniz.</p>

      <p class="paragraf-4">Bu tavsiye paralel bir durumda da yararlı olacaktır. Şu doğrultuda sayfalar dolusu bir mektup alıyorsunuz (yazanların çok boş zamanı oluyor): “Sonsuzluğun kozmik perspektifleri beni sana doğru itiyor ve bence buluşup ... konudaki görüşlerimizi paylaşmalıyız.” Cevap şöyle olmalı: “Sen ve ben daha üst bir düzlemde her zaman beraber olacağız, bedenlerin buluşmasına ne gerek var?”</p>

      <p class="paragraf-4">Cape Town’daki en ucuz pansiyonu buldum. Bunu, <span class="char-style-override-14">In Pursuit of The English</span> adlı, komik biyografide anlattım. Neden olmasın? Ama aslında moral bozucu bir dönemdi ve uzayıp durdu. Gemi sahilde oyalanıp duruyordu. Şirket önce evet dedi, sonra da hayır. Rüşvet bekliyordu ama bu benim aklıma hiç gelmedi. Dürüstlük yüzünden altı haftalık bir bedel ödedim. Ahşaptan yapılmış pansiyon herhalde dört dönüme yayılmıştı ve çok kalabalıktı. Pansiyona sadece yerli halk ve pansiyonu işleten Hollandalı kadının burayı kendi evlerinin uzantısı olarak gören akrabaları değil, İngiliz savaş gelinleri de doluşmuştu. Doğu Afrika’daki Büyük Yerfıstığı Felaketi’ne maruz kalacaklarını bilmeden oraya gitmekte olan iki çift vardı. Genç kocalardan biri bir yıl sonra orada sıtmadan ölecekti. (Bu, milyonlarca sterlin değerinde bir projeydi ve hemen başarısız oldu, sonuçta en ileri çiftçilik teknolojisi örnekleri tarlaların kenarında, hızla büyüyen otlar ve fidanların arasında çürümeye terk edildi. Anlaşılan hiç kimsenin aklına yerlilerden tavsiye almak gelmemişti.) Bu arada dördü de çok idealistti. İngiliz savaş gelinleri cesur ve hevesliydi. Bazıları gemide yer bulabilmek için yıllarca beklemişti ve şimdi, en sonunda İngiltere’nin hararetli savaş döneminde karşılaştıkları kocalarıyla veya nişanlılarıyla buluşacaklardı. Bazılarının küçük çocukları vardı. O altı hafta içinde iki defa gemilerle İngiliz kadınlar gelirken, bazıları bitmek tükenmek bilmeyen tren yolculuklarıyla Kuzey Rodezya’ya, Güney Rodezya’ya ve Nyasaland’e gittiler. İşte o zaman İngiltere’de taşrada değil de, Afrika’da büyüdüğüm için aslında ne kadar şanslı olduğumu anladım. Bana göre bu kadınlar cahil, saf ve dar görüşlülerdi. Sanki çocukmuşlar gibi, onları koruma ihtiyacı duyuyordum. Ama önemli olan şuydu: Bildikleri, yaptıkları, sınıflarıyla belirleniyordu. Arkadaş olmak için hazır bir ortamın olduğu burada bile subay eşleri ve diğer rütbelerdeki kadınlar ayrışmışlardı, tıpkı Kipling’deki gibi. Orta sınıftaki kadınlar ve bir iki muhterem insan, verandanın bir tarafında sıkıca korunmuş bir grup halinde oturuyor, alt tabakanın çocukları hakkında kötü şeyler söylerken, otoriter seslerini bir desibel kısıyorlardı. Böyle bir fenomenle ne ilk ne de son karşılaşmamızdı ve herkes onları seyrediyordu: Kendilerini nasıl gördüklerini ve nasıl böyle kibirli olabildiklerini merak ederek. Bu gibi kişiler işçi sınıfı veya alt-orta sınıftan (üzgünüm ama burası Britanya) insanlarla, şimdi ölmüş olan (televizyon tarafından öldürülen) bir kültürden, Salisbury ve Bulawayo’daki işçi yüksekokulları, sosyalist, liberal, komünist ve pasifist çalışma sınıfları, yaz okulları, gece okulları, edebi gruplar, konferanslar ve çalışmalara katılmış olanlarla beş dakika olsun konuşamazdı. Yine de bu insanlara büyüklük taslarlardı. Bunları izleyip yemin ederdim, “Yapmayacağım, yapmayacağım,” yani sınıf oyununda oyuncu olmama izin vermeyecektim. Birkaç yıl içinde, bu çatışmaya takılıp kaldım. Birkaç yıl sonra <span class="char-style-override-14">John O’London’s Weekly</span> dergisine kitap eleştirisi yazacaktım ve İngiltere’nin Hindistan kadar sınıf egemenliği altında olduğu konusunda masum bir yorum yapacaktım - ve sonra, İngiltere’de sınıf sistemi olmadığını belirten ve hepsi de orta sınıftan insanlar tarafından yazılan bir mektup yağmuruna tutulacaktım. Birkaç yıl sonra, büyük Ford grevi sırasında Londra’da mahkemeye gidip, kaba bir hâkimin grev liderlerinden biriyle, aksanı ve grameri yüzünden alay ettiğini, dalga geçtiğini, kasıtlı olarak aşağıladığını görecektim. Bu kitabı yazarken, işçi sınıfından gelen şu andaki başbakanımız (John Major) ve karısı hakkında, yalın zevkleri konusunda iğneleyici şakalar gazeteleri süslüyor. Evet, evet, züppe insanları bulunan tek toplum değiliz, ama bu zavallı küçük oyunu –üst sınıf ve üst sınıf olmayan– üretebilecek ve komik bulabilecek başka biri var mı? Üstelik, bu oyunu on yıllarca komik bulan? Zavallı İngiltere! Ama çaresi yok, belli ki elden bir şey gelmiyor.</p>

      <p class="paragraf-4">O pansiyonda geçirdiğim haftalar bana, o kadar az parayla ve küçük bir çocukla nasıl kısıtlanacağımı gösterdi. Burada bu görkemli, şahane ve –öğrendiğim kadarıyla– “bohem” Cape Town’daydım, ancak pansiyondan çıkıp nakliye şirketinin ofisine gidip kuyruğa girmek için zar zor vakit buluyordum. Bebek doğduğundan beri kocam iyi bir baba olmuştu, bebeğe bakma zevki için birbirleriyle yarışan arkadaşlarım vardı ve annem ondan yeterince yararlanılmadığını düşünüyordu. Ayrıca, hizmetçi de vardı. Oysa şimdi tek başımaydım. Ne o zaman ne de şimdi, yanlış yaptığımı düşünüyorum. Bu herhalde yapı meselesi. “Ah, bunu neden yaptım?” demeyi hep çok saçma buldum. Ancak hiçbir zaman hayal ettiğim maceracı hayatı da yaşayamadım; Afrika’nın vahşiliklerini veya Gobi çölünü keşfedemedim, Akdeniz’de hiç aylak aylak dolaşmadım veya Paris’te kafe hayatının tadını çıkarmadım. Her şeyi, küçük bir çocuğum olduğu gerçeği belirliyordu. Hayatımı yazarak kazanmayı planlıyordum ama bir süre yoksul bir hayat sürdüm, ancak Londra’ya gittikten on yıl sonra ortalama bir işçinin aldığı maaş kadar para kazanabildim. Bundan pişmanlık duymak aklıma bile gelmedi, çünkü herkes fakir olduğumu biliyordu. Şimdi genç yazarlar avanslardan ve güvenceden bahsediyor, fakat bizim yaşımızdakiler, belki de savaş yüzünden farklı düşünüyordu. Yazmak, kendi koşullarımızda başarılı olmak, bağımsızlığımızı ve özel hayatımızı korumak istiyorduk. Bunu şimdi hiçbir yazar yapamıyor, zira kişiliklerimiz, tarihimiz, yaşantılarımız tanınma mekanizmalarına ait.</p>

      <p class="paragraf-4"><span>Çok belirgin bir şeyi görmem uzun bir zaman, çok uzun bir zaman aldı. Çocuk –diğer insanların benim durumumu değerlendirdiklerinde söyledikleri gibi, fedakârlık, “yük”– beni kurtaran şey oldu. (Margaret Drabble’in ilk romanı</span> <span class="char-style-override-14">The Millstone</span><span>’u</span><span class="dipp"><a class="footnote-link" href="#footnote-225-76" id="footnote-225-76-backlink">76</a></span> <span>sevmemin nedeni buydu.) Eğer Londra’ya tek başıma gelseydim şunlar olurdu. Soho o zaman cazip, hem de baştan çıkaran bir yerdi. Kısa sürede yolumu bularak oraya giderdim. Hayatımda üçüncü defa, kente yeni gelen kız olurdum. Bu özel alt-kültür kadınlara iyi davranmıyordu. Kızlar çikolata taneleri veya cin tonikler gibi tüketiliyorlardı. Daniel Farson’ın</span> <span class="char-style-override-14">Soho in the Fifties</span><span class="dipp"><a class="footnote-link" href="#footnote-225-77" id="footnote-225-77-backlink">77</a></span> <span>kitabında kadınlar hemen hemen hiç ortada görünmemektedir. Bir zamanlar çok güzel ve ciddi bir sanatçı olan Nina Hammett’in sarhoş, yaşlı, kendini tutamayan, içki veya bağış dilenen fotoğrafları her şeyi anlatıyor. 1960’ların başında, Daniel Farson’ın Soho vatandaşı olarak tarif ettiği Elizabeth Smart benimle öğle yemeği yemeye geldi. Öğlenden akşam yediye kadar içti, ağladı, ağladı ve içti. Kendi hayatı ve genelde kadınların hayatı hakkında vahşi espriler yapıyordu. Onu, Soho’da</span> <span class="char-style-override-14">joie de vivre - hayatın neşesi</span> <span>reklamı olarak tarif etmezdim. Soho’da yaşayanlar arasında sadece Francis Bacon başarılı olmuştu. Daniel Farson kendini çekip çıkardı. Çok sayıda yetenekli insan vardı ama bunlar çoğunlukla içki içiyorlar ve konuşarak yeteneklerini harcıyorlardı, dedikodu için dünyayı feda edebilirlerdi. (Dünya çok daha azına feda edilmiştir.) Soho’nun çağdaş karşılığı, epeyce arındırılmış bir bohem yuvası olan Groucho Club da bir o kadar yetenek yutuyor ama eski kulüplerdeki konuşmalar daha iyiydi. Mandrake, Gargoyle, French Pub, Colony’nin cazibesi bundandı. Bunların hepsine –birer kere– diğer yarının nasıl yaşadığını görmem gerektiğini söyleyen John Somerfield tarafından götürüldüm. Bayağı yerler olduğunu düşündüm ama atmosferi ve cazibesi tanıdık geldi. Bunların hepsi eksantrik ve uyumsuzdu, tuhaf ve orijinal tiplerdi ve sözlerinin geçtiği bir dünya yaratmışlardı. Aslında bohem. Tıpkı bizim Salisbury, Güney Rodezya’daki halimiz gibiydi. İnsanların orada kaybolabileceğini nasıl anlamazdım? Ben de kaybolurdum. Bundan eminim. Kendimi kolaylıkla, yine çok içerken hayal edebiliyordum. Oysa 1942 yılından ve ilk evliliğimin bitmesinden beri hemen hemen hiç içmemiştim. Sonra bu şairlerden ve ressamlardan birine âşık olurdum. Çok harika olduklarından değil de yitik ruhlar olduklarından onlara karşı durulamaz. Ancak bunlar âşık olunacak erkekler değillerdi. Tabii, insanın sıkıntı çekme yeteneği yoksa. İster inanın, ister inanmayın, gözyaşlarına koşullandığımı henüz anlamamıştım. Hayır, Soho beni pekâlâ öldürebilirdi ve kurtulmuştum çünkü bir sorumluluğum vardı, çocuğum. Bu ağır bir sorumluluktu. Çok iyi huylu ve sosyal bir çocuktu ama uykusuzdu. Sabah beşte kalkıyor ve akşam dokuz onda yatıyordu. Gündüzleri asla uyumuyordu. Bu durum dokuz on yaşına gelinceye kadar devam etti. Bu, benim de sabah beşte kalkmam anlamına geliyordu. O günlerde anneler, çocukları kalktığı zaman uyanıp kalkmaları gerektiğine inanırlardı, oysa şimdi anneler kendileri kalkmak isteyinceye kadar, çocuklara kendi başlarının çaresine bakmalarına izin verebiliyorlar. Bu bazen saatler sürüyor. “Bu benim hakkım.” Başka zamanlar ve kesinlikle başka anneler.</span></p>

      <p class="paragraf-4">Peter –günde 18 saat– o büyük pansiyonun tadını çıkarıyordu. Burası devasa bir sandığa benziyordu. Kocaman bahçesi meyve ağaçlarıyla ve çocuklarla doluydu. Bana gelince, ben izliyor ve bekliyordum. Hayatımın önemli bir bölümünü bekleyerek geçirdim. Kadınlar bekler, erkeklerden daha çok. Kadınların ünlü pasiflik sorunu aklınıza gelebilir, ama bu daha çok bir korunma mekanizması. Belki ileriye bakıp plan yaptığınız zaman gerçekten koruyordur. Ama planlarınız hayallere dayalıdır. Londra’da hayatımın kolay olmasını beklemiyordum ancak Gottfried’in yakınlarda bir yerlerde olacağına, küçük çocuğa babalık yapacağına, benim iyi dostum olacağına inanıyordum. Çocuğu tek başıma yetiştireceğimi düşünmemiştim, ki öyle oldu. Bilseydim, en azından kaygılanırdım. Ancak o verandada otururken, bütün küçük çocukların yaşlı meyve ağaçlarının arasında oynayışını seyrederken hiç korkmuyordum. Savaş çocuklarıydılar ama onların çocukluklarını siperler üstüne konuşmalar gölgelemeyecekti. Günlerce oturdum, çocukları izledim, verandanın iki yanına kurulan savaş gelinlerinin Afrika’daki geleceklerinden bahsetmelerini dinledim. Ben de beklentilerini karşılaşacakları şeylerle kıyaslıyordum. Bir yandan da Gottfried’in Londra’da yaşama planlarının ne durumda olduğunu merak ediyordum. Müstakbel işverenlerinden, Londra’da yaşamış ve çalışmış olan diğer tanınmış Lessing’lerden daha önce sözünü ettiği başvurularına cevap gelmiş miydi acaba?</p>

      <p class="paragraf-4"><span>Gottfried Lessing’in başına aslında şunlar geldi. Ben Londra’ya ulaştıktan kısa bir süre sonra o da geldi. Dorothy Schwartz Londra’da şansını denemeye karar vermişti. Bir dairesi vardı ve Gottfried onun odalarından birini kullandı. Hayatının en kötü döneminin bittiğinden ve Londra’da hemen güzel bir iş bulacağından emindi. Başvurularına hiçbir yanıt alamamıştı. SSCB ile Kültürel İlişkiler Derneği’nde çalışarak oyalandı ve bekledi. Alman ve komünist olan birinin saygın bir firmada iş bulmasının daha zor olacağı bir dönem düşünemiyorum. İşin esprisi, on yıl sonra bir Alman’ı, hatta bir komünisti çalıştırmaktan daha moda bir şey olmayacaktı, çünkü komünizm yeniden moda olacaktı ve her zamanki gibi, ortalık sakinleşince, insanlar –işin heyecanı nedeniyle, anne ve babalarına nanik yapabilmek eğlenceli olduğu için– komünist olduklarını söylemeye başlayacaklardı. Bu tür insanlar asla parti kimliklerini çıkarmazlar. Birçok “komünist”, komünizmin ne olduğunu bile bilmiyordu. Önde gelen bir film yapımcısıyla yediğim öğle yemeğinde, yapımcının komünizmin ve Sovyetler Birliği’nin erdemlerinden bahsettiğini, komünist olduğunu söylediğini ve bana, komünistlerin ateist olması gerekip gerekmediğini sorduğunu hatırlıyorum. Diyalektik materyalizm denilen bir şey olduğunu söylediğim zaman, insanların maddi refahları konusunda kaygılanmamaları gerektiğini söyledi. Bu tür cahillikler modaya uyan komünistler arasında çok yaygındı.</span></p>

      <p class="paragraf-4"><span>Gottfried’in cesareti kırıldı, morali bozuldu. Sarılık oldu, çalışamadı. Bütün bu süre içinde ilişkimiz mükemmeldi. Çocuğunu sık sık görüyordu, özellikle ben Londra’ya geldikten kısa bir süre sonra omzumu kırınca. Kız kardeşiyle, halen komünist Berlin’de Kulturbund’da çalışan kocasını –“ebedi öğrenciyi”– ziyaret etme vizesi aldı. Geri döndüğünde morali düzelmişti, bütün iyimserliği geri dönmüştü. Orada yaşayacağını söyledi ve benim de onunla birlikte gitmemi istedi. Bu beni çok korkuttu. Bir kere bile evli kalmaktan veya birlikte yaşamaktan bahsetmemiştik. “Orada çok güzel yaşıyorlar. Güzel daireleri, arabaları ve şoförleri var,” dedi. Hatta güvenliğe abartılı derecede dikkat etmeleriyle dalga geçti. “Delirmişler,” dedi, “Yataklarının altında casuslar olduğunu düşünüyorlar ve şoför duyar diye arabada hiçbir şey söylememe izin vermediler.” Onlara gülünce, Batı’da çok fazla vakit geçirdiği için anlayamadığını söylemişler.</span></p>

      <p class="paragraf-4">Resmen Doğu Almanya hükümetine başvurdu ve vatandaş olarak geri dönmesine izin verilmesini istedi. Hiçbir şey olmadı. Yine başvurdu. Yine sessizlik. Anlayamıyordu. “Tabii, bir sürü sorunları var, insan bu etkenleri de düşünmeli.”</p>

      <p class="paragraf-4">Bu noktada, hayatımda birçok açıdan oldukça şaşırtıcı bir etkisi olan Moidi Jokl devreye girdi. Burada Moidi’nin Gottfried’in hayatındaki etkisine odaklanacağım. Moidi savaştan önce Viyana’da tanınmış bir kadındı. Çok genç bir kadınken –genç kızken– o dönemde eşi benzeri olmayan bir radyo programı oluşturmuştu. Konuşuyor, şarkı söylüyor, fıkra anlatıyor, palyaçoluk yapıyordu ve her konuda kendini gösteriyordu. Bunun sonucunda kendine çok geniş bir dinleyici kitlesi edindi. Bu yeni radyo olayıyla onun doğası arasında müthiş bir uyum vardı. Tabii ki komünistti. O dönemde kıt kanaat geçinen, saklanan, kaçan veya Sovyetler Birliği’ne giden, kesinlikle “izne çıkmış ölüler” olan ve sonradan Doğu Almanya’daki hükümeti oluşturan Alman komünistlerle arkadaştı. Yaşamak üzere Doğu Almanya’ya gitmişti. Sonra Stalin’in bütün Sovyetler Birliği’ndeki Yahudileri temizleme işlemi ve kendilerinin “kara yıllar” olarak adlandırdığı uydu komünist ülkeler dönemi başladı. Moidi, bir düzine Yahudi’yle birlikte Doğu Almanya’dan kovuldu. Onu sınıra götüren genç polis gözyaşları içindeydi ve “Eğer sizin gibi insanları sınır dışı ediyorlarsa, çok yanlış bir şeyler var demektir,” dedi. Belki de o polis, 30 yıl sonra duvar yıkıldığı zaman dans edenlerden biriydi. Moidi artık Londra’da komünizmden kaçan ilk sığınmacılardandı, ancak her yerden sığınmacı geliyordu. Yaşamak için ellerinden geleni yaptılar, nasıl hayatta kaldıklarını Tanrı bilir. Bazen bir odada ondan fazla insan oluyordu veya arkadaşlarının apartman dairelerinde, kanepelerde yatıyorlardı. Ziyareti fazla uzattıklarını düşününce taşınıyorlardı. Tercüme yaparak, elbise dikerek, saç yaparak, ne bulurlarsa onunla para kazanıyorlardı. Avrupa’daki bütün şehirler Moidi gibi insanlarla doluydu. Ona Gottfried’den bahsedip yaptığı resmi başvuruya resmi bir cevap beklediğini söyleyince yalnızca güldü ve Gottfried’in komünizm hakkında hiçbir şey anlamadığını söyledi. Geçici vizeyle Berlin’e gitmeli ve orada torpil bulmalıydı. Önemli konumlarda akrabaları mı vardı? Bu bilgiyi Gottfried’e aktardım. Ancak Gottfried soğuk ve aşağılayan bir tavırla kızdı. Yoksul olduğundan, gerçek bir işi olmadığından, korktuğundan ve emin olamadığından, daha da komünist, daha da dar görüşlü, kuşkulu ve paranoyak olmuştu. Sovyet-karşıtı propaganda dinlemek istemediğini söyledi - komünizme yapılan en ufak bir eleştiri karşısında o zaman bu deyim kullanılıyordu. Gottfried beklemeye devam etti. Moidi, “Eğer benimle buluşursa ona komünizmin aslında ne olduğunu anlatırım,” dedi. Gottfried önce reddetti, ancak postacının gelmesini beklerken zaman geçmeye devam ediyordu. Bir yemek düzenledim. Bu, Freudcular ve Sovyet ticaret heyeti için düzenlediğim yemekten bile yıpratıcıydı.</p>

      <p class="paragraf-4">Moidi iri yapılı, renkli, neşeli, dışadönük, alaycı, komik bir kadındı ve Çingene’ye benziyordu - bu tarz, beş parasızken hep işe yarıyordu. Gottfried’e cazip gelebilecek en son kadındı. Gottfried her zamanki şık haliyle, saçının tek bir teli bile dağılmadan, diplomata benzer bir şekilde öylece oturdu. Hiçbir şey yemedi, oysa Moidi keyifle yemeğini yedi ve komünizmin nasıl olduğunu anlattı. Gottfried, istismar, Sovyet-karşıtı propaganda, uşaklar, çakallar, vesaire, vesaire konusundaki standart komünizm sözlüğünü tekrarladı. Moidi ona komünizm hakkında hiçbir şeyi anlamadığını söyleyince, Gottfried onu ve onun gibi insanları gayet iyi anladığını belirtti. Moidi kahkahayı bastı. Gottfried konuşmaya devam ederek benim sınıf - emperyalist - kapitalist - ideolojiyle zehirlendiğimi söyledi. Çok, çok kızmıştı. Onu hiç böyle görmemiştim ve beni gerçekten korkutuyordu. Ancak sonuçlarına bakılacak olursa, buluşma başarılı olmuştu, zira yalnızca birkaç gün sonra Gottfried, kız kardeşini ziyaret etmek için vize başvurusunda bulunduğunu ve orada “neler yapılabileceğine bakacağını” söyledi. Bir daha hiç Moidi’den bahsetmedi. Berlin’deyken Peter’ın tatillerde onu ziyaret edebileceğini belirtti. Ona sürdüremeyeceği bir şeye başlamasının çok kötü olacağını söyledim. Moidi, Batı’yla irtibatını sürdürebileceğini sanıyorsa deli olması gerektiğini söylemişti. Cezası ölüm veya daha beteriydi. Batılı geçmişleri veya irtibatları olan herkes kuşku altındaydı. Ben onun mesajlarını Gottfried’e iletiyordum, o da karşılığında küfür gönderiyordu.</p>

      <p class="paragraf-4">Ben, çocuk ve Dorothy Shwartz onu istasyonda yolcu ettiğimizde, soğuk, puslu, rüzgârlı, gri bir gündü ve astragan kalpağıyla, şimdiden yabancılaşmış, uzaklaşmış görünüyordu.</p>

      <p class="paragraf-4">Kulturbund’da iş buldu. Espriye göre, Hitler komünistleri öldürdüğünden, kalanların iyi işler bulması kaçınılmazdı. Sadece komünistler değil. Berlin’deki komünist hiyerarşisini bilenler, ilk günlerinin belirsiz ve esnek olduğunu duyunca şaşırabilirler. Londra’da çalışan Alman bir işadamı, bir iş gezisi sırasında yüksek rütbelilerle tanışmaya çağrılmış ve Almanya’nın yeniden inşasında çalışmaya davet edilmişti. Komünist olmadığını söyleyince, “Fark etmez, bize yetenekli insanlar gerek,” demişlerdi. Ancak bu, Stalin’in son öfke çılgınlığından, Doğu Almanya katılaşmadan ve Batılılar için ölüm kutusu haline gelmeden önceydi.</p>

      <p class="paragraf-4">Kısa bir süre sonra Gottfried mektup yazıp, Peter’ın yaz tatilinde oraya gitmesini istedi. Bu hayatımda yaptığım en korkunç şeydi ama ona güvenmemek için hiçbir nedenim yoktu. Çocuk dört yaşındaydı. İki aylığına gitti, o süreyi kuzenleriyle geçirdi, çok eğlendi ve İngilizceyi unutup, Almanca konuşarak döndü. Ayrıca ona sol elini masanın üstünde, tabağın yanında tutarak yemek yemeyi ve onunla konuşulunca, topuklarını birbirine vurarak eğilmeyi öğretmişlerdi.</p>

      <p class="paragraf-4"><span>Birkaç hafta içinde küçük Alman çocuğu kayboldu ve İngiliz çocuk geri geldi. Gottfried Peter’la bir mektup göndermiş ve yaz aylarını orada geçirmesi gerektiğini belirtmişti. Sonra - derin bir sessizlik. Çocuğun sıcak, yakın davranan bir babası vardı, onu ziyaret etmiş ve onunla başka bir aile bulmuştu, şimdi babası gitmişti. Almanya’ya mektup yazdım, giden insanlarla mesajlar gönderdim. Sonuç alamadım. Mektup yazıp çocuğun kendini terk edilmiş hissettiğini, onu sorduğunu, ağlayarak uyuduğunu belirttim. Mektup bile yazamaz mıydı? Ama hiç cevap gelmedi. Sonra ben Berlin’e gittim ve Gottfried’le temas kurmaya çalıştım. Ancak telefonu açmıyor veya mesajlara cevap vermiyordu. Bu olay, duvar yapılmadan önceydi. Doğu Almanya’da zaten bir yayıncım vardı. Ondan benim için Gottfried’e baskı yapmasını istedim. Yaptı. Ne tür bir baskı uyguladığını bilmiyorum. Bunun tehlikeli olup olmadığını umursamayacak kadar kızgındım. Yeni ve iğrenç blok apartmanlardan birine gittim ve Gottfried oradaydı, kız kardeşi Irene oradaydı, o dönemde İsveç işi denilen temiz, yeni mobilyalarla dolu, şık, yeni ancak büyük olmayan bir dairedeydiler. İkisi de sanki hiç savaş olmamış, hâlâ Hitler’in böldüğü hayatı yaşıyorlarmış gibi davranıyorlardı. Zariflerdi, zevklilerdi, zenginlerin ve başarılı olanların kullandığı yarı-alaycı espri tarzını kullanıyorlardı. Kesinlikle zengin değillerdi. İkisi de hafta sonlarında, inşaat alanlarında veya benzer bir şeyde çalışmak üzere “insanlara gittiklerini” özellikle belirttiler. Gottfried’e, çocuğa yerine getirmediği sözler verdiğini söyledim ama Gottfried sanki önemli bir şey olmamış gibi havalı ve kibirliydi. Çok korkmuş olmalıydı, o anda ne kadar korktuğunu anlamamıştım. Bana az miktarda, bir oyuncak alacak kadar para verdi. Parasıyla ilgilenmediğimi, çocuğuyla temas halinde olmasını istediğimi söyledim. Bu, hayatımın en kötü deneyimlerinden biriydi. Onu ziyaret etmemin hiçbir şeyi değiştirmeyeceğini görebiliyordum.</span></p>

      <p class="paragraf-4">Öyle de oldu. Kısa süre sonra Gottfried burada olduğundan daha politik bir konum olan ticaret komisyonu başkanlığına getirildi. Doğu Almanya’dan dönen insanlar Gottfried’in yanına ulaşmak için odalar dolusu elemanın arasından geçmek zorunda kaldıklarını anlattılar. Gottfried bana havalı iyi dilek mesajları gönderdi. “Olup bitenlerden” haberdar olanlar, elbette Batı’yla temas kuramayacağını söylüyorlardı, bunun bedeli ölümdü, özellikle de savaşı Sovyetler’de değil de Batı’da sığınmacı olarak geçirenler için. “Olup bitenlerden” haberdar olan diğerleri, “Parti insancıl değerlere önem verdiğinden, Gottfried’in oğluyla bağını kopartmak istememesini anlayışla karşılayabilir,” diyordu. Bir şeyi gerçekten bilmek için onu kendin tecrübe etmelisin... Gottfried’i bir daha görmesem umurumda değildi - ve görmedim. Ama oğlu için çok önemliydi. Artık içimdeki kapıyı kapatmıştım, “Öğrenmek istemiyordum” - ruh halimi en doğru bu cümle tanımlıyordu.</p>

      <p class="paragraf-4">Bu arada Gottfried, Ilse Dadoo’yla evlenmişti. Hintli olan Dadoo, milliyetçiler iktidara gelmeden hemen önceki o inanılmaz ve kısa süreli dönemde –Solly Sachs gibi– düşük ücret alan işçileri, Hintlileri, renklileri ve beyazları bir araya getiren insanlardan biriydi. Bu evlilikten küçük bir kızı oldu - Ilse’nin Dadoo’dan. Ilse faşist Güney Afrika’da yarı Hintli bir çocuk yetiştirmeyeceğini söyleyip, ülkesine dönmüştü. Orada Gottfried’le tanıştı. Sanırım, ortak Afrika deneyimleri nedeniyle evlendiler. İkisi de o gri sularda kendilerini çok egzotik balıklar olarak hissetmiş olmalılar. Gottfried, eskiden sevgi dolu bir baba olduğu gibi, Ilse’nin kızına da sevgi dolu bir üvey baba oldu. Şimdi açıklaması oldukça zor olan bir şey anlatacağım. Yani olaylara, komünist paranoyasını bırakıp, sıradan şekilde bakarsanız. Gottfried “görevinden alındı” ve bir yıl komünist yeniden eğitim okuluna gitmek zorunda bırakıldı. Buna neden ihtiyacı vardı? Şu andakinden daha sadık bir komünist olmasına imkân var mıydı? Ancak Batılı düşüncelerle kirlenmişti ve yoğun bir beyin yıkamaya ihtiyacı vardı. Ticarete geri dönmedi, en azından doğrudan dönmedi. Aslında, Doğu Almanya bağımsız bir devlet olarak tanınmasa da, diplomat olarak Endonezya’ya gönderildi ve orada ticari temsilci oldu. Yerel politikada epeyce etkindi. Ancak orada hastalandı. Havası ve yiyecekleri karaciğerine uymadı. Doğu Almanya’ya döndü. Sonra Tanzanya’ya gönderildi. Gottfried Doğu Afrika’da tanınmış biriydi ve yerelin ötesinde bir etkisi vardı. Bu ikisi, Gottfried ve karısı, iyi bir yere gitmişlerdi. Afrika hakkındaki bilgileri, komünist Almanya’da çok az kişinin sahip olabileceği düzeydeydi. Konumlarını riskli kılan özellikler, aynı zamanda onları çok değerli yapıyordu. Avrupa genel olarak Güney Afrika konusunda cahildi. İngiltere’ye geldiğim zaman ve sonrasındaki birkaç yıl boyunca, ben ve başkaları, Güney Afrika ile Güney Rodezya’nın gülen ve hayatından memnun siyahlarla dolu mutlu topraklar olmadığını söylediğimizde bize abarttığımız veya yanlış düşündüğümüz söylendi. 1950’lerde İngiliz İşçi Partisi’nin önde gelen üyeleriyle, o dönemde, yalnızca İngiliz olduğu için –hayatlarında adını bile duymamış birkaç insan tarafından– adil ve haklı olduğu düşünülen Güney Rodezya konusunda lobi yaptığım zaman gördüm ki, bu politikacılar Güney Rodezya’nın nerede olduğunu bile bilmiyor, onun Güney Afrika’nın veya Kuzey Rodezya’nın bir parçası olduğuna inanıyorlardı.</p>

      <p class="paragraf-4">Gottfried ve Ilse, Darüsselam’da canlı olarak görüldüler. Benim bir arkadaşım, Gottfried’in de arkadaşı –önemli bir Afrikalı politikacı– gayriresmi Afrikalı tarzıyla, bir gece geç saatlerde uğramış. Uzun bir bekleyiş, korku dolu sesler sonrasında Gottfried kapıya gelmiş, karısı da arkasında gözcülük ediyor, dikkatli olması konusunda işaretler yapıyormuş. Hâlâ kapıda duran arkadaşım, bu kadar temkinli olduğu için Gottfried’e takılırken Gottfried de bir yandan el işaretleri yaparak, mekânın dinlendiğini belirtmiş, bir yandan da yüksek sesle espriye karşılık vermiş. Bu arada karısı da ziyaretçiyi –mikrofonların hatırına– bu kadar dikkatsiz, bu kadar düşüncesiz davrandığı için yüksek sesle azarlamış. Arkadaşım itiraz etmiş, “Ama burası Afrika, burası Afrika.”</p>

      <p class="paragraf-4">Bu arada Doğu Almanya çeşitli Afrika ülkelerine komünist modeliyle nasıl hapishane, gizli servis, işkence, muhbirler oluşturulacağı konusunda tavsiyelerde bulunuyordu. Bunlardan biri Somali’ydi. Bir diğeri de Uganda’ydı.</p>

      <p class="paragraf-4"><span>Gottfried daha sonra Kampala’da büyükelçi oldu. Oraya üçüncü karısı Margot’la gitti. Ilse, komünizm konusunda büyük bir hayal kırıklığı içinde ölmüştü. Muhtemelen üçüncü karısı Gottfried’in gerçekten sevdiği ilk karısıydı. Margot’nun fotoğrafları Gottfried’in Viyanalı şen dulunu hatırlatıyordu. Sıcakkanlı, iyi, sevimli bir kadına benziyor. Entelektüel değildi, politik hiç değildi. Parti Gottfried’in onunla evlenmesini istememiş, politik açıdan doğru denilebilecek bir eş bulmasını söylemişti. Parti’yle mücadele etmesi gerekti - ve bu herhalde onun için pek kolay olmadı.</span></p>

      <p class="paragraf-4">Sovyet “çizgisi” kasap Amin’i desteklemekti. Kaçışından hemen önceye kadar onu desteklediler. Bu, Doğu Almanya’nın da onu desteklemesi anlamına geliyordu. Amin kaçınca, Tanzanyalılar düzeni sağlamak amacıyla müdahale etti. Bütün elçilikler birkaç gün önce konvoy halinde, açık yoldan Kenya’ya gitmişti. Hepsi derken bunun iki istisnası vardı: Irak büyükelçisi ile Doğu Almanlar - yani Gottfried, karısı ve iki personel. Tanzanya askerleri girmeden bir gece önce Gottfried, arkadaşı olan Irak büyükelçisine telefon edip, “Yarın birlikte açık yoldan Kenya’ya gidelim mi?” diye sormuştu. Irak büyükelçisi, “Çıldırdın mı, delirdin mi? Bize evlerin içine girip, kapıları sürgülememiz ve başlarımızı eğik tutmamız söylendi,” dedi. Ertesi sabah Gottfried karısını, iki personeliyle birlikte arabaya yerleştirdi ve arabayı, Tanzanyalı askerlerin sarhoş ve tetiği çekmeye hazır halde beklediği meydandan geçirdi. Askerler hareket eden her şeye ateş ediyorlardı. Gottfried’in arabasına alev püskürtme silahını doğrulttular. Bu bilgi Kampala’da bulunan <span class="char-style-override-14">Guardian</span> muhabiri Tony Aberfan ve araştırma yapan Doğu Afrikalı arkadaşlardan geldi. Doğu Alman komünistleri Berlin’de, içinde hiçbir şey bulunmayan bir “mezarın” üstüne dört isim yazılı bir plaket koydu.</p>

      <p class="paragraf-4">Gottfried ne olursa olsun aptal değildi. Bu aptalca davranışı açıklamak amacıyla ortaya atılan komplolar, James Bond’u bile geride bırakırdı. Doğu Almanya’yı iyi bilenler bunun KGB’nin uzun kolu olduğundan şüphe ediyorlar: O sıralarda Sovyet blokundan pek çok diplomat esrarengiz şekillerde öldürülmüştü. Gottfried KGB üyesiydi. Öyle söylentiler vardı. Yıllarca bunu “sindiremedim” ve hep bunun mümkün olamayacağını düşündüm. Ama aslında bilmek istemiyordum. Sonra bu bilgi doğrulandı. Kimin tarafından? Oğlum John Wisdom tarafından. John’un Güney Rodezya gizli polisinde yakın arkadaşları vardı. (Bu insanlar siyah hükümet adına çalışmaya devam ettiler. Böyle bir şeyin mümkün olması bile, zamanımızın genel çılgınlığının bir başka belirtisi.) John annesinin ikinci kocası Gottfried Lessing hakkında bilgi almak istiyordu ve Zimbabve’deki gizli servis bağlantıları sayesinde, Güney Afrika gizli servisinden biriyle temas kurmayı başardı. Adam Gottfried’in KGB üyesi olduğunu ve Doğu Afrika ile ötesinde yoğun bir etkisi olduğunu söyledi. Doğru mu, yanlış mı? Bu kadar karışık, fırtınalı, kuşkulu bir bölgede kim bilir? Doğu Almanya’da onu yakından tanıyan iş arkadaşları bunun imkânsız olduğunu, Gottfried’in iyi bir insan olduğunu, KGB tarafından işe alınacak türde biri olmadığını söylüyorlar. Duygulu ifadelerle insanların Gottfried hakkında “Gottfried Lessing komünist değil, gerçek bir insan, iyi kalpli, asil ve başı dertte olan insanlara iyi davranır,” dediklerini aktardılar.</p>

      <p class="paragraf-4">Gottfried kesinlikle uzun süre, yıllarca komünistti. Parti onun için, belirli türde insanlar için olduğu gibi, bir tür mutlaklık, tanrıydı. Psikologlar, belli bir inanç dizisine kapıldıktan sonra, bunları değiştiremeyen insanlar olduğunu söylüyor. Hiç değiştirmiyorlar. Hiç değiştirmeyecekler. Beyinleri beton dökülerek sabitlenmiş, kesin olarak, sonsuza dek.</p>

      <p class="paragraf-4">Ama durun... Parti’nin her zaman haklı olduğunu (olmasa bile –yalnızca geçici ve küçük bir hata) bilen bir adam, Parti’ye kendi vicdanına itaat edermiş gibi itaat eden bir adam– böyle bir adam uygun görülmeyen, tehdit olarak kabul edilen bir kadınla evlenmek için Parti’yle kavga etmez. Öyleyse burada gerçekten korkunç olasılıklar var: Ya Gottfried artık yüzde yüzlük bir komünist değilse, ya beton çatlamışsa, ya nefret ettiği emirleri yerine getirmek zorunda olduğu bir konumdaysa? Bu komünist dünyada rastlanmadık bir şey değil...</p>

      <p class="paragraf-4">Gottfried 1979 yılında öldürüldü. 1949 yılında, kabul edilmiş bir İngiliz olarak geleceğini planlıyordu. 1949’da ben Cape Town’daki verandada oturmuş ve onunla yakında Londra’da buluşmayı dört gözle bekliyordum. Orada altı hafta boyunca oturmuş, izlemiş, dinlemiş, planlamıştım... Gençken, daha 30 yaşınıza gelmediyseniz, altı hafta uzun bir zaman...</p>

      <p class="paragraf-4">Ben ileriye bakıyordum, bir kez bile dönüp geriye göz atmıyordum. Geleceğimin, gerçek hayatımın başlamasını bekliyordum. Arkamda bir kapı sert bir şekilde kapatılmıştı. Bütün hayatım boyunca arkamdan kapılar kapanmıştı. En kötüsü –yani hatırlayabildiklerimin arasında en kötüsü– yedi yaşıma gelmeden yatılı okula gönderilmemdi. Kapalı kapılar mekanizmasını gayet iyi biliyordum, dışarıdan duyulan gümbürtüyle değil, içimde olanlarla tanıyordum. Eğer geride bırakılan bir insansa, o kapı kendiliğinden kapanır. Ah diye düşünürüm, kapı galiba kendiliğinden kapandı, öyle değil mi? Ondan sonra hiçbir şey beklemem, gerçi bekliyormuş gibi davranabilirim, az çok iyi olmasını umarım. Ama bir başkasına, işte burada bir arkadaş, gerçek bir dost, hayat boyu sürecek bir arkadaş var diyerek bu kadar özgüvenle, bu kadar güvenerek, bu kadar iyimserlikle yaklaşan biri kaç yaşında olabilir? Fazla beklentinin akılsızlık olduğunu daha öğrenememiş olan genç biri. “Ah, kapı kapandı mı? İlginç...” İnsanın hiçbir şekilde kontrol edemediği bu süreçten daha acımasız hiçbir şey yok.</p>

      <p class="paragraf-4">Bu kitapta kendimi bütün McVeagh, Flower, Tayler, Batley, Miller, Snewin ve Cornish ailelerinin ürünü olarak, Kent, Essex, Suffolk, Norfolk, Devon ve Somerset’le beslenmiş uygun bir İngiliz, İskoçyalı, İrlandalı karışımı olarak sundum - sunuldum. Soy ağacında bir yere, küçük bir isim halinde oturtuldum. Ancak benim o dönemde yaşadıklarım öyle değildi. Aile ilişkileri için “hepsi bitti” diye düşünüyor, geride kaldı, diyordum. Ben kendimden doğmuştum, öyle hissediyordum. Bilmek istemiyordum. Ben ülkeme, aileme dönmüyordum, ailemden kaçıyordum. Kapı kapanmıştı, işte o kadar.</p>

      <p class="arabaslik-orta">Nüfus Üzerine Bir Not</p>

      <p class="paragraf-4">Sonraları Güney Rodezya olarak bilinen yere beyazlar geldiğinde bölgede çeyrek milyon kadar siyah olduğu düşünülüyor. 1924’te bu rakam yarım, 1949’da ülkeyi terk ettiğimdeyse bir buçuk milyondu. 1982’deki nüfus sayımına göre dokuz ya da on, 1993’teki sayıma göreyse 12 ya da 13 milyon. Bazı demograflar 2010 yılında bu rakamın 30 milyona çıkacağına inanıyor. Şimdi, 1993’teyse nüfusun yüzde dokuzu 15 yaşın altında.</p>

      <p class="paragraf-4">Beyazların gelişinden beri nüfustaki süregelen artış birçok uzman tarafından Portekizlilerin yetiştirilmesi kolay, bol ve besleyici mısırı bölgeye getirmesiyle ilişkilendiriliyor.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-1-backlink" id="footnote-225-1">1</a> <span>İng.</span><span class="char-style-override-14">Oğullar ve Sevgililer.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-2-backlink" id="footnote-225-2">2</a> <span>İng.</span> <span class="char-style-override-14">Beyaz Tavuskuşu.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-3-backlink" id="footnote-225-3">3</a> <span>Birinci Dünya Savaşı’nda bazı askerlerin çatışmalar sebebiyle mustarip olduğu travma. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-4-backlink" id="footnote-225-4">4</a> <span>Savaştan korkan ve kaçanlara verilmesi âdetten olan tüy. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-5-backlink" id="footnote-225-5">5</a> <span>İng.</span> <span class="char-style-override-14">Ah Ne Güzel Bir Savaş</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-6-backlink" id="footnote-225-6">6</a> <span>Şimdiki Zimbabve. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-7-backlink" id="footnote-225-7">7</a> <span>Yazar, 1992’de 73 yaşındadır. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-8-backlink" id="footnote-225-8">8</a> <span>Fr. Kötüsün, sen çok kötüsün! (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-9-backlink" id="footnote-225-9">9</a> <span>İng.</span> <span class="char-style-override-14">Hayatta Kalan Birinin Anıları.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-10-backlink" id="footnote-225-10">10</a> <span>İng.</span> <span class="char-style-override-14">Çocuklar İçin İncil’den Öyküler</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-11-backlink" id="footnote-225-11">11</a> <span>İyi Çoban: İncil’de bulunan ve İsa’nın, koyunlar için hayatını feda eden çoban olarak tasvir edildiği pasaj. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-12-backlink" id="footnote-225-12">12</a> <span>Birinci Dünya Savaşı, İç Savaş, Kıtlık ve İkinci Dünya Savaşı sonucu Rusya’da öksüz kalan yüz binlerce çocuğa Rusçada</span> <span class="char-style-override-14">besprizornye</span> <span>ya da</span> <span class="char-style-override-14">besprizorniki</span><span>, yani “öksüzler” denirdi. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-13-backlink" id="footnote-225-13">13</a> <span>Sayfa 455’teki nota bakınız.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-14-backlink" id="footnote-225-14">14</a> <span>İng.</span> <span class="char-style-override-14">Eve Dönüş</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-15-backlink" id="footnote-225-15">15</a> <span>Bölgede kösele ayakkabıya verilen ad. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-16-backlink" id="footnote-225-16">16</a> <span>Kösele şeritler. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-17-backlink" id="footnote-225-17">17</a> <span>İng.</span> <span class="char-style-override-14">Shakespeare’den Masallar</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-18-backlink" id="footnote-225-18">18</a> <span>İng.</span> <span class="char-style-override-14">Tepelerden Sade Masallar</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-19-backlink" id="footnote-225-19">19</a> <span>İng.</span> <span class="char-style-override-14">Orman Kitabı</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-20-backlink" id="footnote-225-20">20</a> <span>İng.</span> <span class="char-style-override-14">İsviçreli Robinson Ailesi</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-21-backlink" id="footnote-225-21">21</a> <span>İng.</span> <span class="char-style-override-14">Kurt Lobo</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-22-backlink" id="footnote-225-22">22</a> <span>İng.</span> <span class="char-style-override-14">Aynanın İçinden</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-23-backlink" id="footnote-225-23">23</a> <span>İng.</span> <span class="char-style-override-14">Siyah İnci</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-24-backlink" id="footnote-225-24">24</a> <span>İng.</span> <span class="char-style-override-14">Çocuklar İçin Ayetler</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-25-backlink" id="footnote-225-25">25</a> <span>İng.</span> <span class="char-style-override-14">Gizli Bahçe</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-26-backlink" id="footnote-225-26">26</a> <span>İng.</span> <span class="char-style-override-14">Orman Âşıkları</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-27-backlink" id="footnote-225-27">27</a> <span>İng.</span> <span class="char-style-override-14">Green Gables’lı Anne.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-28-backlink" id="footnote-225-28">28</a> <span>İng.</span> <span class="char-style-override-14">Limberlost Kızı</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-29-backlink" id="footnote-225-29">29</a> <span>İng.</span> <span class="char-style-override-14">Katty Ne Yaptı</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-30-backlink" id="footnote-225-30">30</a> <span>İng.</span> <span class="char-style-override-14">Yeni İnsan</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-31-backlink" id="footnote-225-31">31</a> <span>İng.</span> <span class="char-style-override-14">Satılacak Cadılık Yok.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-32-backlink" id="footnote-225-32">32</a> <span>İng.</span> <span class="char-style-override-14">Yaşlı Şef Mshlanga</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-33-backlink" id="footnote-225-33">33</a> <span>İng.</span> <span class="char-style-override-14">Küçük Tembi</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-34-backlink" id="footnote-225-34">34</a> <span>Zimbabve ve Güney Zambia’da yaşayan Şona halkının kullandığı dil. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-35-backlink" id="footnote-225-35">35</a> <span>Güney Afrika Cumhuriyeti’nde yaşayan Ndebele halkının dili. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-36-backlink" id="footnote-225-36">36</a> <span>Güney Afrika’da Zulu halkının kullandığı Zulu dili kökenli basit bir dil. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-37-backlink" id="footnote-225-37">37</a> <span>Yankı. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-38-backlink" id="footnote-225-38">38</a> <span>İng.</span> <span class="char-style-override-14">Karınca Yuvası</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-39-backlink" id="footnote-225-39">39</a> <span>Tanrı’dan ve İsa’dan aldıkları güçle insanları iyileştirebildiklerine inanan Hıristiyan topluluğu. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-40-backlink" id="footnote-225-40">40</a> <span>İng.</span> <span class="char-style-override-14">Yaşlı John’un Mekânı.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-41-backlink" id="footnote-225-41">41</a> <span>İng.</span> <span class="char-style-override-14">İrtifa Kaybetmek</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-42-backlink" id="footnote-225-42">42</a> <span>İng.</span> <span class="char-style-override-14">İlk ve Son İnsanlar</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-43-backlink" id="footnote-225-43">43</a> <span>İng.</span> <span class="char-style-override-14">İki Köpeğin Hikâyesi</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-44-backlink" id="footnote-225-44">44</a> <span>Küçük, siyah çocuk. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-45-backlink" id="footnote-225-45">45</a> <span>İng.</span> <span class="char-style-override-14">Gelecekte Nesnelerin Şekilleri.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-46-backlink" id="footnote-225-46">46</a> <span>İng.</span> <span class="char-style-override-14">Yalnızca Aşk İçin.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-47-backlink" id="footnote-225-47">47</a> <span>İng. “Savaştan Sonra.” (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-48-backlink" id="footnote-225-48">48</a> <span>İng. “Savaştan Önce.” (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-49-backlink" id="footnote-225-49">49</a> <span>İng.</span> <span class="char-style-override-14">Aaron’un Değneği</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-50-backlink" id="footnote-225-50">50</a> <span>İng.</span> <span class="char-style-override-14">Gökkuşağı</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-51-backlink" id="footnote-225-51">51</a> <span>İng.</span> <span class="char-style-override-14">Düzgün Evlilik</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-52-backlink" id="footnote-225-52">52</a> <span>İngilizlerin rütbesiz askerlerine verdikleri isim. Türkçedeki “Mehmetçik”in muadili. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-53-backlink" id="footnote-225-53">53</a> <span>İng. “Phoney War”: Hitler Almanyası’nın Polonya’yı işgalinin ardından Fransa ve İngiltere’nin Almanya’ya savaş ilanıyla başlayan, Ekim 1939-Nisan 1940 arasını kapsayan zaman dilimidir. Bu süreç Almanya, Fransa ve İngiltere’nin birbirlerine karşı hiçbir kapsamlı askeri operasyon yapmamış olmaları sebebiyle İngilizcede “Tuhaf Savaş”, Almancada “Oturma Savaşı” (</span><span class="char-style-override-14">Sitzkrieg</span><span>) ve Fransızcada “Garip-Komik Savaş” (</span><span class="char-style-override-14">D</span><span class="char-style-override-15">rôle de Guerre</span><span class="char-style-override-16">) gibi isimlerle anılmıştır. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-54-backlink" id="footnote-225-54">54</a> <span>İng.</span> <span class="char-style-override-14">Şiddetin Çocukları</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-55-backlink" id="footnote-225-55">55</a> <span>İng.</span> <span class="char-style-override-14">Fırtına Kıpırtısı</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-56-backlink" id="footnote-225-56">56</a> <span>Joseph Stalin. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-57-backlink" id="footnote-225-57">57</a> <span>CID: Karşı İstihbarat Teşkilatı. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-58-backlink" id="footnote-225-58">58</a> <span>İng.</span> <span class="char-style-override-14">Tanıdığım Casuslar</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-59-backlink" id="footnote-225-59">59</a> <span>Çin Kızıl Ordusu’nun 1933-35 yılları arasında Çin Milli Ordusu tarafından ele geçirilmemek için gerçekleştirdiği; Mao’yu bir lider olarak öne çıkaran, zor ve kapsamlı geri çekilme harekâtı. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-60-backlink" id="footnote-225-60">60</a> <span>İng.</span> <span class="char-style-override-14">Kokuşmuş Unsurlar</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-61-backlink" id="footnote-225-61">61</a> <span>İng.</span> <span class="char-style-override-14">Mücadele Dışında Hedef Yok</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-62-backlink" id="footnote-225-62">62</a> <span>Müttefikler’in doğuda Hitler’in ordularıyla çarpışan Kızıl Ordu’nun yükünü hafifletmek için Almanya’ya karşı batıda açmayı planladıkları ikinci cephe. Daha sonra tarihe Normandiya Çıkarması olarak geçmiştir. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-63-backlink" id="footnote-225-63">63</a> <span>Savunma amaçlı mobil vagon. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-64-backlink" id="footnote-225-64">64</a> <span>Birleşik Krallık ve İrlanda Cumhuriyeti’nde 1971 yılında ondalık sisteme geçişten önce kullanılan bir para birimi. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-65-backlink" id="footnote-225-65">65</a> <span>Yarı insan, Shakespeare karakteri. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-66-backlink" id="footnote-225-66">66</a> <span>Almanca Kurt yazıldığı gibi okunur, ancak İngilizleşip Curt olunca r yumuşar ve “Köğt” diye söylenir. Aynı şekilde, Gottfried Almanca “Gotfrid” diye okunduğu halde İngilizleştiğinde Godfrey olur ve “Godfriy” diye okunur. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-67-backlink" id="footnote-225-67">67</a> <span>İng.</span> <span class="char-style-override-14">Niteliksiz Adam</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-68-backlink" id="footnote-225-68">68</a> <span>Sahip. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-69-backlink" id="footnote-225-69">69</a> <span>MÖ 84-54 yılları arasında yaşayan Romalı aşk ve nefret şairi. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-70-backlink" id="footnote-225-70">70</a> <span>İngiliz Kilisesi’nin üç kolundan biri. Low Church’lüler dinin olabildiği kadar sade olması ve törenler, kutsamalar ve kurban etme gibi aşırılıklardan temizlenmesi gerektiğini savunurlar. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-71-backlink" id="footnote-225-71">71</a>1 <span>Özellikle işçiler için sokaklarda da oynanan ajitasyon ve propaganda yapan siyasi tiyatro tarzı. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-72-backlink" id="footnote-225-72">72</a> <span>Tevrat’ta refere edilen, en uzun süre yaşamış insan; Nuh’un dedesi. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-73-backlink" id="footnote-225-73">73</a> <span class="char-style-override-14">The Woman Who Lived in a Shoe</span><span>: “Ayakkabının içinde yaşayan kadın.” İngiliz L. Frank Baum tarafından yazılmış masal ve çocuk şiiri. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-74-backlink" id="footnote-225-74">74</a> <span>Teosofist Annie Besant’ın yeni mesih diye tanıttığı Hintli yazar. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-75-backlink" id="footnote-225-75">75</a> <span>Karaya Hapsolmuş. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-76-backlink" id="footnote-225-76">76</a> <span>İng.</span> <span class="char-style-override-14">Değirmentaşı</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-77-backlink" id="footnote-225-77">77</a> <span>İng.</span> <span class="char-style-override-14">Ellili Yıllarda Soho</span><span>. (ç.n.)</span></p>
        </div>
      </div>
    </div>
  </div>
</body>
</html>
