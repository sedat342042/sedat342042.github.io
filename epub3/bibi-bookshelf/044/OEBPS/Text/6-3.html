<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-3.html</title>
  <link href="../Styles/template.css" rel="stylesheet" type="text/css"/>
</head>

<body>
  <div id="x6-3.html" xml:lang="tr-TR">
    <div class="Basic-Text-Frame">
      <p class="split"/>

      <p class="arabaslik-orta para-style-override-30">DENBIGH ROAD</p>

      <p class="arabaslik-orta para-style-override-31">W11</p>

      <p class="paragraf-4">Geminin güvertesinde küçük oğlumu kucağıma alıp kaldırdım ve “Bak! İşte Londra!” dedim. Dockland: çamurlu dereler ve kanallar, grileşmiş tahta duvarlar ve kirişler, vinçler, römorkörler, büyük ve küçük gemiler. Çocuk büyük olasılıkla şöyle düşünüyordu: “Gemiler, vinçler ve su Cape Town değil miydi? Şimdi bunların adı Londra mı oldu?” Ve savaş engellememiş olsaydı yıllar önce buraya gelmiş olacaktım. Yepyeni, tertemiz bir sayfa, önümde yaşanacak bir sürü şey.</p>

      <p class="paragraf-4"><span>Güven ve iyimserlik doluydum, oysa minimal düzeyde mal varlığım vardı: 150 sterlinden az para,</span> <span class="char-style-override-14">Türkü Söylüyor Otlar</span> <span>adını taşıyan ve son derece yıkıcı olduğu için yayımlamasının uzun süreceğini gizlemeyen Johannesburg’lu bir yayıncının satın aldığı ilk romanımın taslağı ve birkaç kısa hikâye. Birkaç sandık dolusu kitabım –çünkü onlardan ayrılamamıştım– bir miktar kıyafet, birkaç önemsiz mücevherim vardı. Annemin teklif ettiği acınası miktardaki parayı reddetmiştim çünkü onun da çok az parası vardı ve ayrıca, bu yolculuğun en önemli amacı ondan, aileden ve o korkunç taşra ülkesi Güney Rodezya’dan uzaklaşmaktı. Orada ciddi bir konuşma yapılırsa konu –her zaman– siyahlarla beyazların aynı etkinliğe katılmasını engelleyen yasa ve siyahilerin ne kadar yetersiz olduğu hakkında olurdu. Artık özgürdüm. Artık tamamen kendim olabilirdim. Yeniden oluştuğumu, kendime yeteceğimi hissediyordum. Bu tarif ettiğim şey ergenlik mi? Hayır, neredeyse 30 yaşındaydım. Arkada iki evlilik bırakmıştım ama kendimi</span> <span class="char-style-override-14">gerçekten</span> <span>evli hissetmemiştim.</span></p>

      <p class="paragraf-4">Üstelik bitkindim, çünkü iki buçuk yaşındaki çocuk, bir ay süren yolculuk boyunca yeni günü karşılamak için keyif çığlıkları atarak beşte uyanmış ve her gece saat onda istemeye istemeye uyumuştu. Arada da, ben ona masal anlatmadığım veya günde dört beş saat süreyle yaptığım gibi, çocuk şarkıları söylemediğim takdirde hiç yerinde durmuyordu. Harika vakit geçiriyordu.</p>

      <p class="paragraf-4">Bir taraftan da, Güney Afrika’dan gelen ve beyaz bir adamın gemiden yük boşalttığını, ağır iş yaptığını görmeyen –zira bu işleri zenciler yapıyordu– her insanı şaşırtan ve rahatsız eden düşünceler – belki duygular demek daha doğru – yaşıyordum. Birçok beyaz insan, beyazların da siyahlar gibi çalıştığını görünce huzursuz oluyor, kendilerini tehdit altında hissediyordu. Bu durum benim açımdan o kadar basit değildi. İşçiler, işçi sınıfı işte bunlardı ve tarihin mantığı dünyayı ele geçirmelerini kaçınılmaz kılacaktı; o zamanlar böyle düşünüyordum. Onlar –orada çalışan kuvvetli, kaslı işçiler– ve tabii, benim gibi insanlar, işçi sınıfının öncü birliğiydik. Bunu, dalga geçmek için yazmıyorum. Bu dürüstlük olmazdı. Milyar değilse bile, milyonlarca insan böyle düşünüyor, bu dili kullanıyordu.</p>

      <p class="paragraf-4">Bu ikinci cilde koyacak çok fazla malzemem var. Milyonlarca kelime uzunluğunda bir anı kitabından daha sıkıcı bir şey olamaz. Hâlâ o döneme yakınken yazdığım <span class="char-style-override-14">In Pursuit of the English</span> adlı küçük bir kitap, Londra’daki ilk aylarıma derinlik ve detay katacaktır. Hemen sorun çıkıyor – edebi sorunlar. Orada anlattıklarım yeterince doğru. Hâlâ geçerli olan hukuki nedenlerle sadece bir-iki karakter değiştirildi. Ancak “doğru” olduğuna kuşku olmasa da, o kitap şimdi yazacağım kadar gerçek değil. Bu bir tarz meselesi ve hiç kolay değil. O küçük kitap daha çok bir romana benziyor, şekli ve akış hızı da öyle. Hayat için fazla düzgün. Ancak en azından bir konuda doğru, Londra’ya ilk geldiğimde, her şeyi çocuk gibi görüyor ve hissediyordum, her insan, bina, otobüs, sokak bir çocuğun hayatındaki gibi şaşırtıcı bir hızla duyularıma çarpıyordu. Her şey kocamandı, çok parlaktı, çok karanlıktı, kokuyordu, gürültülüydü. Londra’yı şimdi böyle görmüyorum. O, Dickens-vari bir abartı şehriydi. Londra’yı Dickens’ın maskesiyle gördüğümü söylemek istemiyorum, aksine Dickens’ın görkemli, sürrealizm sınırındaki vizyonunu paylaşıyordum.</p>

      <p class="paragraf-4"><span>1940’ların sonu, 1950’lerin başındaki o Londra kayboldu ve artık eskiden var olduğuna inanmak çok zor. Boyanmamıştı, binalar lekeliydi, çatlamıştı, donuktu ve griydi. Savaşta hasar görmüştü, bazı bölgeler tamamen yıkılmıştı ve altlarında, bir zamanlar mahzenler olan pis sularla dolu delikler vardı. Bir de, aniden simsiyah sis çöküyordu – bu, Temiz Hava Yasası’ndan önceydi. Yalnızca bugünün Londrası’nı, saygın, temiz binalarını, kalabalık kafelerini ve restoranlarını, güzel yemeklerini ve kahvesini, gece yarılarına kadar çoğunlukla eğlenen gençlerle dolu olan sokaklarını bilen hiç kimse, Londra’nın o zamanlar nasıl olduğuna inanamaz. Kafe yok. İyi restoran yok. Kıyafet konusunda, hâlâ savaş nedeniyle azla yetiniliyordu, kasvetli ve çirkindi. Herkes saat on oldu mu evine kapanıyordu ve sokaklar bomboştu. Savaş sırasında kurulan yemekhaneler yemek yiyebileceğiniz yegâne yerlerdi. İyi etler, kötü sebzeler, bebek pudingleri verirlerdi. Lyons restoranları sıradan insanlar için en önemli yemek yeme mekânlarıydı – balık, patates kızartması ve kızarmış ekmek üstüne suda pişmiş yumurta yediğimizi hatırlıyorum. Hali vakti yerinde olanlara yönelik şık lokantalar kendilerini gizleme eğilimindeydiler, çünkü her şeyin karneye bağlı olduğu bir dönemde, kıtlığı bolluğa çeviriyorlardı. Britanya Adaları’nda düzgün kahve bulamazdınız. Tek medeni tesisler publardı ama onlar da on birde kapanıyordu ve publara uygun yapıda olmanız gerekiyor. Ya da gerekirdi demeliyim, çünkü onlar da çok değiştiler; artık eskisi gibi, yabancıların dışlandığı, üyelerine ve müdavimlerine ait bir kulüp etkisine sahip değiller. Karne hâlâ uygulanıyordu. Sadece bombalanan yerlerde değil, insanların akıllarında ve davranışlarında da hâlâ savaş havası mevcuttu. Yarasını yalayan bir hayvan gibi, başlanılan her sohbet savaşa kayıyordu. Bir ürkeklik, bir bezginlik vardı.</span></p>

      <p class="paragraf-4"><span>1950 yılının yılbaşı gecesi için yayıncılık dünyasından bir Amerikalı bana telefon etti ve onunla birlikte eğlenmek isteyip istemeyeceğimi sordu. En güzel elbisemi giyip onunla saat altıda Leicester Square’da buluştum. Neşeli bir kalabalık görmeyi umuyorduk ama sokaklarda hiç kimse yoktu. Bir saat kadar bir pubda kaldık; kendimizi tuhaf, dışlanmış hissettik. Sonra bir restoran aradık. Paramızın yetmeyeceği pahalı restoranlar vardı ancak şimdi elimizin altında bulunan, kanıksadığımız hiçbir şey – Çin, Hint, İtalyan ve diğer bir düzine milletin lokantaları yoktu. Büyük otellerin hepsi doluydu. Soho’da ve Piccadilly’nin etrafında bir aşağı bir yukarı, bir ileri bir geri dolanıp durduk. Her taraf karanlık ve boştu. Sonra arkadaşım, “Aman boş ver, haydi neşelenelim,” dedi. Bir taksi şoförü bizi Mayfair’de bir kulübe götürdü. Orada “Parlak Gençlerin” haleflerinin sarhoş olup birbirlerine ekmek atışlarını izledik.</span></p>

      <p class="paragraf-4">Ancak 1950’li yılların sonuna gelindiğinde, İtalyanların sayesinde kaliteli dondurmalar ile kafeteryalar ve kaliteli ama ucuz Hint lokantaları vardı artık. Giysiler parlak renklerde, ucuz ve rahattı. Londra yeniden boyanmıştı ve neşelenmişti. Bomba izlerinin çoğu giderilmişti. Hepsinden önemlisi, savaşta yorulmamış yeni bir nesil vardı. Savaştan bahsetmiyor veya savaşı düşünmüyorlardı.</p>

      <p class="paragraf-4"><span>Yaşadığım ilk yer, o dönemde oldukça eski püskü ve mazideki görkemiyle bağdaştırılması zor bir yer olan Bayswater’daydı. Her gece sokaklara fahişeler diziliyordu. Ben güya bir daireyi Güney Afrikalı bir kadın ve çocuğuyla paylaşıyordum. Bu bir miktar umulduğu gibi olmayan deneyimi</span> <span class="char-style-override-14">In Pursuit of the English</span> <span>adlı kitabımda anlattım. Yaşadığımız daire genişti ve güzel bir şekilde döşenmişti. İki odası fahişelere kiralanmıştı. Bunu keşfedince –erkeklerle merdivenleri inip çıkan o güzel giyimli kızların kim olduğunu önceleri anlamamıştım– konuyu Güney Afrikalı kadınla halletmeye çalıştım, çünkü bu durumun iki küçük çocuk için uygun olmadığını düşünüyordum. Ancak kadın gözyaşlarına boğuldu ve acımasızlık ettiğimi söyledi.</span></p>

      <p class="paragraf-4"><span>Altı hafta boyunca, küçük bir çocuğu kabul edecek bir yer aradım. Sıcak hava dalgası vardı ve insanların neden İngiltere havasından yakındığını anlayamıyordum. Sıcak kaldırımlarda ayaklarım perişan oluyordu ve moralim de bozulmuştu ama o sırada İtalyanların oturduğu bir ev, beni ve çocuğu kabul etti. Böylece en önemli sorunum halloldu. Burası Denbigh Road’du. Peter belediyenin çocuk yuvasına kabul edilmişti. Koşullar ona doğduğu ilk günlerden itibaren sokulgan olmayı öğretmişti ve Peter oraya gitmeye bayılıyordu. Yuvadan gelir gelmez hemen bodruma iniyordu çünkü orada yaşıtı bir kız çocuğu vardı. Çok kasvetli, pis ve savaşta hasar görmüş olduğu için benim moralimi bozan bu ev Peter için mutlu bir yerdi.</span></p>

      <p class="paragraf-4">Başlangıçta –kelimenin tam anlamıyla– tavan arasındaydık. O kadar küçüktü ki, daktiloyu bile çıkaramamıştım. <span class="char-style-override-14">Yazarlar ve Sanatçılar Yıllığı</span>’ndan rastgele seçtiğim aracı Curtis Brown’a birkaç kısa hikâye gönderdim ve Juliet O’Hea bana, sonradan standart olduğunu öğrendiğim bir mektup gönderdi. Evet, ama bir romanım var mıydı veya yazmayı düşünüyor muydum? Bir romanım olduğunu, ancak Johannesburg’da bir yayıncı tarafından satın alındığını söyledim. Juliet sözleşmeyi görmek istedi, görünce de çok şaşırdı ve sinirlendi. Söz konusu yayıncı bu tehlikeli kitap uğruna kendisini riske attığı için kazandığım her şeyin yüzde ellisini alacaktı. Onlara bir telgraf çekerek, sözleşmeyi feshedip beni bir an önce serbest bırakmadıkları takdirde, onların sahtekâr olduklarını herkese duyuracağını belirtti.</p>

      <p class="paragraf-4">Pamela Hansford Johnson, Michael Joseph’in düzeltmeniydi. Coşkulu bir rapor yazdı ama birtakım değişikliklerin yapılması gerektiğini belirtti. O kitabı yazmak ve yeniden yazmak için yıllarımı verdiğimden bu değişiklikleri yapmak istemedim. Gönülsüz olmamın önemli bir nedeni de omzumu kırmış olmamdı. Nasıl mı? Bence bu, psikolojik bir olaydan başka bir şey olamazdı. Genç bir erkekle, Leicester <span>Square</span>’da <span class="char-style-override-14">Les Enfant du Paradis</span>’i<span class="dipp"><a class="footnote-link" href="#footnote-225-78" id="footnote-225-78-backlink">78</a></span> seyrediyordum. Adam Güney Rodezya’da Hava Kuvvetleri üssündeyken çok romantik bir şekilde birbirimize âşık olmuştuk. Hayatlarımız çok dramatikçe farklı yönlere gitmişti: O İngiliz Endüstrisi Federasyonu’na katılmak üzereydi ve ben, huzursuz olsam da, hâlâ komünisttim, gerçi Parti üyesi değildim. Sinemadan çıktım ve doğruca, nereye gittiğime bakmam gerektiğini söyleyen işçiler tarafından sokağa kaplanan kaygan asfalta bastım. Gottfried yaşamayı düşündüğü Londra’ya gelmişti ve Salisbury’den Dorothy Schwartz’la birlikte, Belsize Park metro istasyonunun yakınında, geniş bir dairede kalıyordu. Omzum iyileşirken Gottfried, Peter’ı altı hafta boyunca yanına aldı.</p>

      <p class="paragraf-4">Arkaya dönüp bakmak anılarımın o dönemine gamsız bir hava veriyor çünkü zorluklar karşısında dayanmayı başarıyordum. Hepsiyle başa çıkıyordum. Bu küçük sahne farklı bir resim çiziyor: Queensway metro istasyonunda platformda duruyorum. Sol kolum askıda ve sarı yünlü ceketim kolumun üzerinden iliklenmiş. Düğmelerden biri kopuyor ve bir esinti ceketi sol omzumdan düşürüyor. Orada sutyenimle kalakalıyorum. Londra’da, Oxford Street’te çıplak yürüseniz bile kimse dönüp de bakmaz; bu yüzden utancım yersiz. Kalabalıktan bir kadın çıkıp yanıma geliyor, beni kendine çeviriyor, cebinden büyük bir çengelliiğne çıkarıyor ve ceketimi askıya iğneliyor. Durup yüzümü inceliyor. “Kırdın, değil mi? Kırığın iyileşmesi 42 gün veya altı hafta sürer, hangisi daha kısaysa.” Ben konuşamıyorum. “Neşelen. En kötüsü hiç olmayabilir.”</p>

      <p class="paragraf-4">“En kötüsü bu,” diyorum zorlukla. Kadın gülüyor, <span class="char-style-override-14">Blitz</span>’i<span class="dipp"><a class="footnote-link" href="#footnote-225-79" id="footnote-225-79-backlink">79</a></span> yaşayan insanlardan hâlâ duyulan o anarşik, hırçın, ne-bekliyordun gülüşüyle kahkaha atıyor.</p>

      <p class="paragraf-4">“Öyle mi? Eğer baş edebildiğin en kötü olay buysa, o zaman...” Bana cesaret vermek için birkaç defa hafifçe vuruyor ve sonra beni trene itekleyip, binmeme yardımcı oluyor. “Şimdi git, kendine güzel bir çay yap ve neşelen,” derken kapılar gıcırdayarak kapanıyor.</p>

      <p class="paragraf-4"><span class="char-style-override-14">Türkü Söylüyor Otlar</span>’ı, geldiği pakete aynen geri koyup Michael Joseph’e iade ettim. Onlardan, yaptığım değerli değişiklikler için bana teşekkür ettikleri bir mektup aldım. Hiç bozuntuya vermedim.</p>

      <p class="paragraf-4"><span>Kısa bir süre sonra New York’tan Alfred Knopf, “ülkenin ruhuna uygun olarak” belirgin bir tecavüz ekleyecek şekilde değiştirdiğim takdirde kitabı alacaklarını söyledi. Bunu yazan, Alfred’in karısı Blanche Knopf’tu ve Knopf’lar o dönemde yayın dünyasının yıldızlarıydı. Öfkeden çıldırdım. Blanche Güney Afrika’nın “âdetleri” hakkında ne biliyordu? Ayrıca BU densizlikti.</span> <span class="char-style-override-14">Türkü Söylüyor Otlar</span> <span>kitabının en önemli yanı, beyazların açığa vurulmayan, sinsi davranış şekliydi. Hiçbir şey söylenmeden, her şeyin bilincinde olarak, beyaz kadın Mary Turner’la siyah adam Moses arasındaki ilişki ayrıntılara girilmeden anlatılıyordu. Bu yalnızca bir dereceye kadar edebi içgüdüler yüzündendi. İşin doğrusu, Mary’nin Moses’la seks yapıp yapmadığına hiçbir zaman karar vermedim. Bazen öyle düşünüyorum, bazen böyle. Beyaz kadınların zenci erkeklerle cinsel ilişkiye girmesi olağan ve sürekli büyüyen renkli toplumu bunun kanıtı olsa da sadece bir kez beyaz bir kadının siyahi hizmetçisiyle ilişkiye girdiğini duymuştum. Bunun cezası – erkek için – idamdı. Ayrıca tabular çok güçlüydü. Eğer Mary Turner, Moses’la cinsel ilişkiye girmiş olsaydı, kendisinin beyaz bir hanımefendi olduğu düşüncesine tehlikeli bir şekilde tutunan bu zavallı kadın paramparça olurdu. Ama zaten çatlaktı, deliydi – evet, farklı bir şekilde deli olurdu. Bunu söyler söylemez, o farklı deliliği tarif edecek deyimler ve kelimeler aklıma geliyor. Hayır, her şeyi göz önüne alınca, Mary’nin onunla ilişkiye girdiğini sanmıyorum. O kitabı yazdığım zaman, girmediğinden emindim. Hikâyenin ortaya çıkmasını sağlayan olay şöyleydi: Verandalarda, yakında bir çiftlikte yaşayan bir çiftçi karısı hakkında, “aşçısının elbisesinin arkasındaki düğmeleri iliklemesine ve saçlarını fırçalamasına izin verdiği” gerekçesiyle aşağılayıcı ve huzursuz konuşmalara kulak misafiri olmuştum. Bu olay babam tarafından –haklı olarak– son nokta olarak tarif ediliyordu: Aristokratlar hizmetçilerin önünde her türlü mahrem ve rezil davranışı sergiliyordu çünkü onlar – hizmetçiler aslında insan değillerdi.</span></p>

      <p class="paragraf-4"><span>Knopf’un isteklerinin ikiyüzlülük olduğuna karar verdim; ayrıntılı bir tecavüz yeni olmanın şaşırtıcılığını taşıyacaktı, o zamanlar için öyleydi. Kitabı değiştirmeyeceğimi söyledim. Juliet O’Hea beni sonuna kadar destekledi ve istemiyorsam tabii ki tek kelimesini bile değiştirmemem gerektiğini, ancak onların söylediklerini düşünmekte yarar olabileceğini belirtti. “Ne de olsa, hayatım, bazen haklı olabiliyorlar.” Ama bu kez haklı olmadıklarına inanıyordu. “Merak etme. Onlar almazsa sana başka yayıncı bulurum.” Knopf’lar kitabı yine de aldılar.</span><span class="dipp"><a class="footnote-link" href="#footnote-225-80" id="footnote-225-80-backlink">80</a></span></p>

      <p class="paragraf-4">Çok az param kalmıştı. Michael Joseph’ten aldığım 150 sterlinlik avans kira ve çocuk yuvası ücretiyle hemen tükenmişti. Birkaç haftalığına sekreterlik işine girdim, ancak neredeyse hiç iş yapmadım çünkü yeni kurulan ve genç, deneyimsiz ortakları olan bir mühendislik şirketiydi. Çocuğu belediyenin yuvasından almış, oldukça pahalı bir özel yuvaya vermiştim. Bunun parasını nasıl karşılayacaktım? Ancak benim tavrım her zaman, bir şeyi yapmaya karar ver, sonra parasını nasıl karşılayacağını bul, olmuştur. Kısa sürede aptallık ettiğimi anladım. Güya yazar olacaktım: Yayıncılar kibarca ne yazdığımı soruyordu. Ancak yazacak enerjim yoktu. Sabahları, çocukla birlikte her zamanki gibi beşte kalkıyordum – yıllarca beşte kalkmaya devam etti, ben de onunla kalktım. Ona kitap okudum, masallar anlattım, kahvaltı yaptırdım, otobüsle yuvaya götürdüm, işe gittim. Orada oturup pek bir şey yapmadım veya gizlice bir kısa öykü yazdım. Öğle tatilinde alışveriş yapıyordum. Saat beşte çocuğu yuvadan alıyor, otobüsle geri dönüyordum ve sonra onun için aşağıda gürültülü ve kavgalı akşam başlarken ben yukarıda temizlik yapıyordum. Saat ona kadar uyumuyordu. Ama ondan sonra da ben çalışamayacak kadar yorgun oluyordum.</p>

      <p class="paragraf-4">İşten ayrıldım. Bu arada yayıncılar telefon edip – iki kere – yeniden baskıya geçtiklerini söylediler ve kitap daha yayımlanmamıştı. “Ah, iyi,” dedim. Bunun her yazara olduğunu sanıyordum. O kadar cahildim. Onlar da benim başarıyı doğal karşıladığımı, kanıksadığımı düşünmüşlerdi.</p>

      <p class="paragraf-4">Michael Joseph beni, o dönemde kentteki en şık gösteri dünyası lokantası olan Caprice’e öğle yemeğine davet etti. Tavan arasından aşağıya taşınmıştım ve bir zamanlar güzel – yine öyle olacaktı – ama şimdi pis ve soğuk olan, yetersiz kalan şömineyle ısıtılan büyük bir odadaydım. Bombalar yüzünden bütün ev çatlaktı ve sızıntı söz korusuydu. Peter’ın uyuduğu minik bir oda vardı. Caprice, pembe masa örtüleri, gümüşleri, camları ve iyi giyimli müşterileriyle göz kamaştırıyordu. Michael Joseph yakışıklı bir adamdı, dünya zevklerine düşkündü ve böyle yerlere alışkındı. Larry ile Viv’den bahsetti ve bugün burada yemek yememelerinin çok yazık olduğunu söyledi. Michael Joseph, bir nedenle, savaşa gitmeye uygun olmadığından, şirketi, yeterli sermayesi bulunmadığı için herkes aksini tavsiye etmesine rağmen savaş sırasında kurmuştu. Şirket, esas olarak Curtis Brown’ın temsilciliğini yaptığı ve yakın arkadaşı Juliet O’Hea ona yeni kitapların gönderilmesini sağladığı için kısa sürede başarılı olmuştu. Başarısının tadını çıkarıyordu, bir iki tane yarış atı vardı, sık sık Londra’nın şık yerlerine gidiyordu. Sürekli olarak başka masalardaki insanlarla selamlaşıyordu. “Sizi yeni yazarımızla tanıştırayım – Afrika’dan geldi.”</p>

      <p class="paragraf-4">Bu öğle yemeğinin amacı sadece yazarları pohpohlamak değil, bu yazarın, onun reklam yapmasını beklememesi gerektiğini düşünerek kaygılanmasıydı. Bana örnek hikâyeler anlattı. Örneğin, <span class="char-style-override-14">The Snow Goose</span> adını taşıyan ve Paul Gallico tarafından yazılarak savaş sırasında basılan küçük bir kitap, sadece söylentiyle, yayımlanmadan önce defalarca yeni baskı yapmıştı. “Reklamın bir kitabın geleceği üzerinde hiçbir etkisi yoktur.” Bütün yayıncılar böyle söyler.</p>

      <p class="paragraf-4">Belirli askeri akademilerde şöyle bir uygulama vardır: Sınava giren kişi, kendini bir cephenin komutanı olan general olarak hayal edecektir. Bir bölgede askerleri durumlarını korumakta, bir başka alanda bozguna uğramakta, üçüncü bir yerde de düşmanı mağlup etmektedir. Sınırlı imkânları olduğundan, generalin takviyeleri nereye göndermesi gerekir? Doğru cevap: Başarılı bölgeye; diğerleri kaderlerine terk edilmelidir. Anlaşılan çok az insan doğru cevabı vermektedir, daha az başarılı olan askerlere karşı merhametli düşüncelere kapılıp yanlış yönlendirilmektedirler. Yayıncılar da böyle düşünüyor. Zaten başarılı olmuş ve tanınmış yazarlar için reklam veriliyor, ama debelenen veya tanınmamış olanların ya batması ya da çıkması bekleniyor. İnsanlar metroda bir romanın reklamını gördükleri zaman, cephede başarılı bölgeye gönderilen takviye askerleri görüyorlar. Zaten başarılı olan bir romandan, çoksatar bir kitap yaratılışını seyrediyorlar.</p>

      <p class="paragraf-4">Caprice’teki atmosferden etkilenerek Michael Joseph’e hayatta en çok sevdiğim şeyin çikolatalı ekler olduğunu söyledim. Daha gecekonduma yeni dönmüştüm ki, dışarıda siyah, uzun bir araba durdu ve şoför bana güzel, pembe bir kutu getirdi. İçinde bir düzine çikolatalı ekler vardı. Bunlar alt kattaki zaten zengin olan aile yemeğine eklendi.</p>

      <p class="paragraf-4"><span>O evde yaşadıklarım, yani karneyle yaşamak, inatla kendine yetme çabası, hatta yarı açlık, bulmayı beklediğim hiçbir şeye uymuyordu. Oysa biz değil miydik İngiltere’ye yiyecek paketleri gönderen? Ev sahibi kadın –İtalyan– dünyanın en iyi aşçılarından biriydi. Hayatında bir yemek tarifi kitabı gördüğünü sanmıyorum. Altı tane karneyi, o zamanlar gecekondu yolu olan Westbourne Grove’da bir dükkâna götürüyor, istihkakının üç dört misli tereyağı, yumurta, domuz pastırması, yemeklik yağ ve peynir alıyordu. Bunu nasıl başarıyordu? Sorduğum zaman alaycı bir ifadeyle, “Yol yordam öğrenmenin zamanı geldi,” diyordu. Sürekli olarak gelip giden birkaç rüşvetçi polis memuru vardı. Bunlara, kadının ganimetlerinden tereyağı ve yumurta veriliyor, onlar da durumu görmezden geliyordu. Bu kanunsuzluğa katılıyor muydum? Evet katılıyordum. Bizim iki karnemiz, idare etmesi için İtalyan kadına verilmişti. O atmosferde ahlak üstüne ahkâm kesmek bu sevimli düzenbazlara hem garip, hem de anlaşılmaz gelecekti. Ayrıca gazeteler şimdiden karne uygulamasının sona ermesi için yaygara koparıyordu. Artık buna ihtiyaç yok, diyorlardı. Hayatımda hiç o zamanki kadar iyi beslenmedim. Kiraya yemek dahil değildi ancak birçok iyi aşçı gibi, ev sahibimiz de masasına oturan insanları beslemeden duramıyordu. Ben haftada iki üç kez aşağıda yiyordum, Peter ise hemen hemen her akşam. Kadın parası bittiği zaman alışveriş için para istiyordu. Onunki, sadece beni değil, evdeki diğer insanları da kapsayan ve karmaşık borç alıp vermeler, sigara, beğendiği bir elbise veya ayakkabıyı içeren bir ekonomiydi.</span></p>

      <p class="paragraf-4">Orta sınıf tanıdıklarıma polislerden, tereyağı, yumurta ve peynirlerden bahsettiğimde, soğuklaşıp kızıyorlardı. “Bizim polislerimiz rüşvet yemez.” Benim işçi sınıfının o yabancı kıyılarında gezinmemi sanat aşkına “deneyim kazanmak” olarak görüyorlardı. İşçi sınıfına ait küçük komik anekdotlar bekliyorlardı; tıpkı burnu havada <span class="char-style-override-14">Punch</span>’ın hizmetçi karikatürleri gibi.</p>

      <p class="paragraf-4">O günlerden onlarca yıl sonrasına, yetkililerin polislerin arasında her şeyin yolunda gitmediğini kabul etmelerine kadar, neredeyse herkes bana düşmanca bir hoşgörüsüzlük gösterdi, tıpkı Güney Afrika’nın siyahlar ve renkliler için bir cehennem olduğunu söylediğimde yaptıkları gibi, çünkü bu henüz kabul görmüyordu, oysa <span class="char-style-override-14">Türkü Söylüyor Otlar</span>’dan kısa bir süre önce Alan Paton’ın yazdığı <span class="char-style-override-14">Cry the Beloved Country</span><span class="dipp"><a class="footnote-link" href="#footnote-225-81" id="footnote-225-81-backlink">81</a></span> yayımlanmıştı. Güney Rodezya’nın da aynı derecede kötü olduğunda ve hatta bazı zencilerin, Güney Afrika’dan daha da beter olduğunda ısrar edince bana daha çok kızdılar. Böyle şeyleri sadece komünistler ve tatminsiz insanlar söylerdi.</p>

      <p class="paragraf-4">Denbigh Road’daki evde Güney Afrika ilgi konusu değildi. Birkaç sokaktan oluşan bu küçük alanın dışında hiçbir şeyle ilgilenilmiyordu. Bir iki kilometre uzaklıktaki West End’e gitmekten ciddi bir gezi olarak bahsediyorlardı.</p>

      <p class="paragraf-4">O evdeki neşe, bolluk, fiziksel refah tabii ki genel bir durum değildi. İngilizler yorgun insanlardı. Ulusal cansızlık, o savaş sonrası ortam. Sanki savaşın dehşeti ve sıkıntıları içlerini kemiriyor, kara delik gibi enerjilerini yutuyor, çok farklı bir şeyle dengeleniyordu. O dönemde en çok dikkatimi çeken şey buydu – bu zıtlık. Bir tarafta moral bozukluğu, sınırına dayanan sabır, ama diğer tarafta, geleceğe yönelik olarak şu andaki düşüncelerimizden çok farklı, hatta genel bir budalalık belirtisi gibi görünen bir iyimserlik. Yeni bir çağ başlıyordu, o kadar. Anahtar sosyalizmdi. Dünyanın her yerinden dönen askerlere her şey vaat edilmişti, Atlantik Bildirgesi (o dönemde alaycı bir şekilde değerlendirilen) yalnızca o ütopik umutların özetiydi ve şimdi bunları sağlamayı garanti etmek için, İşçi Partisi hükümeti kurulmuştu. Ulusal Sağlık Hizmeti<span class="dipp"><a class="footnote-link" href="#footnote-225-82" id="footnote-225-82-backlink">82</a></span> en çok gururlandıkları başarılarıydı. Savaştan önce, otuzlu yıllarda, bir hastalık veya kaza bütün bir aileyi ekonomik felakete sürükleyebilirdi. O zamanki yoksulluk çok korkunçtu ve unutulmamıştı. Bütün bunlar geride kalmıştı, bitmişti. Artık hastalıktan, işsizlik yardımından ve yaşlanmaktan korkmak için bir neden yoktu. Ve bu daha başlangıçtı; her şey düzenli olarak daha iyiye gidecekti. Herkes bu ruh halini paylaşıyor gibiydi. Sürekli olarak, bu yeni sosyalist tedavinin uygulanacağı muayenehaneler açan, kendilerini yeni bir çağın kurucuları olarak gören doktorlarla tanışıyordunuz. Komünist, İşçi Partili veya liberal olabilirlerdi. Hepsi idealistti.</p>

      <p class="paragraf-4 para-style-override-22"><span class="char-style-override-14">ZEITGEIST</span> YA DA O ZAMANKİ DÜŞÜNCELERİMİZ</p>

      <p class="paragraf-4 para-style-override-24"><span class="char-style-override-14">Her şeyin ötesinde, yeni bir dünya doğuyordu.</span></p>

      <p class="paragraf-4"><span class="char-style-override-14">İngiltere hâlâ en iyisiydi, vatandaşların düşüncelerinin derinliğinde bu görüş yatıyordu, buna kesin gözüyle bakılıyordu. Eğitim, gıda, sağlık, her şey – en iyisi. Son nefesini vermekte olan Büyük Britanya İmparatorluğu, en iyiydi.</span></p>

      <p class="paragraf-4 para-style-override-24"><span class="char-style-override-14">Gazeteler, bombalarla yerle bir edilen St. Paul Katedrali’nin etrafındaki alanın yeniden inşa edileceğine ilişkin haberlerle doluydu. Eğer bu inşaat planlanmazsa, çirkin bir kaos oluşabilirdi. Planlanmadı ve çirkin bir kaos oluştu.</span></p>

      <p class="paragraf-4"><span class="char-style-override-14">Hapishanelerimiz iğrenç ve utanç verici bir rezillikti. 40 yıl geçtikten sonra, oralardan gelen haberler hâlâ aynı. Hapishanelerde bir şey var. Onları bir türlü düzeltemiyoruz. Bunun nedeni İngilizlerin kalplerinin derinliklerinde, Eski Ahit doğrultusunda, göze göz, dişe diş olması gerektiğine inanmaları mı? Vatandaşların çoğu cezaya ve intikama inanıyorlardı. Bunu yazarken, küçük çocukları olan kadınların TV vergilerini ödemedikleri için hapiste oldukları haberi geliyor. Çocukları bakımevlerinde. Vatandaşların çoğu bunu ilk duyduklarında, “Hayır, bunun olması mümkün değil,” diye haykırıyorlar. Ancak Dickens şaşırmazdı.</span></p>

      <p class="paragraf-4 para-style-override-24"><span class="char-style-override-14">Refah Devleti’nde bağış sonsuza dek yürürlükten kaldırıldı. Yoksul insanlar artık başkalarından hediye alarak küçük düşürülmeyecekti. Şimdi bağışların, vakıfların, derneklerin, komitelerin bütün düzeneklerini ortadan kaldıracaktık. Artık sadaka verilmeyecekti.</span></p>

      <p class="paragraf-4"><span class="char-style-override-14">Oxford Street’teki metro istasyonunda resmi bir görevlinin, yeni gelmiş bir Batı Hint Adalı birine, bilet mekanizmasını beceremediği için efelendiğini gördüm. Aynen bütün hayatım boyunca Güney Rodezya’da siyahlara bağıran beyazlara benziyordu. Kendi aşağılık kompleksini telafi etmeye çalışıyordu.</span></p>

      <p class="paragraf-4 para-style-override-24"><span class="char-style-override-14">Yurtdışından, özellikle Amerika’dan gelen herkes, İngiltere’nin ne kadar soylu, kibar, uygar olduğunu söylüyordu.</span></p>

      <p class="paragraf-4">Şimdi... Bundan sonra ne yazacaktım? Yayıncılar benden roman istiyordu. Ben kısa öykü yazıyordum. Hepsi Mahalle’de –Banket’te, Lomagundi’de– geçiyordu ve beyaz toplum, kendilerini nasıl gördükleri, kendilerini nasıl korudukları, etraflarındaki siyahları nasıl gördükleri hakkındaydı. Kitaba, <span class="char-style-override-14">This Was The Old Chief’s Country</span> adını verecektim. Juliet O’Hea yapmak istediğim buysa tabii yapabileceğimi, ancak hiçbir yayıncının kısa öykü haberine sevinmeyeceğini zira bunun satmadığını söyledi. Aslında onları haksız çıkardım çünkü kısa öyküler sattı hem de kısa öykülere göre çok iyi sattılar ve o zamandan beri satmaya devam ediyorlar. Fakat asıl üstünde düşünmem gereken şey bir romandı. Ve ben de öyle yaptım; uzun uzun ve ciddiyetle: Adı <span class="char-style-override-14">Martha Quest</span> oldu.</p>

      <p class="paragraf-4"><span class="char-style-override-14">Türkü Söylüyor Otlar</span>, insanlar beni yazar olarak gördükleri için, yazar olacağımı bildiğim ve şimdi gördüğüm kadarıyla, genç yaştan beri olduğum için ortaya çıkmıştı. Yazma fikrinin sonradan geliştiğine inandığımdan bunu unutmuştum ancak <span class="char-style-override-14">Tenimin Altında</span> çıktığı zaman beni manastırdan tanıyan bir kadın, kendi çocukluğunu <span class="char-style-override-14">Toe-Rags</span> adlı kitapta harika bir şekilde anlatan Daphne Anderson, yatakhanedeki yatağımın üstünde oturduğumuzu ve ne olacağımızı tartıştığımızı, benim, yazar olacağımı söylediğimi hatırlıyordu. On veya 11 yaşımda olmalıydım. Ancak bu figür –bu yazar– denize açılmış sayısız genci rahatlatan ve cesaretlendiren, bunu bilen ama geleceklerini uygun bir şekilde yönlendiremeyen bir denizkızı figürüdür. Salisbury’deki hukuk firmasından roman yazacağımı söyleyerek ayrılmıştım zira bir noktada roman hakkında konuşmayı bırakıp yazmaya başlamam gerekiyordu. Ayrıca ideal koşulların – yalnızlık, zaman, çocuk bakma yükümlülüğü olmaması – hiçbir zaman gerçekleşmeyeceğini anlamıştım. Ne yazacaktım? Kitap için kafamda birçok fikir vardı. Şimdi, o dönemde nasıl boş boş oturduğumu, odada dört döndüğümü, oyalanarak hayallere daldığımı – çok önemli bir süreç – ve bunların hepsini içgüdüsel olarak yaptığımı merak ediyorum. Birçok fikirden bir tanesi belirginleşti... Gelişti... Verandalardaki konuşmaları, binlerce olası öykü matrisini hatırladım, bütün o yıllar boyunca sakladığım o küçük gazete kupürünü hatırladım. Ve böylece <span class="char-style-override-14">Türkü Söylüyor Otlar</span>’ı yazdım. İlk romanlar genellikle otobiyografiktir. <span class="char-style-override-14">Türkü Söylüyor Otlar</span> değildi. Başarısız çiftçi Dick Turner bütün hayatım boyunca gördüğüm bir figürdü. Beyaz çiftçilerin yalnızca küçük bir kısmı başarılı olmuştu; çoğu başarısızlığa uğramıştı. Bazıları yıllarca başarısız bir şekilde debelenmişti. Bazıları ülkeden nefret etmişti. Bazıları da –Dick Turner gibi– çok sevmişti. Bazıları babam gibi idealistti – babam hâlâ çiftçilik yapıyor olsaydı suni gübreyi, haşere ilaçlarını, toprağı yağmalayan otları hor görür, hayvanları ve kuşları hoş tutardı. Mary Turner’ı yıllardır tanıdığım bir kadından, Spor Kulübü’ndeki kızlardan birinden esinlenerek oluşturmuştum. Piknik için kırlara çıktığımızda ya da sadece orada oturmak, içinde olmak için gittiğimizde, (çünkü pek çok şehirli beyaz bunu yapardı) sanki şehir şanssız bir zorunlulukmuş ve onlar aslında kıra aitlermiş gibiydi ve 40’larının ortasına kadar kız olarak kalan bu kadın, sağlam, herkesin iyi kalpli bacısı, bir kayanın üstüne tüneyip oturur, ayakları topraktan iyice uzakta, kollarıyla sıkı sıkı dizlerini kavramış, karınca, bukalemun veya böcek tırmanıyor mu görmek için yukardan paçalarını incelerdi. Eğer ağaçlardan bu kadar korkuyorduysa, neden pikniklere katılıyordu? Çünkü iyi biriydi ve hep başkaları ne yaparsa, ne yapmasını isterse onu yapardı. Esas olarak şehir insanıydı, sokak insanıydı, güzel düzenlenmiş bahçelerin insanıydı... Onu izler ve kader onu bir çiftlikte bir yere –o yeni zengin çiftliklerden birine değil, benim gördüğüm o debelenen çiftliklerden birine– sürüklerse ne halt eder, diye düşünürdüm. Aklımdan yoksul çiftçilerin isimlerini geçirir, basit briket verandaları, sıcakta genleşen, sıkışan ve çatlayan oluklu demir çatıları, soğuğu, tozu, ağustosböceklerinin seslerini kafamda canlandırırdım... Sonra buldum, onu buldum, Mary Turner’ı, otlardan ve yerlilerden tiksinen, bütün doğal süreçlerden nefret eden, seksten nefret eden, her zaman temiz ve tertipli olmayı seven, elbisesini her giyişinde tekrar ütüleyen, partilere giderken küçük bir kız gibi saçlarına kurdeleler bağlayan o kadını buldum.</p>

      <p class="paragraf-4">Şimdi yine Londra’dayım: Ne yazayım?</p>

      <p class="paragraf-4">Hayatımın ilk yıllarının sıradışı olduğunu ve güzel bir roman oluşturacağını anladığım bir an oldu. Ne kadar sıradışı olduğunu Güney Afrika’dan ayrılıp İngiltere’ye gelinceye kadar anlamamıştım. Üçüncü kitabım <span class="char-style-override-14">Martha Quest</span> aşağı yukarı otobiyografikti, gerçi Martha 14 yaşındayken, çocukluğu bittikten sonra başlıyordu. İlk romanlar, özellikle kadınların yazdığı ilk romanlar, edebi erdemleri ne olursa olsun, çoğunlukla kendini tanımlama girişimidir. Tanıştığım her yeni insanla, çocukluğumu daha net bir şekilde görüyordum, çünkü en sıradan yorum, yıllardır kesin gözüyle baktığım şeyleri sorgulamama yol açabiliyordu ve her şeye rağmen kafam karışıyordu. “Kim olduğumu” kesinlikle bilsem de (Amerikan formülünü kullanarak) kendimi sosyal bir varlık olarak nasıl tanımlayacağımı bilmiyordum. Parantez içinde –öyle olmak zorunda çünkü sorgu düzenlemesine bütün olarak değiniyoruz– bu “kendimi bulma” işi (gerçekten de o zaman Amerikan yöntemiydi) beni hep merakta bırakmıştır. Ne demek istiyorlar? Herhalde benlik duygusundan yoksun değillerdi. İçimde, şuradaki ben duygusu, ne olduğum duygusu olmadan yaşamak nasıl bir şey acaba?</p>

      <p class="paragraf-4">Bilmediğim şey, kendimi nasıl tanımlayacağım, kendimi toplumsal bağlamda nasıl göreceğimdi. Ah evet, Hindistan’daki İngiliz egemenliğinin sonunda doğduğumu söylemek çok kolay olurdu –ancak bu ifade henüz kullanılmaya başlanmamıştı. O halde, Britanya İmparatorluğu’nun diyelim. Evet, ben Birinci Dünya Savaşı ile büyütülmüş ve İkinci Dünya Savaşı’yla şekillendirilen nesilden biriydim. Ancak bir boşluk, bir eksiklik, bir bulanıklık vardı– ve bu ailemle, özellikle annemle ilgiliydi. Onunla devamlı olarak, bıkıp usanmadan mücadele etmiştim, etmek zorunda kalmıştım, ancak kavgalar ne hakkındaydı? Neden yapılmışlardı? Ve buna, yetmişli yaşlarıma gelinceye kadar tam bir cevap bulamamıştım, o zaman bile kesin değildi.</p>

      <p class="paragraf-4"><span class="char-style-override-14">Martha Quest</span>’i yazmaya hâlâ Denbigh Road’da otururken başladım ve iyi bir hızla ilerliyordum, ancak ara vermek zorunda kaldım, o evden, o sokaktan uzaklaşmalıydım; oysa şimdi orası epey revaçta. Bazen arabayla veya yürüyerek o sokaktan geçiyor ve o şık konutları görüyorum. Bunları oturulabilir hale getirmek için Savaş Hasarları tarafından üstünkörü “düzeltilmiş” hallerini görebilseydiniz, ne derdiniz merak ediyorum.</p>

      <p class="paragraf-4">İşin kötüsü Peter burada mutluydu ve bu kadar iyi bir yeri kolayca bulamayacağımı biliyordum. Yani onun için.</p>

      <p class="paragraf-4">Tesadüfen bir akşam, Güney Rodezya’da beyaz uyumluluğunun simgesi olan bir çiftçinin erkek kardeşinin dairesinde bir partiye gittim. Ancak kardeşi, o zaman yaygın olduğu şekilde solcu ve Sovyet yanlısıydı. Kendinden daha yaşlı ve <span class="char-style-override-14">Baby</span> diye hitap ettiği bir kız arkadaşı vardı. Hemen hemen her yerde bulunan fotoğrafların kanıtladığı kadarıyla, bir zamanlar güzel bir kadınmış. Baby, boyalı, güzel ve yaşlı yüzündeki iri kara gözleriyle, küçük kırışıklıkları ve kaşlarıyla ortama egemen olmuştu, ama bir ilgi odağı daha vardı. Canlı, kara gözlü, siyah saçlı, kısa boylu bir genç kadın. Kadını önce Fransız sandım, siyah dar bir etek, beyaz gömlek giymiş ve şık bir bere takmıştı. Konuştuk; nasıl yaşadığımı duydu ve hemen gerçekçi bir sempati gösterdi. Kendisi de bir zamanlar genç bir kadınken New York’ta bir odada küçük bir çocukla yaşamıştı. Bir kadın arkadaşı, ona evinde bir daire teklif ederek onu kurtarmıştı. “Bu şekilde yaşayamazsın,” demişti. Şimdi de Joan Rodker bana, memnun olmadığı bir kiracıdan kurtulmak üzere olduğunu ve bir süredir çocuğu olan genç bir kadına nasıl yardım edeceğini düşündüğünü söyledi. Evinin üst katında küçük bir daire vardı ve Peter’ı severse orada yaşayabilirdim. Böylece ertesi pazar günü Peter’ı ona götürdüm ve birbirlerini hemen çok sevdiler. Yani ev sorunumu Peter’ın çözdüğünü söyleyebilirsiniz.</p>

      <p class="paragraf-4">Böylece Church Street’e, evin üst katında bulunan ve dört yıl yaşayacağım küçük, şirin daireye taşındım. 1950 yılının yazıydı. Ancak Denbigh Road’dan ayrılmadan önce, bir dönemin sona erdiğini, bir kültürün öldüğünü gördüm: Televizyon doğdu. Öncesinde, erkekler işten eve döndüğü zaman, çay çoktan masaya getirilmiş oluyor, soba yanıyor, köşedeki radyodan sözler veya müzik yayılıyordu, yıkanıp yerlerine oturuyorlardı. Kadın, çocuk, evde her kim varsa, teşvik edilerek aşağıya çağırılıyordu. Fırından çeşit çeşit yemekler çıkıyor, çay demleniyor, biralar çıkarılıyor, kazaklar ve ceketler fırlatılıyor, erkekler gömlekleriyle oturuyorlar, mutlulukla ışıldıyorlardı. Hep birlikte sohbet ediyorlar, şarkı söylüyorlar, günlerini nasıl geçirdiklerini anlatıyorlar, küfürlü konuşuyorlardı – bu bir ritüeldi. Tartışıyorlar, bağırıyorlar, öpüşüyorlar, barışıyorlar, beş altı saatlik enerji dolu eğlenceden sonra on bir veya on ikide yatıyorlardı. Sanırım bu düzeyde duygusal yoğunluk İngiltere’deki evlerde pek yaygın değildi: Olağanüstü bir olaya tanıklık ediyordum. Sonra bir günden diğerine – kelimenin tam anlamıyla, bir akşamdan bir diğerine, güzel zamanlar sona erdi. Zira televizyon geldi ve kurbağa gibi mutfağın köşesine yerleşti. Kısa sürede büyük mutfak masası duvara doğru itildi, yarım daire şeklinde koltuklar dizildi ve koltukların kolçaklarına mafsallı tepsiler yerleştirildi. Neşeli, sözel kültürün sonu gelmişti.</p>

      <p class="arabaslik-orta para-style-override-32">CHURCH STREET,</p>

      <p class="arabaslik-orta para-style-override-33">KENSINGTON</p>

      <p class="arabaslik-orta para-style-override-31">W8</p>

      <p class="paragraf-4"><span>Portobello Road’un yakınındaki ev savaşta hasar görmüştü ve etrafı bombalanmış binalarla çevriliydi. Church Street’teki ev de harpzedeydi ve yanında bombaların savaş enkazı vardı. Bombalanan alanlarda, evlerdeki cesetlerden kurtulmak amacıyla genellikle ateş yakılıyordu. Bunun dışında iki evin hiçbir ortak noktası yoktu. Ayrıldığım evde politika, gıda, karne sistemi ve hükümetin genel aptallıkları anlamına geliyordu, ama Church Street’e taşındığım anda uluslararası politikaya, komünistlere, yoldaşlara, tutkulu polemiklere, bir türlü görünmeyen ama herkesin hemfikir olduğu projelerle İngiltere’nin yeniden inşa edilmesine geri döndüm. Joan Rodker, Polonya Enstitüsü’nde çalışıyordu. Parti üyesi olmasa da komünistti ve o dönemde bahsedildiği haliyle, “Parti”deki herkese aşinaydı. Sanat dünyasındaki çoğu insanı da tanıyordu. Olağanüstü bir hikâyesi var ve bir iki kitabı hak ediyor. İki dikkat çekici insanın kızıydı, hâlâ sanat ve genelde entelektüel yaşama yetenek ürettiği dönemlerde yoksul ama coşkulu East End’de büyümüştü. Babası John Rodker yazardı ve o dönemin tanınmış yazar ve entelektüellerinin arkadaşıydı ancak gizemli bir şekilde, herkesin onun hakkındaki beklentilerini yerine getirmeyip, yayıncı olmuştu. Annesi ressamlara, özellikle Isaac Rosenberg’e poz veren çok güzel bir kadındı. Joan’ı küçük bir çocukken, yaşantılarında çocuğa yer olmayan insanların çocuklarını bıraktıkları bir kuruma atmışlardı. Dıştan görünüşü şık olsa da acımasız bir yerdi. Annesiyle babası arada sırada onu ziyaret ediyorlardı ama küçük kızın neler çektiğini asla bilmemişlerdi. Bütün bunların ve diğer birçok şeyin üstesinden gelmeyi ve hayatta kalmayı başaran Joan, dile yetenekli olduğu için kolaylıkla Almanca ve Rusça öğrenmiş ve Ukrayna’da bir tiyatro grubunda oyunculuk yaparken grupta bulunan bir Alman oyuncudan çocuk sahibi olmuştu. Burjuva evliliği sonsuza dek tarihten silindiğinden evlenmemişlerdi. Joan, savaş başlamadan onun Çekoslovakya’dan çıkıp İngiltere’ye girmesine yardımcı olmuştu.</span> <span class="char-style-override-14">Children of Violence</span><span>’ta, ne de olsa Peter’ın babası diye düşündüğüm için Gottfried Lessing yerine onu kullandım. Bu adamların biri orta sınıftandı, diğeri ise Almanya’nın dekadan döneminden kalan çok zengin biri. Bir adamı diğeriyle değiştirmem istenen etkiyi yaratmadı. Gottfried onu kitaba koyduğumu söylüyordu ama iki karakterin tek ortak noktası Alman ve komünist olmalarıydı. Bu sadece Gottfried’in kendisini belirleyenin yalnızca politikası olduğuna inanması demek olabilirdi. Joan’ın çocuğu Ernest büyürken tanınmış aktör Hinze yanındaydı; para ve zaman konusunda yardım ediyordu. O da olağanüstü bir adamdı ve onun hikâyesi de not düşülmeyi hak ediyor. Olağanüstü insanların yetişmesi için zor zamanlardı. Bu düşüncenin pratik uygulaması nasıl olabilir, bilemiyorum.</span></p>

      <p class="paragraf-4">Joan savaştan sonra, çocukla birlikte Amerika’dan Londra’ya döndü – ve yaşayabileceği bir yer olmadığını anladı. Church Street’te bulunan ve gökyüzüne açılan bu evi gördü ve “Bu benim evim,” diye düşündü. İşten çıkınca kovalarla su taşıyıp yerleri ovaladı. Savaş Hasarları bölümünün evi onarmak için gönderdiği adamlar Joan’ı dizlerinin üstünde, yerleri fırçayla kazırken buldu.</p>

      <p class="paragraf-4">“Ne yapıyorsunuz?”</p>

      <p class="paragraf-4">“Evimi temizliyorum,” dedi Joan.</p>

      <p class="paragraf-4">“Ama bu sizin eviniz değil.”</p>

      <p class="paragraf-4">“Evet, benim evim.”</p>

      <p class="paragraf-4">“O halde bunu kanıtlayacak belgeleri göstermenizde yarar var.”</p>

      <p class="paragraf-4">Joan’ın hiç parası yoktu. Babasına gitti ve ona banka kredisi için kefil olmasını istedi. Babası telaşlandı; mevcudiyetlerini aşırı yoksulluktan çekip çıkartmış insanların, kendilerini ayrıcalıklı hissetmeleri için epey zaman geçmesi gerekir. Kefilli banka kredisi ve kararlılığı sayesinde evini almayı başardı. O günden beri bu evde yaşıyor.</p>

      <p class="paragraf-4">Bütün bu değişiklikler ona başkalarının sıkıntılarını anlama becerisi kazandırmıştı. Bunu hemen ve kesin bir şekilde anlamıştım. İnsanlara nasıl yardım edeceğini biliyordu. İyiliği, eli açıklığı duygusal değil, pratik ve yaratıcıydı. Onunla karşılaştırabileceğim çok sayıda insan vardı çünkü savaştan, esir kamplarından, her türlü felaketten kurtulup hayatta kalmayı başarmış insanlarla tanışıyordum. Hayatım hayatta kalmayı başaran insanlarla doluydu ancak başlarına gelenler yüzünden hepsinin kendilerini daha da geliştirdiklerini söyleyemeyeceğim.</p>

      <p class="paragraf-4"><span>Peter diğer evde mutluydu ama buradan da aynı derecede keyif alıyordu. Joan’ın oğlu Ernest –o zaman ergenlik çağındaydı– ona karşı Joan kadar harika davranıyordu. Bir ağabey gibiydi. Yükü paylaşacak ikinci ebeveyn olmadan küçük çocuklar yetiştiren insanlar, o dönemdeki hayatım hakkında en önemli şeyi söylediğimi biliyor.</span></p>

      <p class="paragraf-4">Diğer evde yaşamak, Viktorya döneminde geçen bir romanın içindeymişim gibi tuhaf geldiyse de, Church Street, Kensington’da hayat yalnızca Salisbury’deki dairede geçirdiğim hayatın devamı gibiydi. İnsanlar gece gündüz uğruyor, çay içiyor, yemek yiyor ve çoğu zaman gürültülü bir şekilde tartışıyorlardı. Merdivenlerden inip çıkarken küçük mutfağa açılan açık kapının önünden geçiyor ve genellikle yoldaşlarla dolu olduğunu görüyordum; çerez yiyor, tartışıyor, konuşuyor, bağrışıyor veya alçak sesle haberleri paylaşıyorlardı. Çünkü komünist dünyasında çok önemli şeyler oluyordu ama bunlar alçak sesle tartışılıyor ve asla açıkça itiraf edilmiyordu. Yine her karşılaşmanın, her sohbetin önemli olduğu bir ortamdaydım çünkü eğer komünistseniz, dünyanın geleceği size –size, arkadaşlarınıza ve dünyanın her yerindeki sizin gibi insanlara– bağlıydı. Kısacası işçi sınıfının öncülerine. O dönemde komünist ortamlarda kullanılan bir deyimle, “Yüzde yüz ellilik” Gottfried Lessing’le yaşadıktan sonra, dogmatizmden ve kendini üstün görmekten bıkmıştım. Şu anda hayatının en alt noktasında bulunan Gottfried’le beraberken, morali bozuk olduğunda ve komünist olmayan insanlara ve görüşlere daha şiddetle kaba davrandığında, kendimi aynada görür gibi oluyordum – evet, bir karikatürdü ama doğruydu. Gerald Manley Hopkins’in bir dizesi hiç aklımdan çıkmıyordu.</p>

      <p class="paragraf-4"><span class="char-style-override-14">Bu, Çaresizlikle Sinsileri sindirdi; Öfkeyle</span></p>

      <p class="paragraf-4"><span class="char-style-override-14">Kurt adamı daha da beter etti ve sürüleri çağı istila etti.</span></p>

      <p class="paragraf-4">Uykudan, rüyadan, “ve sürüleri çağı istila etti” diye mırıldanarak uyanırdım. Ben: Hopkins benden bahsediyordu.</p>

      <p class="paragraf-4">Ben bir sürüde yaşıyordum, sürüdekilerden biriydim. Ancak yoldaşlar merdivenleri çıkıp, evin en üst katına gelince – sık sık çıkıyorlardı çünkü orada neşeli bir genç kadınla şirin oğlu yaşıyordu. O sıralar hep gündemde olan, benim Güney Afrika ve Güney Rodezya üstüne söylediklerimle insanların ilgilendiklerini keşfediyordum. Komünist ortamları dışında herhangi bir yerde, Güney Rodezya’nın mutlu siyahların cenneti olmadığına ilişkin bilgilerim tahammülsüzlükle karşılanıyordu. Ne kadar inatçısın, diyordu o bakışlar. <span class="char-style-override-14">Bilmek istemeyen</span> insanlar bana ne kadar çok bilgiçlik tasladılar. Ancak yoldaşlar öğrenmek istiyordu. Komünist Parti’nin bir cazip yanı, “Peru’ya gittim ve...” gibi bir yorumda bulunduğun zaman, insanların öğrenmek istemeleriydi. Dünya onların sorumluluğundaydı. Bunu giderek daha saçma buluyordum ama kolay değildi. Dönüp Salisbury’ye baktığımda yıllarca yaptığımız ve düşündüğümüz her şeyin (kelimenin tam anlamıyla) dünyayı sarsacak kadar önemli olduğunu varsaymıştık, ancak Londra perspektifinden baktığımda, oradaki küçük grubumuz utanç verici, saçma görünüyordu – ancak bu saçma insanların, bütün beyaz Güney Rodezya’da, beyaz iktidarı hakkındaki gerçeği; sonunun geldiğini, fazla sürmeyeceğini anlayan birkaç kişi olduklarını biliyordum. Mesele görüşlerimiz değil, etkinliğimizdi. Ve ben yine burada, haklı olduklarını bilen bir azınlığın, çok küçük bir azınlığın içindeydim. Soğuk Savaş’ın doruğundaydık. Kore Savaşı başlamıştı. Komünistler her geçen gün daha da izole oluyordu. Zehirli bir atmosfer vardı. Örneğin, eğer Amerika’nın mikroplu malzeme kolileri attığından kuşkulanıyorsanız –biyolojik savaş– vatan hainiydiniz. Bu kuşkular beni sarsıyordu. Bu dini dilden nefret ediyordum ve nefret eden de bir tek ben değildim. Bir komünist, çoktan birçok sohbetin ses tonu haline gelen o alaycı ifadeyle, “Yoldaş bilmem kimin kuşkuları var,” diyebilirdi. Fakat yine de bu mesele basit değildi zira kendilerini idealize bir Sovyetler Birliği’yle özdeşleştirenler yalnızca yoldaşlar değildi.</p>

      <p class="paragraf-4">Ben Komünist Parti üyesi olmasam da, yoldaşlar beni kendilerinden biri olarak görüyorlardı. Ben de o dili konuşuyordum. İtiraz edip Güney Rodezya’da kendi icat ettiğimiz, gerçek bir Komünist Parti’nin hakir görerek dikkate almayacağı bir Komünist Parti üyesi olduğumu söylediğimde aldırmıyor veya duymuyorlardı. Hayatım boyunca insanlar hep, benim onlar gibi düşündüğümü varsaydılar çünkü tutkulu bir inanç veya bir dizi varsayım, sahiplerine o kadar inandırıcı gelir ki, başkalarının bunları paylaşmayacak kadar inatçı olmalarına inanamazlar. Sahip olabileceğim herhangi bir “şüphe”yi Joan’la veya o eve gelen herhangi biriyle tartışmaya hazır değildim, ama parti çizgisini bile kabulde zorlanıyorduysam, oldukça ciddi bir sorun var demekti. Koloniciler, uzaklara yayılmış imparatorluğun çocukları ve torunları, edebiyatın yarattığı beklentilerle İngiltere’ye geliyorlardı. “Shelley’nin, Keats’in, Hopkins’in, Dickens’ın, Hardy’nin, Brontë’lerin ve Jane Austin’in İngilteresi’ni bulacağız, edebiyatın zengin havasını soluyacağız. Sürgünde kelimelerin görkemiyle hayatta kaldık ve yakında kutsal ülkemize kavuşacağız.” Tanıdığım bütün komünistler edebiyatla beslenmiş ve ayakta kalmıştı. Oysa tanıdığım diğer insanların çok azı böyle yaşamıştı. Kısaca Güney Rodezya’da yaşadıklarım daha da katlanarak sürüyordu, çünkü gene yazma hakkımı savunmak ve zamanımı <span class="char-style-override-14">Daily Worker</span> veya bildiriler dağıtarak değil de yazarak geçirebilmek için mücadele etmek zorunda kalıyordum. Ama Gottfried Lessing’e direnebilen bir kadın olarak İngiliz yoldaşlarla başa çıkmak için yeterince silahlıydım: “Niçin vaktini ziyan ediyorsun? Yazmak, burjuva bireyinin kendini tatminden başka nedir ki?” Yazarlara –sanatçılara– yazmak, resim yapmak, müzik yapmak dışında –çünkü onlar burjuva tutkular– başka bir işle uğraşmaları konusunda uygulanan baskı güçlü bir şekilde devam ediyordu, ideolojiler farklı olsa da halen devam ediyor ve devam edecek. Çünkü kökeninde kıskançlık yatıyor ve kıskanç olanlar, hasta olduklarını bilmiyor, sadece haklı olduklarına inanıyorlar.</p>

      <p class="paragraf-4">Tanınmaya başlanmış yeni yazarlardan biri olmam işe yaramıştı. <span class="char-style-override-14">Türkü Söylüyor Otlar</span> çok güzel eleştiriler almıştı, iyi satıyordu ve başka ülkelerden de satın alınmıştı. Kısa öyküler, <span class="char-style-override-14">This Was The Old Chief’s Country</span> de başarılı olmuştu. Söylemeye gerek yok, her türlü ideolojik yetersizliği olan yoldaşların saldırısına uğradım. Örneğin kimine göre <span class="char-style-override-14">Türkü Söylüyor Otlar</span> Freud tarafından zehirlenmişti. O aşamada pek Freud okumamıştım. Kısa öyküler organize siyah işçi sınıfının görüşünü yansıtmıyordu. Doğru. Bir kere, öyle bir görüş yoktu. Komünistlerin edebi eleştirilerinin aptallığını abartmaya imkân yok, her alıntı o anda alay veya karikatür gibi görünüyor – şu andaki Politik Doğruculuk’a çok benziyor.</p>

      <p class="paragraf-4">Direnmem gereken baskılar sadece kendi tarafımdan gelmiyordu. Örneğin, o dönemde popüler olan ve artık uzun zamandır bir gazetenin, <span class="char-style-override-14">Daily Graphic</span>’in editörü –<span class="char-style-override-14">Sun</span>’dan çok farklı değildi– beni ofisine davet etti ve idamı, suçlu çocukların dövülmesini, suçlulara daha sert davranılmasını, kadının evdeki yerini, sosyalizmin yıkılmasını ve komünistlerin gözaltına alınmasını destekleyen makaleler yazmam için çok para teklif etti. Bütün bunlara karşı olduğumu söylediğim zaman editör, o terbiyesiz adam, kişisel görüşlerimin önemli olmadığını söyledi. İstersem, gazeteci olabilecektim, beni eğitecekti ve gazetecilerin her konuda ikna edici, inandırıcı yazılar yazabilmeleri gerekiyordu. Yüksek ücretleri reddediyordum ama adam kızdıkça ücreti artırıyordu. Koşarak sokakta bulunan bir telefona gittim ve Juliet O’Hea’yı aradım. Paraya çok ihtiyacım vardı. Juliet hiçbir şekilde, inanmadığım, yapabileceğimin en iyisi olmayan bir tek kelime bile yazmamam gerektiğini söyledi. Para karşılığında yazmaya başlarsam, bir sonraki adımda, yazdıklarımın iyi olduğuna inanmaya başlayacaktım ve bunu ikimiz de istemiyorduk, öyle değil mi? Zamanı gelmeden avans istenmesine inanmıyordu ama çaresiz durumdaysam isteyecek, ayrıca <span class="char-style-override-14">Daily Graphic</span>’in editörüne beni rahat bırakmasını söyleyecekti.</p>

      <p class="paragraf-4">Aynı doğrultuda başka teklifler, şeytanın ayartmaları da oldu. Aklım çelindiğinden değil. Ama sırf merakımdan, bir editörün ofisinde oyalandığım zamanlar oldu. Bunun olduğuna, insanların bu kadar alçalabileceğine, bu kadar ahlaksız olabileceğine inanamıyordum. <span class="char-style-override-14">Herhalde</span> yazarların kendi inançlarına, kendi vicdanlarına aykırı yazılar yazabileceklerine inanmıyorlardı? <span class="char-style-override-14">Para için</span> en iyi yazılarını yazmayacaklarına?</p>

      <p class="paragraf-4">Güney Afrika ve Güney Rodezya’da lanetlenmekte olan <span class="char-style-override-14">Türkü Söylüyor Otlar</span>’ın en tuhaf sonucu, hâlâ yeni olan milliyetçi hükümetin ziyaretçi üyeleriyle düzenlenen gecede “kızlardan biri olma” davetiydi. Güney Afrika geleneklerinin burada geçerli olduğuna çok şaşırdığım için reddedemeyecek kadar merak etmiştim. “İngiliz kriket takımı geliyor – onlar için birkaç kız toplayın.” On civarında Afrikalı vardı, bakanlar ve biraz daha alt düzeyde görevliler, Londra yolculuğunda günlerini gün ediyorlardı. Hepsini ismen tanıyordum, tip olarak da gayet iyi biliyordum. İri yapılı, aşırı beslenmiş, neşeli olan bu insanlar restorandaki yemek boyunca kaffirleri sindirmek için kullandıkları yöntemler hakkında espriler yaptılar, zira o dönemde, “cingöz” olmak –çeşitli kurnazlık numaralarına sahip olmak– bu yöneticiler arasında gurur duyulacak bir özellikti. Yemekten sonra bir otel odasına çekildik ve birden fazla insan beni okşamaya çalıştı. Diğer “kızlardan” biri adamlara benim düşman olduğumu ve söylediklerine dikkat etmeleri gerektiğini söyledi. Doğru olduğu belli olan görüşlerine katılmamanın mümkün olmadığı imasıyla, düşman olup olmadığımı sordular. “Kitap yazdı,” dedi geçici olarak Londra’da bulunan Güney Afrikalı bir kadın veya kız. “Yasaklayacaklar,” diye şaka yollu bir cevap verildi. Dizini reddetmeye çalıştığım bir adam, “Aman dostum, liberallerin ne okuduğu umurumuzda değil, hiçbir önemleri yok. Senin küçük kitabını kaffirler de okumayacak. Okuma yazma bilmiyorlar ve biz böyle olmasını istiyoruz.” Güney Afrika’da “liberal” sözü her zaman “komünist”le değiştirilebilirdi.</p>

      <p class="paragraf-4"><span>Salisbury’de, Gottfried’le beraber yaşadığım her yerde insanlar gelip gidiyor ve sadece politikadan, dünyanın değişmesinden bahsedilmiyor, savaş hakkında da konuşuluyordu. Church Street’te de durum aynıydı ama burada savaş söylenti ve propaganda değil, cepheden dönen askerlerdi. Böylece bize anlatılanlarla gerçekten olanları karşılaştırabiliyorduk. Aynı şekilde, Gottfried’le de benzer bir durum yaşıyorduk. Her buluşmamızda beni daha fazla eleştiriyordu. Çok zor zamanlar geçiriyordu. Londra’da kolayca iş bulabileceğine inanmıştı. Akıllı ve becerikli olduğuna inanıyordu. Salisbury’de neredeyse sıfırdan büyük ve başarılı bir hukuk firması yaratmamış mıydı? Londra’da akrabaları vardı ve iş için onlara başvurdu. Ancak onu geri çevirdiler. Gottfried komünistti ve onlar İngiltere’de yabancı oldukları için onlara göz yumuluyordu – veya öyle hissediyorlardı. Veya onu sevmiyorlardı. Hak ettiğine inandığı düzeydeki işlere müracaat ediyordu. Hiç kimse onunla mülakat yapmaya bile yanaşmadı. İşin komik tarafı, on yıl sonra Alman ve komünist olmak moda olacaktı. Bu arada Sovyetler Birliği ile Kültürel İlişkiler Derneği’nde çalışıyordu. Bu derneğin Kensington</span> <span>Square</span><span>’da bir binası vardı ve orada SSCB’deki sanatın mutlu durumu hakkında konferanslar düzenleniyordu. Her toplantıda, en arkadaki iki sandalye sırasını, gerçekten komünizm altında yaşamış insanlar dolduruyordu. Bize komünizmin ne kadar korkunç olduğunu anlatmaya çalışıyorlardı. Biz de onlara ukalalık taslıyorduk: Orta yaşlı veya ihtiyardılar; neyin ne olduğunu bilmiyorlardı, gericiydiler. Bütün ciddi düşünceleri sona erdirmenin en güzel yolu, kullanıcıyı öven, iyi seçilmiş bir lakaptır. Gottfried çok az para kazanıyordu. Belsize Park metrosunun yakınında büyük bir dairesi olan Dorothy Schwartz ona kalacak yer sağlamıştı. Soğuk Savaş’ın boyutu –ya da derinliği– parti çizgisinden en ufak bir sapma gösteren her türlü görüşü daha da buruk, öfkeli ve soğuk bir şekilde küçümsemesine yol açıyordu. Onunla beraber olmaya artık gerçekten dayanamıyordum. Bunu kendime söyleyemiyordum ama ona bu kadar uzun süre nasıl katlanmıştım? Çünkü başka alternatifimiz yoktu. Çocuk konusunda hiçbir anlaşmazlık olmuyordu. Peter çoğu hafta sonunu Gottfried ve Dorothy’yle geçiriyordu. Peter’ı oraya götürür, oturup bir fincan bir şey içer, korkunç, soğuk kınamaları dinler, sonra iki günlük özgürlüğüme giderdim. Sık sık tiyatroya gidiyordum. O günlerde daha sabahtan akşamki oyunda bir tabure için kuyruğa girilirdi ve oyunu ya sahnenin önündeki orkestra çukurundan ya da balkondan, bugünkü parayla üç-dört sterline izleyebilirdiniz. Londra’da sahnelenen oyunların çoğunu bu şekilde, bazen ayakta durarak gördüm. Tiyatroya hâlâ deli gibi âşıktım.</span></p>

      <p class="paragraf-4">Paris’e de gittim. O zamanki Fransa’nın ne kadar kuvvetli bir hayal olduğunu anlatmama imkân yok. İngilizler –yani orduda olmayan insanlar– savaş sırasında ve sonraki birkaç yıl boyunca adalarında mahsur kalmışlardı. İnsanlar ne kadar klostrofobik olduklarından yakınarak, yurtdışının, özellikle de Paris’in hayalini kurduklarını anlatıyorlardı. Fransa, De Gaulle, özgür Fransızlar ve partizan ordularının en muhteşemi olan Direniş yüzünden çekiciydi. Artık yemeklerimiz, kahvemiz ve giysilerimiz iyi olduğu için insanların Fransa’ya uygarlığın kendisi için özlem duyduğu zamanları hatırlamak zor. Kadınlar arasında başka bir duygu vardı. Fransız erkekleri kadınları seviyor ve bunu gösteriyorlardı, ama İngiltere’de kadınlar en fazla sokaktaki işçilerin onlara ıslık çalmasını bekleyebilirdi ki bu da her zaman dostane olmayabiliyordu. Joan, Fransa’ya hayrandı. Orada kaldığı zamanlarda mutlu olmuştu ve Fransızcası iyiydi. Babasının şu andaki kız arkadaşı Fransız’dı. Joan onun sonsuz derecede güzel olduğunu, onunla karşılaştırıldığında kendisinin bir hiç olduğunu düşünüyordu. Tabii bu doğru değildi ama onunla tartışmak imkânsızdı. (Hayatımdaki bir kadının kendisi dışında her kadın için pembe gözlük takmasını kesinlikle ilk kez görmüyordum.) Kendisi kadar çekici olmayan bir kadın için, “Şahane değil mi,” diye inlerdi. Kendisine, dar etekli ve erkek yeleğine benzeyen yeleği olan çok şık bir döpiyes diktirmişti ve bunu yakasıyla bilekleri fırfırlı beyaz bir bluzla giyiyordu. Nasıl karşılanacağını görmek için resmen Paris’e gitti. Orada erkekler kıyafetinize iltifat ediyordu. Morali düzelmiş bir şekilde döndü. Tanıdığım epeyce sayıda kadın, insanın kendisine duyduğu saygının hatırına zaman zaman Paris’e gitmesi gerektiğini söylüyordu. Tabii bu, küçük ironileri olan bir durumdu. O dönemde bir gazetede çıkan karikatürde yarı savaş giysisi, eski bir ceket, bere giymiş, dudağından Gauloise sallanan bir Fransız’ın yanında, manken gibi giyinmiş bir Fransız kadını vardı – kısa boylu, tıknaz, pejmürde bir adam ve uzun boylu, ince, zarif bir kadın yer almaktadır.</p>

      <p class="paragraf-4">Ben Paris’e gittiğim zaman giysilerim hiç de Fransız iltifatlarına yol açacak düzeyde değildi, ancak her erkeğin sizi hızla, uzmanlıkla tepeden tırnağa saçlarınızı, yüzünüzü, üstünüzdeki kıyafeti süzdüğü ve size not verdiği doğruydu. Bu, tarafsız, duygusuz, ilgisiz bir değerlendirmeydi ve ille de davete yol açmayabiliyordu.</p>

      <p class="paragraf-4">Bir sahne: Kendi başıma operaya gittim ve arada, fuayede, belki de ilk gece elbisesini, beyaz satenden yapılmış dar bir elbise giymiş çok genç bir kadının –belki 18 yaşında– içeri girdiğini gördüm. Hemen girişte temkinli bir şekilde dururken kalabalık ona baktı... Değerlendirdi... Yargıladı. Tek kelime edilmedi ama onu alkışlıyor olabilirlerdi. Kız çekinerek geri çekilmeye hazırdı ancak yavaş yavaş özgüvenini kazandı, gülümsemeye başlarken gözleri doldu, görünmeyen uzman beğenisi, onayı ve sevgisi dalgalarıyla morali düzeldi. Kadınlarını seven, onların kadınlıkları konusunda özgüvenlerini kazanmalarını sağlayan ve bunu küçük bir kız oldukları zamandan itibaren yapan tapılası Fransa.</p>

      <p class="paragraf-4">Bu ilk yolculukta, Rive Gauche’ta<span class="dipp"><a class="footnote-link" href="#footnote-225-83" id="footnote-225-83-backlink">83</a></span> ucuz bir otelde kaldım, o kadar ucuzdu ki, inanamadım. Gottfried, kız kardeşinin kocasının annesini aramamı söylemişti. Aradım ve o eski yüksek ve soğuk evlerden birinin çatı katında küçücük bir odada yaşayan, demode kıyafetli yaşlı bir kadın buldum. Onun aracılığıyla, erkeksiz, hepsi yoksul, hırpani, hizmetçi odalarında veya sığınmalarına izin verilen her köşede, kıt kanaat geçinerek yaşayan orta yaşlı ve yaşlı kadınlar ağına kabul edildim. Her biri savaş kurbanıydı ve bazıları tüm savaş boyunca küçük sığınaklarında yaşamıştı ve açıkçası, çoğu zaman bunu nasıl başardıklarını bilmiyorlardı. O dönemde Londra’da bulunan sığınmacılar gibi neyle geçindiklerini anlamak zordu. Bana şahane fincanlarda, odun ve kömürle –ve sokakta bulabildikleri, sonra binbir zahmetle yüzlerce soğuk basamaktan yukarı taşıdıkları her türlü yanıcı maddeyle– beslenmesi gereken ocakta yaptıkları değerli kahvelerinden ikram ettiler. Madam Gise savaş başladığından beri oğlundan haber alamamıştı ve oğlunun, komünist olmadığı için onu hor görmeyi tercih ettiğini söylüyordu. Komünistleri ve komünizmi küçümsüyordu. Ben de bir tür komünist olduğumu söyledim. “Saçmalık, komünizm hakkında hiçbir şey bilmiyorsun,” dedi. Kocaları, sevgilileri veya oğulları savaşta ölen ve onları unutan bu kadınlar çok cesurdu, yoksulluklarında ve hasta olduklarında birbirlerini destekliyorlardı. Yine Londra’da olduğu gibi imkânsız hayatta kalma ve dayanma hikâyeleri duyuyordum. Londra’daki konuşmalarımız politika, fikirler ve ilkeler üzerineyken, diğer ülkelerde bu sohbetler, “Kuzenim... Ravensbrook”, “Oğlum, direnişçi birini sakladığı için kurşuna dizildi”, “Ben Almanya’dan... Polonya’dan... Rusya’dan... İspanya’dan... Kaçtım...” gibi konuşmalara dönüşüyordu.</p>

      <p class="paragraf-4">Paris’te bir şapka aldım. Bunu açıklamam gerekiyor. Almam gerekiyordu: O dönemin ihtiyacıydı. Paris’ten alınmış bir şapka, zarafeti yakaladığınızı kanıtlıyordu. Madam Gise yanımda durdu. Çantasında dikkatle saydığı frank stokuyla, o hırpani kadın, “Hayır, hayır o değil. Evet, işte o,” diyerek bizzat Paris’i temsil ediyordu. Şapkayı hiç takmadım. Ama Paris’ten alınmış bir şapkam vardı. Joan, “Peki o şapkayı ne yapacaksın?” diye sordu.</p>

      <p class="paragraf-4">Bir başka yolculuk ve bir başka eski püskü otel. Aniden aklıma geldi, “Ama burası kesinlikle Oscar Wilde’ın öldüğü oteldi, değil mi?” Hemen aşağıya resepsiyona indim ve mal sahibesi, “Evet, gerçekten de öyle, burada öldü, hatta sizin kaldığınız odadaydı,” dedi. İnsanlar bazen ona gelip o olayla ilgili sorular soruyordu, ama söyleyebilecek pek bir şeyi yoktu, çünkü ne de olsa, kendisi burada değildi. Hesabı ödemek istediğimde, resepsiyonda kimse yoktu. Bir kapıyı çaldım ve birisi, <span class="char-style-override-14">Girin</span>, dedi. Karanlık, dağınık bir odaydı ve köşelerde aynalar parlıyordu; koltukların üstüne şallar atılmıştı. Bir de kedi vardı. Madam oradaydı, bir koltukta oturuyordu, pembe korsesinin üstünden etleri fışkırıyordu ve tombul ayakları bir leğendeki suyun içindeydi. Genç bir kız olan hizmetçi, kadının kızıl saçlarını fırçalarken, madam hazineymiş gibi, hayalinde genç bukleler olan saçlarını geriye atıyordu. Bu, Balzac’tan bir sahne miydi? Zola’dan mı? Kesinlikle bir 20. yüzyıl romanından değildi. Veya Degas: <span class="char-style-override-14">The Concierge</span> belki de. Büyülenmiş şekilde kapıda durdum. “Parayı masaya bırakabilirsin,” dedi. “Fatura orada. Yine bekleriz madam.” Ancak oraya bir daha gitmedim. İnsan mükemmelliği bozmamalı. Madam Gise’yi de bir daha görmedim ama bu konuda kendimi kötü hissediyorum.</p>

      <p class="paragraf-4">Bu yolculuklardan birinde, hayatımın en ilginç olaylarından birini yaşadım. Paris’ten dönerken bineceğimiz uçak saatlerce rötar yaptı. Orly’de beklerken oturduk, sıkıldık, yorulduk, sinirlendik. Sonunda uçağa bindik. Yanımda Güney Afrikalı bir adam vardı ve sesimden Güney Rodezyalı olduğumu anlayınca konuşmaya başladı. Önce sarhoş olduğunu sandım, sonra, “Hayır, bu içki değil,” dedim. Adamı pek dinlemedim. Londra’ya gece yarısından sonra inecektik. Taksilere binebilmeme daha yıllar vardı. Ancak adamın söylediklerini yavaş yavaş idrak etmeye başladım. Irgun’a<span class="dipp"><a class="footnote-link" href="#footnote-225-84" id="footnote-225-84-backlink">84</a></span>, İngiliz işgal kuvvetlerine karşı mücadelesinde yardım etmek amacıyla Filistin’e gitmişti ve birkaç gün önce de King David Oteli’nin havaya uçurulmasına yardımcı olmuştu. Şimdi, bir Yahudi olarak görevini tamamladığından vicdanı rahat bir şekilde Güney Afrika’ya dönüyordu. Kadınlar itiraf dinlemeye alışkındır, özellikle gençlerse – yani, yine de genç sayılabilecek bir yaştaysa ve güzellerse. Kadınlar, sarhoş bir adam veya herhangi bir nedenle kendinde olmayan bir adam, hatta pek çok erkek için de gerçek insan olarak sayılmazlar. Aniden bu adamın ülkemin düşmanı olduğunu ve yetkilileri nasıl uyaracağımı düşünmem gerektiğini fark ettim. Uçak indi. Havaalanı neredeyse bomboştu. Uçağın hostesine gidip, polisle konuşmak istediğimi söylersem neler olacağını hayal ediyordum. “Ne için?” dediğini duyabiliyordum – sesi de sert çıkacaktı çünkü o da benim gibi, bir an önce yatağına girmek istiyordu. Polis –bir veya iki kişi– belirli bir gecikmeden sonra gelecek, ben de o sırada insanların otobüs bulmak amacıyla çıkıp gidişini seyredecektim. “Paris’ten gelen uçakta, King David Oteli’ni havaya uçurduğunu iddia eden bir adamın yanında oturuyordum. Başka şeylerin yanı sıra.” Polis duraksıyor. Ortağına bakıyor. Beni inceliyorlar. Yorgun ve aksi görünümüm onları etkilemiyor.</p>

      <p class="paragraf-4"><span>“Demek bu adam sana oteli havaya uçurduğunu söyledi, öyle mi?”</span></p>

      <p class="paragraf-4">“Evet.”</p>

      <p class="paragraf-4">“Onu tanıyor musun?</p>

      <p class="paragraf-4">“Hayır.”</p>

      <p class="paragraf-4">“Demek hiç tanımadığı birine Kudüs’te cinayet işlediğini, vatana ihanet ettiğini ve daha kim bilir neler yaptığını anlattı, ha?”</p>

      <p class="paragraf-4">“Aman, boş verin.”</p>

      <p class="paragraf-4">Ama tabii o kadarla kalmayacaktı ve kuşkulu polisler beni sorgularken, orada oyalanmak zorunda kalacaktım. Bu arada, benim yalnızca kaçık olduğuma da karar verebilirlerdi.</p>

      <p class="paragraf-4">“Haydi, haydi, sen şimdi evine git ve her şeyi unut.”</p>

      <p class="paragraf-4">Ancak sorun şuydu ki, doğru söylediğinden emindim, hâlâ da eminim. Veya –daha da ilginç bir şekilde– otelin havaya uçurulmasını, polislerin öldürülmesini, o kadar güçlü bir şekilde hayal etmişti ki, ona göre hepsi gerçekti ve uçakta yan koltukta oturan bir yabancıyla bile olsa bunları paylaşması gerekiyordu.</p>

      <p class="paragraf-4">Dublin’e de gittim, eminim, yazarlar tarafından davet edildim, çünkü eğlenceli bir gece düzenlenmişti. Ancak en çok hatırladığım, unutamadığım şey bu değildi. Bütün o güneşli havadan, kuru sıcaktan ayrılalı bir yılı biraz geçmişti ve Londra’da kasvet ve grilik konusunda her şeyi yaşadığımı düşünüyordum. Ama ansızın eski, bakımsız binalarla dolu, fakat kendiyle gurur duyan onurlu bu şehirdeydim, ancak her tarafta bakımsız, hırpani, çıplak ayaklı, soğuktan bacakları kıpkırmızı olmuş, açlıkları yüzlerinden okunan çocuklar koşuşturuyordu. Hiçbir yer Dublin’in o zamanki hali kadar yoksul olamazdı. Bu keskin, acı veren bir yoksulluktu ve yazarları da kaygılandırıyordu. Zira bir tanesi elime, Mervin Wall tarafından yazılmış ve haksız yere unutulmuş <span class="char-style-override-14">Leaves for the Burning</span> adını taşıyan bir kitap tutuşturdu. Kitap sarhoş geçen bir hafta sonunu anlatıyordu, ancak bu, çaresizlik yüzünden içmekti. On yıldan az bir süre sonra tekrar gittiğimde o paçavralık ve açlık ortadan kaybolmuştu.</p>

      <p class="paragraf-4">Bir yerde, muhtemelen <span class="char-style-override-14">John O’London’s Weekly</span> dergisinde <span class="char-style-override-14">Leaves for the Burning</span> kitabını yorumladım. Bu, ilginç bir dergiydi. Artık geçerli olmayan bir kültürün veya altkültürün ürünüydü. O zaman İngiltere’nin her tarafında, köylerde, kasabalarda, çoğunlukla gençlerden oluşan ve edebiyat sevgisiyle bir araya gelen gruplar vardı. <span class="char-style-override-14">John O’London</span> entelektüel değildi. Hiçbir şekilde, örneğin, <span class="char-style-override-14">The London Review of Books</span> seviyesinde değildi. Ancak özenle koruduğu ilkeleri vardı, şiirleri yayınlıyor, edebi yarışmalar düzenliyordu, artık benzerlerinin olmaması ne yazık. Bir başka periyodik dergi, kısa öykülere hizmet ediyordu: <span class="char-style-override-14">The Argosy</span>. Belirli sınırlar çerçevesinde, yeterince ciddi bir dergiydi. Örneğin, Camus veya Virginia Woolf tarafından yazılmış bir hikâyeyi basmazdı ama keyifli öyküler okuduğumu hatırlıyorum. Bunun da Londra’nın çok ötesinde okuyucu kitlesi vardı. Asıl gücü taşra edebiyatı kültürüydü. Bir başka kaybolup giden dergi, canlı, eğlenceli öyküler, sıradışı parçalar ve resimlerden oluşan <span class="char-style-override-14">Lilliput</span> dergisiydi. Editörlüğünü bir süre, şimdi, işini engelleyen kekemeliğine rağmen –diye düşünürdünüz– televizyona, yarışma programlarına çıkan adam olarak hatırlayacağımız Patrick Campbell yaptı. Benim bir öyküm de <span class="char-style-override-14">Lilliput</span>’ta yayımlandı. Ona güvenerek, o dönemde hem yazar, hem de editör açısından ikramiye gibi olan L’Escargot’da birkaç kez uzun ve alkollü öğle yemekleri yedik. L’Escargot birkaç kere değişimden geçti, hatta talihsiz bir şekilde bir kere <span class="char-style-override-14">nouvelle cuisine</span>, yani <span class="char-style-override-14">yeni mutfak</span> bile oldu, ancak, gizemli bir şekilde, çoğu zaman orada öğle yemeği yiyen sadece biz oluyorduk, oysa akşamları tıklım tıklım doluyordu.</p>

      <p class="paragraf-4 para-style-override-22">Londra’yı ziyaret eden bir Amerikalı bana, bilimkurgu okuyup okumadığımı sordu. Ona Olaf Stapledon, H. G. Wells ve Jules Verne deyince iyi bir başlangıç olduğunu söyledi. Sonra bana kucak dolusu bilimkurgu roman verdi. O zaman hissettiklerimi hâlâ hissediyorum. Bakışları, ufuklarının genişliği, fikirler ve özellikle yeni fikirlere karşı McCarthy döneminde ABD’de hava ağır ve düşmancayken toplumsal eleştiri yapabilme olanaklarıyla heyecanlanmış ve tiplemelerle anlatımdaki incelikten yoksunlukla hayal kırıklığına uğramıştım. Akıl hocam, “Ama eğer kahraman yapay gezegen Andromeda, Sektör 25.000’de, öncü mühendis Dick Tantrix No. 65092 ise, kültürel matrikse dayalı bir karakter ustalığını tabii ki bulamazsın,” dedi. Pekâlâ, ama ben hep Henry James yoğunluğunda bir tipleme kullanan bilimkurgu yazılabileceğini hissettim. Bir kere, müthiş bir komedi olurdu. Fakat eğer bize sunulan harika bir yaratıcılıksa, şaşırtıcıysa, üzülmek niye? Bilimkurguda zamanımızın en iyi hikâyeleri yer alıyor. Bir bilimkurgu romanının kapağını açmak ya da bilimkurgu yazarlarıyla birlikte olmak, eğer geleneksel edebiyat dünyasının bir toplantısından yeni çıkmışsanız, demode ve havasız bir odanın pencerelerini açmaya benzer.</p>

      <p class="paragraf-4">Yeni öğretmenim beni, bilimkurgu yazarlarının gittiği bara götüreceğini söyledi. Götürdü de. Fleet Street yakınında Fetter Road üzerindeki White House’du galiba. Aynı anda temkinli bir şekilde dönüp bana bakan gözlüklü zayıf erkeklerle dolu bir yerdi – erkeksi bir atmosfer. Hayır, bu kelime cinsel bir görkemlilik ifade ediyor. “Adamsı” olabilir mi? Hayır, fazla basit ve sıradan. Burada bir klan, bir grup, bir aile vardı ama kadınsız bir aile. Burada olmamam gerektiğini düşündüm. Ama yanımdaki Amerikalıyı hepsi tanıyordu ve onu memnuniyetle karşıladılar. Aslında savunmaya geçmişlerdi çünkü edebiyat dünyasında o kadar derinlemesine reddedilmişlerdi ki... Savunmada olmalarının getirdiği bir alaycılık, esprililik sergiliyorlardı. Nietzsche’nin <span class="char-style-override-14">Üstinsan</span>’ı ve Vahiyler hakkında saçma şeyler geveledim ve utandılar. Büyük Arthur C. Clarke’ın da orada olduğunu düşünmek istiyorum ama muhtemelen o tarihte Birleşik Devletler’e gitmişti.</p>

      <p class="paragraf-4"><span>Sıkıcı bir grup, taşralı, dar görüşlü olarak gördüğüm insanlarla ilgili hayal kırıklığı benim hatamdı. O yavan odada, o çok sıradan barda, ülkenin en ileri düşünme işlemi gerçekleşiyordu. (Kraliyet Astronomu insanları aya gönderebileceğimizi düşünmemizin saçmalık olduğunu söylemişti.) Bu insanların bahsettiği, düşündüğü şeyler, uydu haberleşmesi, uzay araçları ve uzay yolculuğu, televizyonun toplumsal kullanımlarıydı. Dünyada kendileri gibi olan insanlarla bağlantıları vardı: “Dünya insanlığın beşiğidir, ama sonsuza dek beşikte yaşayamazsın.” – Konstantin Tsiolkovsky. Arthur C. Clarke ise, “Tarihin çok özel bir anında yaşıyoruz; bunlar tek gezegen halkı olarak insanlığın son günleri,” diyordu. Benim sorunum, matematik, fizik bilmememdi – onların dilini konuşamıyordum. Cehaletim yüzünden, bilimde yaşanan gelişmelerden uzak kaldığımı biliyorum ve bu dönemde sınırlarımızı bilim belirliyor. İnsanlar artık, 19. yüzyılda yaptıkları gibi, insanlıkla ilgili haberleri almak için son çıkan romanlara bakmıyorlar.</span></p>

      <p class="paragraf-4">Savaştan beri en iyi İngiliz yazarlar listesi yapılırken Arthur C. Clarke’ı dahil etmiyorlar, Brian Aldiss’i veya hiçbir iyi bilimkurgu yazarını da etmiyorlar. Sonuçta, geleneksel edebiyatın geri kafalı olduğu ortaya çıktı.</p>

      <p class="paragraf-4 para-style-override-22">Böylece, kendime ve Peter’a bir hayat kurmuştum. Bu bir başarıydı ve kendimle gurur duyuyordum. En önemli bölümü Peter’dı. Peter hayatından memnundu, özellikle Kensington’daki kreşi ve Joan ile Ernest’le yaşadığı aile ortamını seviyordu. Arkadaş olmaya bu kadar hazır bir çocuk olamazdı. Günlerimiz hâlâ sabah beşte başlıyordu. Ben yine uyandıktan sonra bir iki saat süreyle ona kitap okuyor veya masallar anlatıyordum, çünkü Joan’ın yatak odası hemen altımızdaydı ve yerler inceydi. Oysa Joan daha geç kalkmak istiyordu. Veya Peter radyo dinliyordu. Televizyondan sonra radyonun oynadığı rolü unutmuştuk. Peter radyoya bayılıyordu. Her şeyi dinliyordu. Ivy Compton – Burnett tarafından yazılmış romanları esas alan ve her biri bir saat uzunluğunda iki radyo oyununu, radyonun yanında ayakta dikilerek, adeta mıhlanmış bir halde dinlemişti. Ne duyuyordu? Ne anlıyordu? Hiçbir fikrim yok. Bence çocuklar çok anlayışlı ve her şeyden yetişkinler kadar, hatta daha fazla haberleri var, ama o yaştan sonra yetişkinler gibi aniden aptallaşıyorlar. Peter üç dört yaşındayken her şeyi anlıyordu, sekiz dokuz yaşındayken sadece çizgi roman okuyordu. Ve küçük çocuklarda bunu defalarca gördüm. Üç yaşında bir çocuk <span class="char-style-override-14">2001: Space Odyssey</span> filmini kıpırdamadan, büyülenerek seyreder, ama dört yaşında bir çocuk sadece <span class="char-style-override-14">Rupert Bear</span>’a katlanabiliyor.</p>

      <p class="paragraf-4"><span class="char-style-override-14">Martha Quest</span>’i yazıyordum, eski usul bir roman, oysa talep daha çok deneysel romanlaraydı. <span class="char-style-override-14">Martha Quest</span>’i nasıl yazacağım konusunu kafamda yüzlerce kez evirip çevirdim, biçimleri değiştirdim, zamanla oynadım, ama bütün bunların sonunda roman gayet açık ve basit oldu. Ben sancılı gençliğimle, annemle, bütün o sıkıntılarla, hayatta kalma mücadelesiyle başa çıkmaya çalışıyordum.</p>

      <p class="paragraf-4 para-style-override-22">Şimdi de annemden bir mektup gelmişti. Tam o sırada annemden bir mektup geldi: Londra’ya geleceğini, benimle yaşayacağını, Peter’a bakacağını ve asıl yürek paralayan, gerçeküstü, kaçınılmaz kısmı, daktilo kullanmayı öğrendiği için, sekreterliğimi yapacağını söylüyordu.</p>

      <p class="paragraf-4">Yıkıldım. Gerçekten yatağa girdim ve yorganı başıma çektim. Peter’ı kreşe bıraktıktan sonra yatağımın karanlığına büzüşüyor, Peter’ı alıp eve getirmem gerekinceye kadar orada kalıyordum.</p>

      <p class="paragraf-4">Şimdi –bir kez daha– zaman sorunu, muzip zaman sorunu karşımda. Bunu yazmaya başlayıp, işimi takvimlerle ve katı tarihlerle yapmak zorunda kalıncaya kadar, belli belirsiz bir şekilde Denbigh Road’da belki üç yıl falan kaldığımı sanıyordum. Bu çocuk bakışına geri dönmüş olduğum için, yeni ve birden ortaya çıkan her şeye, bir anlamda çocuk zamanına da geri dönmüştüm. Ne kadar kıvransam, itiraz etsem de, sadece bir tek yıl olmuş olamazdı. Joanlara gitmeden önce bir yıl zaten geçmişti. Annemin mektubu geldiğinde Joanlarda altı ay ancak kalmıştım. Ancak o aylar şimdi yıllar gibi görünüyor. Zaman bir insanın hayatının farklı dönemlerinde farklıdır. Otuzlarınızdaki bir yıl, bir çocuğunkine kıyasla (ki onunkisi sonsuz gibidir) çok kısadır, ama kırklarınızdakine kıyasla uzundur; yetmişlerdeki bir yıl ise göz açıp kapamak gibidir.</p>

      <p class="paragraf-4">Tabii ki peşimden gelecekti. Fırsatını bulur bulmaz geleceğini düşünmeyerek ne kadar saflık etmiştim. Güney Rodezya’da sürgündeyken hep Londra’yı hayal etmişti ve şimdi... Kızıyla “anlaşamıyordu” veya doğruyu söylemek gerekirse, her zaman kavga ediyordu, değil mi? Ah, boş verin, o kız çok inatçıydı, eninde sonunda annesini dinlemeyi öğrenecekti. Komünist miydi? Hep kötü arkadaşları mı olmuştu? Sorun değildi, annesi onu gerçekten iyi insanlarla tanıştırırdı. Beyazlar tarafından nefret edildiği için annesine üzüntü ve utanç veren <span class="char-style-override-14">Türkü Söylüyor Otlar</span>’ı mı yazmıştı? Ya Mahalle hakkındaki o son derece haksız kısa hikâyeler? Eh, o – kızın annesi – ülkenin dışında hiç kimsenin aslında beyazların sorunlarını anlayamadığını herkese anlatacaktı ve... Ama yazar o ülkede büyümüştü, değil mi? Görüşleri <span class="char-style-override-14">yanlıştı</span> ve zamanla bunu anlayacaktı... İlk evliliğini yıkarak iki çocuğunu terk eden, savaşın en şiddetli anında, kaffir-seven ve dini küçümseyen bir Alman sığınmacıyla evlenmemiş miydi?</p>

      <p class="paragraf-4">Peki, nasıl görüyordu? Şimdi, bunları pek düşünmediğine inanıyorum. Düşünmeyi göze alamazdı. Yeniden Londra’da yaşamaya can atıyordu, ancak 1919 yılında ayrıldığı Londra’da. Mektuplaştığı Daisy Lane dışında artık hiç arkadaşı kalmamıştı, ama Daisy Lane de şimdi eskiden Japonya’da misyonerlik yapan kız kardeşiyle Richmond’da yaşayan yaşlı bir kadındı. Erkek kardeşinin ailesi vardı ve annem, onun kızının düğününe yetişecek şekilde memleketine dönüyordu. Erkek kardeşinin baldızı şimdiden, “Umarım Jane düğünde birinci sırayı alacağını düşünmüyordur,” demişti. (Jane: Basit Jane, ailenin sevgi dolu lakabı, Maude’un herhangi bir cazibesi olduğunu düşünmemesini sağlıyordu.) Ayrıca anneme mektup yazıp, arka sıraya oturması gerektiğini belirtmişti.</p>

      <p class="paragraf-4">25 yılı aşkın bir süre: 1924-1950. O halde annemin Afrika’daki sürgün hayatının süresi bu kadardı. Şimdi o 25 yılın, veya 30 çok uzun olmadığını anlayacak yaşa geldim. Onun için zamanın kısaldığını ve o talihsiz Afrika deneyiminin konu dışında kaldığını biliyorum. Ama 30 yaşını yeni geçmiş benim için bilinçli hayatımın uzunluğu kadardı ve annem Afrika’da yaşıyordu, oraya aitti. Londra’nın sisine ve neşeli çay partilerine duyduğu özlem yalnızca kapristi.</p>

      <p class="paragraf-4"><span>Nasıl böyle peşimden gelebilirdi? Ama tabii, gelmek zorundaydı. Nasıl yapabilirdi ki... Ama yaptı. Yakında zorlukla o imkânsız dar merdivenleri tırmanıp, cesurca gülümseyerek odama girecek, mobilyaların yerini değiştirecek, kıyafetlerimi gözden geçirecek, uygun olmadıklarını açıklayacak, duvardaki küçük kasaya bakacak –buzdolabı yoktu– ve çocuğun yeterince beslenmediğini söyleyecekti.</span></p>

      <p class="paragraf-4">İşte tam bu noktada Moidi Jokl hayatıma girdi, bu o kadar şanslı bir müdahaleydi ki şimdi bile hayret ediyorum.</p>

      <p class="paragraf-4">Moidi, komünizmden kaçıp Londra’ya sığınan ilk insanlardan biriydi. Zaten o dönemde Londra hâlâ savaştan kaçan mültecilerle doluydu. Moidi Viyanalıydı, komünistti, savaştan sonra Sovyetler Birliği’nden veya nerede uygun zamanı bekledilerse oradan geri dönüp Doğu Almanya’da hükümeti kuran adamların arkadaşıydı. Doğu Almanya’ya gitmişti çünkü onlarla yakın arkadaştı. Sonra kovulmuştu çünkü Yahudi’ydi, Stalin’in Yahudilere karşı –Kara Yıllar diye nitelendirilen– öfkesinin kurbanıydı. O kurbanların neden hiçbir zaman Yahudiler tarafından onurlandırılmadığını ve hatırlanmadığını anlayamıyorum. Soykırım her şeyi tüketti – ancak Sovyetler Birliği’nin her tarafında ve Doğu Avrupa’daki bütün komünist ülkelerde Yahudiler öldürülmüş, işkence görmüş, zulme uğramış, hapsedilmişlerdi; bu kasıtlı bir katliamdı. Ancak bir nedenle Stalin’in kasıtlı toplu cinayetleri hiçbir zaman Hitler’inkiler gibi lanetlenmemektedir. Oysa Stalin’in suçları, hem sayıca hem de çeşitlilik açısından çok daha fazladır. 1948, 1949, 1950, 1951, 1952 yılları o zavallı Yahudiler için büyük talihsizlikti. Onları, binlerce – belki milyonlarca insanı hiç kimse düşünmüyor.</p>

      <p class="paragraf-4">Moidi, Doğu Alman sınırına gözyaşlarını tutamayan genç bir polis tarafından götürülmüştü. Polis yaptığı işten hiç memnun değildi.</p>

      <p class="paragraf-4">Bu arada Gottfried, Doğu Berlin’e gitmiş, kız kardeşiyle Kulturbund’da çalışan kocasını (ebedi öğrenciyi) bulmuş ve Almanya’ya dönmeye karar vermişti. Memleketine dönmek amacıyla partiye resmen başvurmuştu ancak mektuplarına cevap alamamıştı. Moidi Jokl ona komünizm hakkında hiçbir şey bilmediğini söyledi. Her şey kimi tanıdığına bağlıydı – buna sonradan <span class="char-style-override-14">blat</span> adını vereceklerdi. Oraya gitmeli, torpil bulmalıydı, o zaman kalmak için bir şansı olabilirdi. Yalnızca bir şans, o kadar. Batı’dan gelen herkes suçlu ve düşman olarak görülüyordu ve kolaylıkla tamamen ortadan kaybolabilirdi. Hayatımda hiç böyle küfürler duymamıştım. Gottfried, Moidi’den nefret ediyordu. Ama onun tavsiyesini dinledi, geri döndü, torpil buldu ve hayatta kaldı.</p>

      <p class="paragraf-4">Sonra bir de Peter vardı. Moidi, Peter’la durumumu, o küçücük dairede saatler boyunca benimle fazlasıyla sık şekilde kapanıp kalmasını iyice inceledi. Yine Avusturyalı olan arkadaşları vardı. Eichner’lar, East Grinstead yakınında oturuyorlardı. Bir sürü çocukları vardı ve çok fakirlerdi. Birkaç dönümlük engebeli kayalık bir arazide bulunan eski bir evde yaşıyorlardı ve tatillerde yanlarına çocuk alıyorlardı –bazen 20 çocuk– ve hepsi çok iyi vakit geçiriyordu. Böylece Peter bazı günlerde veya bir hafta sonunda, ya da –daha sonra– birkaç hafta Eichner’lerde kalmaya başladı. Onu Viktorya’da bir otobüse bindiriyordum ve yolculuğun diğer ucunda Peter taşralı çocuk çetesinin üyesi haline geliyordu. Bu düzen onun için de, benim için de daha iyi olamazdı.</p>

      <p class="paragraf-4">Sonra, Moidi, annem yakında geleceği için ne halde olduğumu gördü ve Bayan Sussman adında bir arkadaşına gitmem gerektiğini (<span class="char-style-override-14">Altın Defter</span>’deki Şeker Anne) çünkü yardım almazsam dayanamayacağımı söyledi. Haklıydı. Bugünlerde herkes bir terapiste gidiyor veya kendisi terapist, ama o dönemde hiç kimse gitmiyordu. İngiltere’de gitmiyordu, Amerika’daysa bu hareketin ilk adımları yeni yeni atılmaktaydı. Özellikle komünistler “analize” gitmezdi, çünkü tanımı gereği bu işlem “tutucuydu”, daha doğrusu tanıma ihtiyacı yoktu. Çaresizdim, bu nedenle gittim. Yaklaşık üç yıl süreyle, haftada iki üç kez gittim. Beni kurtardığını düşünüyorum. Bu süreç en çılgın anormallikler ya da ironilerle doluydu – komünistlerin kullandığı “çelişki” kelimesi çok hafif kalıyordu. Bir kere, Bayan Sussman Katolikti ve Jung yanlısıydı. Ben de bütün sanatçılar gibi Jung’u beğensem de, Katolikleri sevmek için hiçbir nedenim yoktu. Bayan Sussman Yahudi’ydi ve Rembrandt portresine benzeyen o sevgili yaşlı adam Yahudi bir bilgindi. Ancak Bayan Sussman din değiştirerek Katolik olmuştu. Bunun imkânsızlığı beni büyülemişti ama bunları tartışmak istememin yalnızca gerçek meselelerden kaçmak için olduğunu söyledi. Onun Katolikliği, manastırın kaba yalınlığından sonsuza kadar daha derin ve yüksek seviyelerde bir anlayıştı. (Yahudiliğin o kadar yüksek erişimleri veya dorukları yok muydu? “Galiba babandan bahsediyorduk canım. Devam edelim mi?”) Bayan Sussman tıkanıp kalan, yazamayan, resim yapamayan, beste yapamayan sanatçıların tıkanıklıklarını çözme konusunda uzmanlaşmıştı. Bunu hayatının misyonu olarak görüyordu. Ancak bir “tıkanıklık” yaşamıyordum. Bayan Sussman benim işimi tartışmak istiyordu. Ben istemiyordum. Buna gerek görmüyordum. Bu nedenle sürekli olarak sinirliydi, konular açıyordu ve ben konu değiştiriyordum. Bayan Sussman kültürlü, uygar, akıllı bir yaşlı kadındı ve bana ihtiyacım olan şeyi – destek – veriyordu. Esas olarak anneme karşı destek. Hepsi dayanılmaz baskılar geldiğinde; çünkü annem öylesine zavallı, öylesine yalnız, öylesine duygu sömürüsüyle doluydu ve kendisi de bunun farkında değildi ki, onun hali benimkini bastırıyordu. Bayan Sussman sadece, “Eğer şimdi ayağını sağlam basmazsan bu senin sonun olur. Peter’ın da öyle,” diyordu.</p>

      <p class="paragraf-4"><span>Annem... Ancak annemin hangi konuda orijinal olduğunu hatırlamıyorum. Sadece orijinal biri olduğunu biliyordum. Bayan Sussman, konuşmalarını sıklıkla şöyle bağlardı: O şöyle şöyle bir arketiptir, ya da o an öyledir. Ben, örneğin, bazen Electra’ydım, bazen de Antigone veya Medea’ydım. Sorun şuydu: Bazen orijinallik düşüncesi, edebiyatta ve mitolojide kayalarda ve dağlarda doğa tarafından yaratılan taş şekiller gibi yükselen o görkemli ebedi figürler beni içgüdüsel olarak memnun etse de etiketten nefret ediyordum. Komünizmden memnun olmadığım için, dilinden de, her şeyin etiketlenmesinden, kinci veya otomatik basmakalıplardan da hiç memnun değildim ve burada, romantik bir şekilde “orijinal” olarak tanımlansa da, tanımlanmasa da, bunlardan daha çok vardı. Eleştirilerime neden içerlediğini bilmiyordum, çünkü ona “sağladığım” hayalleri seviyordu. Psikoterapistler, hastalarına çocuk muamelesi yapan doktorlar ve hemşireler gibidir. “</span><span class="char-style-override-14">Benim hatırım</span> <span>için yalnızca küçük bir kaşık.” “Benim hatırım için dilini çıkar.” Rüya gördüğümüz zaman, terapist “içindir.” Çoğu kez: Yemin ederim, bir süre iyi geçindikten sonra, onu memnun etmek için rüya gördüm. Ancak benim ilk seansımda rüyalarımı, tercihen seri halde gördüğüm rüyaları sordu ve yaşlı kertenkele rüyasıyla, babamı ormanda sığ bir yere gömülüyken mezarından kalkarken veya mezarını kazmak için dağdan inen kurtları kendine çekerken gördüğüm rüyaları çok sevdi. Zevkten yüzü kızararak, yavaşça, “Bunlar tipik Jung rüyaları,” derdi. “Bazen birisinin bu düzeyde rüya görmesini sağlamak yıllar sürüyor.” “Jung” rüyaları hatırlayabildiğim ilk andan itibaren benim gece manzaram olmuşken, “Freud” rüyası görmemiştim. Freud’u uygun olduğu zaman kullandığını söylemişti ve bunun, hastanın bireyleşme konusunda hâlâ çok alt seviyede bulunduğu zamanlar olduğu sonucuna varmıştım. Benim öyle olduğumu düşündüğünü açıkça belirtmişti.</span><span class="dipp"><a class="footnote-link" href="#footnote-225-85" id="footnote-225-85-backlink">85</a></span></p>

      <p class="paragraf-4">Harika, “Jungçu rüyalar”, o geçmiş ortak deneyimlerin katmanları... Fakat annemin gelmek üzere olduğu haberiyle yatağa girip yorganı kafama çekmek zorunda olunca bunun ne yararı vardı? İşte bu noktadaydım. İşte buradayım, Bayan Sussman. Bana ne yaparsanız yapın, ama lütfen beni iyileştirin.</p>

      <p class="paragraf-4">Başka nedenlerden ötürü de desteğe ihtiyacım vardı.</p>

      <p class="paragraf-4">Bir tanesi sevgilimdi. Moidi Jokl bir gece onunla bir partiye gitmemi önermişti ve orada bir erkekle tanıştım. Onunla birlikte yaşamamın, ona sarılıp, onunla mutlu olmamın kaderim olduğunu düşünüyordum – o anda buna inanıyordum.</p>

      <p class="paragraf-4">Evet, bir adı vardı. Ama her zamanki gibi çocuklar ve torunlar meselesi var. <span class="char-style-override-14">Tenimin Altında</span> çıktığından beri çok uzaklarda kalan dönemlerde tanıdığım çok sayıda eski arkadaşımın çocuklarıyla, torunlarıyla tanıştım ve benim yaşıtlarımın görüşlerinin, çocuklarının görüşleriyle pek uyuşmadığını öğrendim. Çocuklar, bırakın büyükanneleriyle büyükbabalarını, anneleriyle babalarının hayatlarındaki bazı dönemlerin bile tamamını bilmeyebiliyorlardı. Neden bilmiyorlar? Çocuklar anne-babalarının hayatlarını kabullenmiyorlar ama kendi hayatlarının anahtarı oradaymış gibi kıskançlıkla tetkik ediyorlar – ben de öyle.</p>

      <p class="paragraf-4">Babası hakkında konuşmak amacıyla öğle yemeğine gelen yakışıklı bir genç adama, “James, Rand’daki madende çalışırken—” dediğimde, “Ah, öyle bir şey yapmadığından eminim,” diye cevap veriyordu kendine güvenerek.</p>

      <p class="paragraf-4">Bir başkasına, “Babanın kadınları çok sevdiğini bilmiyor muydun?” dediğimdeyse karşılığında hafif alaycı bir gülümseme. Anlamı: Ne, o yaşlı hödük mü? Tabii, bunun üzerine susuyorsunuz, nasılsa onunla bir alakası yok.</p>

      <p class="paragraf-4">Bu adama Jack diyeceğim. Çek’ti. Savaş boyunca bizim ordumuzda doktor olarak çalışmıştı. Başka? Bir komünistti.</p>

      <p class="paragraf-4">Bana âşık oldu, kıskançlıkla, açlıkla, hatta öfkeyle – insanın çelişki içinde olduğunu gösteren düzeyde bir öfkeyle âşık oldu. Ben ona hemen âşık olmadım. Başlangıçta hoşuma giden şey onun beni bu kadar sevmesiydi. Bu, Gottfried’den sonra güzel bir değişiklikti. Bunu, artık doğru erkek için hazır olduğum şeklinde görüyordum – hissediyordum, “hatalarım” bitmişti, Londra’ya yerleşmiştim ve burada kalmaya kararlıydım. Bütün deneyimlerim beni ev hayatına, aile yaşamına hazırlamıştı. Şimdi kendi kendime –ve haklı olarak– Frank Wisdom’la hiçbir zaman “gerçekten” evli olmadığımı söyleyebilirim ancak dört yıl süreyle sıradan evliliğimizi sürdürmüştük. Gottfried’le ben aslında hiç uyumlu değildik, ama yeterince sıradan bir hayat yaşamıştık. Yasalar ve toplum beni iki kere evlenmiş ve iki kere boşanmış bir kadın olarak görüyordu. Ben bu evliliklerin sayılmadığına inanıyordum. Çok gençtim, çok toydum. Frank’le inişli çıkışlı, sevecen, neredeyse sıradan ilişkimizin pek olağandışı olmaması –özellikle o savaş yıllarında, insanlar fazlasıyla kolay bir şekilde evlenirken– daha iyisini istemediğim anlamına gelmiyordu. Gottfried’le politik bir evlilik yapmıştık. Enterne kampı hâlâ tehdit oluşturmasaydı onunla evlenmezdim. O zamanlarda insanlar hep birilerine bir isim, bir pasaport, bir yer vermek amacıyla evleniyordu. Londra’da sırf bu amaçla –tehdit altındaki insanları Avrupa’dan kurtarmak amacıyla– kurulmuş kurumlar vardı. Ama şimdi, bu daha şanslı zamanlarda, insanlar bu tür evliliklerin gayet sıradan olduğunu unuttular. Hayır, benim gerçek duygusal hayatım tamamen önümdeydi. Yakınlık kurmak için gereken tüm yeteneklere sahiptim. Doğru erkekle samimi bir şekilde –ve tutkuyla– yaşamak için doğmuştum ve o erkek buradaydı.</p>

      <p class="paragraf-4"><span>Jack, Çekoslovakya’da 13 çocuklu çok yoksul bir ailenin en küçük çocuğuydu. Okula gidip gelmek için kilometrelerce yol yürümesi gerekiyordu – tıpkı şimdi Afrika’nın birçok yerinde Afrikalıların yaptığı gibi. Yiyecek veya üst baş için zar zor yeterli para bulabiliyorlardı. Bu, o dönemde Avrupa’da ve İngiltere’nin bazı yerlerinde de sık sık rastlanan bir hikâyeydi. İnsanlar yirmili ve otuzlu yıllarda İngiltere’de yaşanan korkunç yoksulluğu hatırlamak istemiyor. Jack, bütün okul arkadaşları gibi, ergenlik çağının başlarında komünist olmuştu. O gerçek bir komünistti, Parti onun eviydi, ailesiydi, geleceğiydi, en derin ve mantıklı benliğiydi. Benim seçeneklerim olduğu için bana hiç benzemiyordu. Onunla tanıştığım zaman, Çekoslovakya’daki en yakın arkadaşları, gençlik arkadaşları, Çek Komünist Partisi’nin en üst liderleri, daha yeni dünyaya komünizme ihanet eden hainler olarak tanıtılmışlardı ve sonra içlerinden 11 kişi asılmıştı. Stalin bu olayda görünmeyen rejisördü. Jack için sanki dünyanın temeli yıkılmıştı. Eski arkadaşlarının hain olmasına imkân yoktu ve buna inanmıyordu. Diğer taraftan, Parti’nin hata yapmış olması da mümkün değildi. Kâbuslar görüyor, uykusunda ağlıyordu. Gottfried Lessing gibi. Yine yatağımı kâbuslar görerek uyanan bir erkekle paylaşıyordum.</span></p>

      <p class="paragraf-4">Bu Jack’in hayatında yaşadığı ikinci korkunç olaydı. Bütün ailesi –annesi, babası, Amerika’ya kaçan kız kardeşi dışında bütün kardeşleri– gaz odalarında ölmüştü.</p>

      <p class="paragraf-4">Bu korkunç bir olay. O zaman da korkunçtu ama o dönem bağlamında ele alındığında birçok hikâyeden daha korkunç değildi. 1950 yılında Londra’da tanıştığım herkes ordudaydı ve Burma, Avrupa, İtalya, Yugoslavya’daki cephelerden çıkıp gelmişlerdi. Toplama kampları açıldığında orada bulunmuşlar, İspanya İç Savaşı’nda savaşmışlar ya da mülteci olmuşlar ve dehşet verici olaylardan kurtulmayı başarmışlardı. Siperler ve Birinci Dünya Savaşı’nın kötülükleri tüm çocukluğum boyunca gece gündüz tekrar tekrar anlatıldığından, Jack’in öyküsünü hikâyenin devamı gibi değerlendirmiştim. <span class="char-style-override-14">Eh, ne bekliyordun?</span></p>

      <p class="paragraf-4"><span>Birbirimizi iyi anlıyorduk. Birçok ortak yanımız vardı. Şimdi durumu, o zaman “soğuk” olarak niteleyebileceğim bir şekilde değerlendiriyorum. Bir çifte bakıp, şöyle düşünüyorum, “Duygusal... Fiziksel... Ruhsal olarak birbirlerine uygunlar mı?” Jack’le ben üç açıdan da birbirimize uygunduk ama muhtemelen en çok duygusal açıdan uyuşuyorduk, zira ironik dediğimiz o kadar şiddetli olmadığı durumlarda hayat anlayışımızda ve olaylara bakışımızda ikimiz de doğal olarak katı olma eğilimindeydik. Uyumsuz olan şey yapılarımız değil durumlarımızdı. Ben bu adamla sonsuza dek sürecek bir yuva kurmaya hazırdım. O ise savaştan yeni dönmüştü ve yıllar önce evlendiği karısıyla, hemen hiç tanımadığı çocuklarını arıyordu.</span></p>

      <p class="paragraf-4">Psikiyatrlar arasında, ölüme çok yaklaşan, defalarca bileklerini kesen veya ailesi tarafından tehdit edilen genç bir kadının, giysi almak ihtiyacını duyması, giysileri ve dış görünüşünü takıntı haline getirmesi, izleyenleri anlamsız görünen bir çapkınlıkla şaşırtması çok yaygındır. Bu kadın hayatını düzene sokmaya çalışmaktadır.</p>

      <p class="paragraf-4">Bir de, yıllarca ölümün bir adım önünde koşan bir erkek – Jack eğer Çekoslovakya’da kalsaydı, gaz odalarında çoktan ölmemiş olsaydı bile muhtemelen yakın arkadaşlarıyla birlikte hain olduğu gerekçesiyle asılacaktı. Böyle bir erkek yüzlerce kuvvetli ihtiyaç sonucunda kadınlarla yatmak, kadınlara sahip olmak, hayatı kanıtlamak, hayatını kurmak, hayata devam etmek zorunda kalacaktır.</p>

      <p class="paragraf-4"><span>Jack’i beni hayal kırıklığına uğrattığı için asla suçlayamam. O zaman da suçlayamadım çünkü bana hiçbir söz vermemişti. Aksine, resmen, “Başka kadınlarla yatıyorum, seninle evlenmeye hiç niyetim yok,” demek dışında, her şeyi söylemişti. Bunları çoğunlukla şakayla karışık söylerdi. Ama ben dinlemiyor, şöyle düşünüyordum: Her açıdan bu kadar harika bir şekilde anlaşırken, benden uzaklaşmasının hiçbir anlamı yok. Her şeyi düşünemiyordum, duygusal gerçekler çok güçlüydü. Sanırım kadınlar arasında bu çok yaygın. “Bu adam gerçekten saçmalıyor, onun için neyin doğru olduğunu bilmiyor. Ayrıca kendisi de evliliğinin yürümediğini söylüyor. Zaten çoğu geceler buradayken herhalde yürümesi mümkün değil.” Şimdi akıllı olmak ne kadar kolay, oysa o zaman ne kadar imkânsızdı.</span></p>

      <p class="paragraf-4">Anneme karşı desteğe ihtiyacım varken, bir süre sonra Jack yüzünden de desteğe ihtiyacım oldu. Jack, Maudsley Hastanesi’nde psikiyatrdı. Nörolog olmak istemişti ama doktorluk yapmaya başladığı dönemde İngiltere’de nöroloji çok modaydı ve “hakkında hiçbir şey bilmediğimiz uzak bir ülkeden gelen biri” hastanelere girmeye çalışan bu kadar çok sayıda İngiliz doktorla rekabet edemezdi. Bu nedenle, o dönemde pek moda olmayan psikiyatriyi seçti. Ancak bu alan kısa sürede nörolojiden bile daha moda oldu. Eleştirmeyen pratisyenler gibi değildi. Freud’a hayran değildi ve bu yalnızca, bir komünist olarak –hatta eski bir komünist olarak– Freud’u küçümsemesi gerektiği için değildi. Freud’un bilimsel olmadığını söylüyordu ve bunu, Freud’a saldırmanın, Stalin’e –veya Tanrı’ya– saldırmak gibi bir şey olduğu bir dönemde yapıyordu. En canlı anılarımdan biri beni, tamamen Maudley doktorlarından oluşan, hepsi Freudcu olan bir dinleyici kitlesine, psikanalizin bilimsel olmayan yapısı hakkında konferans veren Hans Eysenck’i dinlemek amacıyla Oxford’a götürmesiydi. İri yapılı, sağlıklı bir adam olan Hans Eysenck ağır Alman aksanıyla, hatırladığım en öfkeli dinleyici kitlesine idollerinin kusurlarının olduğunu anlatıyordu. (Sinirlendirme becerisini kaybetmedi: Birkaç genç psikiyatra, onları eğlendirebileceği düşüncesiyle 1994 yılında bu hikâyeyi anlattığım zaman, soğuk bir tepki göstererek şöyle demişlerdi: “O her zaman hasta biriydi.”) Jack ona hayrandı. Psikanalizin görünmeyen kusurları olduğunu biliyordu. Bu kuşkuculuğu Bayan Sussman’ı da kapsıyordu. Freud bilimsel değilse ya Jung’a ne demeliydi? Ancak ben, “Bayan Sussman’a ideoloji için gitmiyorum,” dedim. Zaten Bayan Sussman, Freud, Jung, Klein ve uygun olabilecek herhangi bir şeyin pragmatik karışımını kullanıyordu. Jack bunu inandırıcı bulmuyordu; bütün sanatçıların Jung’u beğendiğini, ancak bunun bilimle ilgisi olmadığını söylüyordu: Neden gidip Yunan mitolojisi hakkında konferanslar dinlemiyorlardı? O da aynı işi görebilirdi. Benim “Jung” rüyalarım onu etkilemiyordu. “Freud” rüyaları görmeye başlamam onu daha da az etkiledi. Ben de huzursuzdum. Siparişle rüya görüyordum. Bir terapistin, kafası karışmış, korkmuş, aydınlanmak için yalvaran biri üzerindeki etkisi konusunda beni ikna etmenize gerek yok. İnsan o koltukta gayet güçlü bir şekilde oturan o akıl hocasını, yarı anneyi, yarı babayı, bütün bilgilere sahip olan kişiyi memnun etmek istiyor. “Ve şimdi canım, bana bugün neler anlatacaksın?”</p>

      <p class="paragraf-4">Bazı şeyleri Jack’e söylemeye cesaret edemiyordum. Mesela bir gün, beş dakika hiçbir şey söylenmediği için, “Elbette biliyorsun, değil mi... Sesli hiçbir şey söylememiş olsak da seninle konuşmaktayız?”, demişti. Bu yorum, o zaman yalnızca saçmaydı. Bayan Sussman’a göre ben bir komünisttim ve bu nedenle, bu tür düşünceleri, “mistik saçmalıklar” olarak değerlendirip, önemsememem kaçınılmazdı. Beden dilinden bahsetmiyordu (bu deyim ve insanların duruşlarını, mimiklerini vs. yorumlama becerileri çok daha sonra ortaya çıkacaktı). Bayan Sussman akıllar arasındaki değişimden bahsediyordu. Bunu söyler söylemez, bu inançlara aykırı düşünceyi, doğuştan hakkımmış gibi kabul ederek, “Şey, evet...” diye düşünmüştüm. Ancak bunu Jack’e anlatmak... Artık komünizmi acı bir şekilde eleştirse de –ona acı vermesi kaçınılmazdı– o bir Marksistti ve “mistik” fikirlere onun için kesinlikle yer yoktu.</p>

      <p class="paragraf-4">Bayan Sussman’a gitmem bile Jack’i kızdırmıştı. Ben artık koca bir kızdım ve anneme gidip kendi hayatını yaşaması gerektiğini söylemeliydim. Annem sağlıklıydı, değil mi? Güçlüydü? Geçinmesine yetecek kadar parası vardı, öyle değil mi?</p>

      <p class="paragraf-4"><span>Annemin durumu bana acı veriyordu. Zavallı kadın, babamın uzak bir kuzeni olan George Laws’la şehir dışında kötü bir yerde yaşıyordu. George Laws yaşlıydı, hastaydı ve ortak hiçbir yanları olamazdı. Benimle yaşamak için bana düzenli olarak baskı yapıyordu. Gidebileceği başka bir yer yoktu. Ölen kardeşinin ailesini –kardeşi ölmüştü– her zaman olduğu gibi dayanılmaz buluyordu. Aslında çok az parası vardı. Sürekli olarak söylediği gibi sağduyu ikimizin bir daireyi ve masrafları paylaşmamızı gerektiriyordu. Ayrıca Peter konusunda yardıma ihtiyacım vardı. Bazen hafta sonlarında Peter’ı alıyordu ve birlikte yolculuklara çıkıyorlardı. Peter bir yolculuktan, Wight Adası’ndan vaftiz edilmiş halde döndü. Annem bana bunun, onun görevi olduğunu söyledi. Tartışmadım bile. Bunun hiçbir yararı olmuyordu. Ve tabii benim açımdan da çok iyi olmuştu, Jack’le üç günlüğüne bir yerlere gidebilmiştim. Böyle zamanlarda annem Church Street’teki daireye taşınıyor, ancak merdivenler onu aşıyordu. Joan anneme aldırmıyordu. Sadece, “O tipik bir orta-sınıf annesi, o kadar,” diyordu. Aynen benim, onun geçinme sorunu yaşadığı annesine aldırmadığım gibi. Onun kendine acımasını, sızlanarak hayatını anlatmasını dinleyebiliyordum – bu toplum tarihiydi, zorlu zamanlar, Londra’nın yoksul East End mahallesinden güzel Yahudi kız, sanatçılarla yazarların arasında hayatta kalmayı başarmasını masala dönüştürüyordu.</span></p>

      <p class="paragraf-4">Jack annemi ilk ve son kez, sert bir şekilde uyarmam gerektiğini söylüyordu.</p>

      <p class="paragraf-4">Joan da psikoterapiye müdahil (suya sabuna dokunmaz iyi bir laf) olmuştu. Çeşitli başarısız denemeler sonrasında, resimde böylesine kötü bir zevki olan ve evi feci şekilde haşlanmış lahana kokan hiç kimsenin insan ruhundan anlamasının mümkün olamayacağını söyleyerek dönüyordu. Bizi güldürüyordu ve çoklukla acıklı şeyler insanı güldürür.</p>

      <p class="paragraf-4">Joan esas sorununun yeteneklerine odaklanamaması olduğunu düşünüyordu. Birçok yeteneği vardı. Güzel resim yapıyordu. “Käthe Kollwitz gibi,” diyordu insanlar. Bu, Kollwitz resimde ileri gelenler tarafından kabul görmeden önceydi. Güzel dans ediyordu. Profesyonel oyunculuk yapmıştı. Güzel yazıyordu. Belki de çok fazla yeteneği vardı. Ancak nedeni ne olursa olsun, kendini tek bir başarı kanalıyla sınırlayamıyordu. Ve ben burada, onun evinde, üç kitabım yayımlanmış bir şekilde güzel eleştiriler alıyordum. Jack’i eleştiriyordu, beni de Peter’ı yetiştirişimi beğenmediği için eleştiriyordu. Çocukların rahat bir terbiye almalarından yanaydım ve Peter’a “yetişkin” muamelesi yapıyordum. Ona kitap okuyup masallar anlatmak yetmezdi, onun... Onun şeye ihtiyacı vardı... Neye? Beni, kendi oğluna karşı hoşnutsuzluğu yüzünden eleştirdiğini düşünüyordum, zira hiçbir kadının, ortalıkta tam zamanlı bir baba yokken bir oğul yetiştirip, dezavantajını hissetmemesi mümkün değildi. Sonra ben o kadar sömürgeci ve görgüsüzdüm ki, belki de en çok bunları kabullenmekte zorlanıyordu. İnsanı en çok küçük şeyler rahatsız eder. Bir olay: İnsanları pazar günü öğle yemeğine davet ettim ve hazırladığım yemekler arasında, Güney Afrika’da açık büfelerin başlıca yemeği olan İskoç yumurtası da vardı. Joan durup dehşet içinde bunlara baktı. “Ama <span class="char-style-override-14">neden</span>?” diye sordu, “Sokağın aşağı tarafında gayet güzel bir şarküteri varken?” Beni her konuda eleştiriyordu, ya da bana öyle geliyordu. Ancak bu başkalarını eleştirme, gemi azıya almış iki şeyin, harika iyi kalpliliğinin ve yardımseverliğinin bir göstergesiydi. Ayrıca bunlar, kendine yaptığı eleştirilerin yanında solda sıfır kalıyordu, zira her konuda kendini karalamaya devam ediyordu.</p>

      <p class="paragraf-4">Sürekli eleştirilmenin, hiçbir şekilde beğenilmemenin getirdiği baskıya katlanabilmek için giderek daha çok savunmaya geçtim ve soğukkanlı oldum. Ancak bu annemle yaşadıklarımın tekrarıydı ve tabii, Bayan Sussman’la konuşurken lafı açıldı. Bayan Sussman aynı olayları dönüşümlü olarak ikimizden de dinliyordu ve ikimizi de destekliyordu. Bu kolay bir iş değildi. Bir akşam Joan merdivenlerden yukarı fırladı ve onu uçurumdan ittiğimi söyledi.</p>

      <p class="paragraf-4">“<span class="char-style-override-14">Ne?</span>”</p>

      <p class="paragraf-4">“Rüyamda beni uçurumdan aşağı ittiğini gördüm.”</p>

      <p class="paragraf-4">Bunu Bayan Sussman’a anlattığım zaman, “O zaman onu uçurumdan aşağı itmişsindir,” dedi.</p>

      <p class="paragraf-4">Joan ona hayran olduğum için onu baskıcı bulduğumu göremiyordu. Şıklık, kendine güven ve genel dünyevi deneyim açısından, benim asla olmadığım kadar mükemmeldi. Yıllar sonra onu bu şekilde gördüğümü anlatınca inanamadı.</p>

      <p class="paragraf-4">Jack onu rakip olarak görüyordu –veya bana öyle geliyordu– çünkü eğer Joan onu eleştirirse, o da Joan’u eleştiriyordu. “Neden kendine ayrı bir ev tutmuyorsun? Neden anne figürüne ihtiyaç duyuyorsun?” Joan’un evinde olmamın, beni annemden koruduğunu veya Peter için mükemmel olduğunu göremiyordu.</p>

      <p class="paragraf-4">Jack, Peter’a karşı aşırı korumacı davrandığımı düşünüyordu. Kendi oğluyla geçinmekte zorlanıyordu ve Peter’a babalık yapmayacağını açıkça söylüyordu.</p>

      <p class="paragraf-4">Bu dönemin muhtemelen en kötü yanı buydu. Peter’ın baba özlemiyle yanıp tutuştuğunu biliyordum ve herkese karşı bu kadar açık, sevgi dolu olan bu küçük çocuğun koşarak Jack’e gittiğini ve kollarını havaya kaldırdığını görüyordum. Ancak azarlanarak reddediliyor ve kolları yanına düşüyordu. Diğer taraftan Jack ona yetişkin soruları soruyordu, bu nedenle, kocaman açılmış, gergin, kaygılı gözlerle Jack’in yüzünü incelerken aklı başında, dikkatli cevaplar vermesi gerekiyordu. Daha önce hiç kimseyle böyle bir şey yaşamamıştı.</p>

      <p class="paragraf-4">Joan’la aramızdaki zorluklar, aynı evde yaşayan, özgürlüklerine alışkın iki kadının olduğu yerde kaçınılmaz olanlardan fazla değildi. Oldukça iyi anlaşıyorduk. Sık sık onun mutfak masasına oturup dedikodu yapıyorduk; insanları, erkekleri, dünyayı, yoldaşları çekiştiriyorduk – bu sonuncuları giderek daha çok eleştiriyorduk. Aslında, mutfak masasının başında Joan’la dedikodu yapmak en hoş anılarımdan biri. İkimiz de güzel yemek yapıyorduk; hazırladığımız yemeklerde hafif bir rekabet seziliyordu. Sohbet, sonradan <span class="char-style-override-14">Altın Defter</span>’de bahsettiğim türdeydi.</p>

      <p class="paragraf-4">Bir sahne: Joan bana bir şey göstermek istediğini söyledi. “Ne olduğunu söylemeyeceğim, yalnızca gel.” İki dakikalık yürüyüş mesafesinde, kendimizi değerli mobilyalarla, resimlerle ve insanlarla dolu küçük bir sokakta bulunan küçük bir evde, küçük bir odada bulduk. İçeride dört kişi vardı, Joan kapıda duruyordu, ben de hemen arkasında. Joan şezlonga uzanmış, yumuşak bir sabahlık giymiş bitkin bir kadına el salladı. Adamın biri kadının üzerine eğildi ve şampanya ikram etti. Adam kadının eski kocasıydı. Bir başka erkek, şu andaki sevgilisi kadının ayaklarını okşuyordu. Yüzü kızarmış, heyecanlanmış çok genç biri daha sırasını bekliyordu. Bize yer yoktu, bu yüzden veda ettik ve kadın arkamızdan seslendi, “Yine gelin, canlarım, istediğiniz zaman. Burada tek başıma çok moralim bozuluyor.” Sürekli olarak miskin olmasına neden olan gizemli bir yorgunluk yaşıyordu. Görünüşe göre kadına iki eski kocası ve şimdiki sevgilisi bakıyordu. “Şimdi söyle bana,” dedi Joan eve yürürken. “Biz nerede hata yapıyoruz? Kadın o kadar güzel bile değil.” Ve aşırı yoğun hayatlarımız hakkında endişe etmeye geri döndük.</p>

      <p class="paragraf-4">İşte orada haftada iki üç kez hem kendi davranışlarımızı, hem de diğerimizinkini Bayan Sussman’la tartışıyorduk ama o zaman o kadar acı veren, hareketlerimizin kökeni hakkındaki araştırmalar, şimdi “Birkaç tane kruvasan aldım. Bana katılmak ister misin?” veya “Haberleri duydun mu – çok kötü. Konuşmak ister misin?” sorularından daha önemsiz görünüyor. Bu sohbetlerde en çok hoşuma giden şey babası ve Parti’de çalışması sayesinde tanıştığı sanatçılar ve yazarlardan bahsetmesiydi. Görmüş geçirmişliği beni etkiliyordu. Örneğin, babasının resmini yapan David Bomberg hakkında anlattıkları... Bomberg o zamanlar sanat çevrelerinde göz ardı edilmişti. “Ah. Merak etme, bunlar hep böyle, ama öldüğü zaman hata yaptıklarını anlayacaklar.” Joan gayet sakindi, oysa ben kızıyor, içerliyordum. David Bomberg hayatı boyunca yoksulluk içinde tanınmadan yaşamış, sonra ölmüştü ve aynen Joan’un söylediği gibi olmuştu. Veya bir partiden gelir ve Augustus John’un orada olduğunu, genç kızlara, “Dikkatli olun, sizi ona poz vermeye ikna etmeye çalışacaktır, sakın kanmayın,” dediğini, zira o aşamada Augustus John’un alay konusu olduğunu söylerdi. Veya Louis MacNeice ile George Barker’ın gittiği BBC yakınındaki bir bara uğramıştı ve BBC’ye girip, genç yazarlara her zaman destek olan Reggie Smith’i şu veya bu taslağa bakmaya ikna etmişti. 1954 yılında düzenlenen Soho <span>Square</span> Fuarı’nın organizatörlerinden biriydi ve herhalde çok eğlenmişlerdi. Üst kattan onun neşeli kahkahalarını duyardım. “Ne olduğuna asla inanmayacaksın. Sana yarın anlatırım.”</p>

      <p class="paragraf-4">Beni, “devrimci görevimi” çeşitli şekillerde gerçekleştirmeye ikna eden kişi Joan’du. Casusluk yaptıkları için elektrikli sandalyede idam edilecek olan Rosenberg’ler için bir dilekçe düzenledim. Her zamanki gibi tamamen yanlış konumdaydım. Komünist Parti’deki herkes Rosenberg’lerin masum olduğuna inanıyor ya da en azından inandıklarını söylüyorlardı. Ben suçlu olduklarına inanıyordum, ama sonunda ortaya çıktığı kadar da müthiş casuslar olduklarına dair hiçbir fikrim yoktu. Birisi bana şu hikâyeyi anlatmıştı: New York’ta yaşayan komünist bir kadın, Sovyetler Birliği hakkında “yalan söylediği” için her yerde komünistlerin ağzı bozuk nefretinin hedefi haline gelen <span class="char-style-override-14">Time</span> dergisinde işe başlamıştı. Kadının tesadüfen karşılaştığı bir Parti yetkilisi ona gözlerini ve kulaklarını dört açmasını, <span class="char-style-override-14">Time</span>’da içeride olup bitenleri Parti’ye rapor etmesini söylemişti. Kadın oldukça üstünkörü bir ifadeyle kabul etmişti. Sonra aniden bir casus heyecanı başladı. Kadın bir anda ajan olarak tanımlanabileceğini fark etti. Önceleri kendi kendine, “Saçmalama, demokratik bir ülkede yasal bir politik partiye, bir gazetede olanları anlatmak casusluk olamaz,” diye düşündü. Ancak gazete ona aksini söyledi ve kadın panik halinde işinden ayrıldı. O paranoyak atmosferde, masum komünist olamazdı. Rosenberg’ler de muhtemelen, “Ah tabii, ilginç bir şeyler olursa size anlatırız,” demişlerdir diye düşünmüştüm.</p>

      <p class="paragraf-4">Onların suçlu olduğuna inanmakla kalmıyor, hapishane dışına yazdıkları mektupların duygu sömürüsü olduğunu, gazetelerde çıkmaları için propaganda amaçlı olarak yazıldıklarını düşünüyordum. Oysa yoldaşlar bu mektupların son derece dokunaklı olduklarını düşünüyorlardı ve bu insanlar, politika dışında herhangi bir bağlamda bunların sahte ve samimiyetten uzak olduğunu anlayacak kadar ayırt edebilme becerisine sahiplerdi.</p>

      <p class="paragraf-4">Bu noktada önemli ve temel bir nokta açığa çıkıyor. Biz burada tanım itibarıyla her türlü cinayete ve kargaşaya kendimizi adamıştık: Yumurta kırmadan omlet yapamazdınız. Ancak kirli işler döndüğüne dair en ufak bir imada, komünistlerin çoğu öfkeyle, gücenerek tepki veriyordu. <span class="char-style-override-14">Tabii ki</span>, şu kişi gerçekten casus değildi; <span class="char-style-override-14">tabii ki</span> Parti Moskova’dan altın almıyordu; <span class="char-style-override-14">tabii ki</span> şu veya bu örtbas edilmiyordu. Parti gelecek için insanoğlunun, bizlerin en saf umutlarını simgeliyordu ve pirüpak olması dışında hiçbir şey olamazdı.</p>

      <p class="paragraf-4">Benim Rosenberg’lere karşı tavrım çok basitti. Küçük çocukları vardı ve suçlu olsalar bile idam edilmemeliydiler. Yazarlardan ve entelektüellerden aldığım cevaplarda, Parti Sovyetler Birliği’ni suçları nedeniyle eleştirmeyi reddederken, neden Rosenberg’ler için dilekçe imzalamaları gerektiğini anlamadıklarını söylüyordu.</p>

      <p class="paragraf-4">Alakasını göremiyordum: Ethel ve Julius Rosenberg’i idam etmek ahlaki açıdan yanlıştı. Ben yine açık ve zor durumdaki komünist rolündeydim; nefret mektupları ve kimliği belirsiz insanlardan telefonlar almaya başladım. Şiddetli politik duygular yaşanan dönemlerde, Rosenberg’ler gibi konular o kadar öfke ve nefret yaratır ki, bir süre sonra, bütün o patırtı ve propagandanın altında basit bir doğru-yanlış tercihinin yattığını hatırlamak zor olur. Bunca yıldan sonra, bu olayda hâlâ açıklanamayan şeyler var. Kısa sürede İngiltere ve Amerika’da birçok casus ortaya çıkarılacaktı. Bazıları ülkelerine para karşılığında ihanet etmiş, bazıları düzinelerce vatandaşını ölüme göndermişti, ancak hiçbirisi asılmadı veya elektrikli sandalyede idam edilmedi. Rosenberg’lerin suçu çok daha hafifti ve onlar, küçük çocukları olan bir anne-babaydılar. Bazılarına göre mesele Yahudi olmalarındaydı. Diğerleri, ben de dahil, onları mahkûm edenlerin, genç, tombul bir kadının kızartılması fikrinden gizli bir keyif alıp almadığını düşünüyor. Onların yaptıklarının toplamından katbekat önemli olan konular vardı ve bu da onlardan biriydi.</p>

      <p class="paragraf-4">Joan’un ısrarıyla üstlendiğim bir başka “iş” Sheffield Barış Konferansı’ydı. Benim görevim evlere gidip bu festivali öven broşürler dağıtmaktı. Her kapıda suratsız, soğuk yüzlerle karşılandım. Gazeteler festivalin Sovyetler’in isteğiyle düzenlendiğini ve finanse edildiğini söylüyordu – ve tabii öyleydi, ama biz bunu öfkeyle yalanlıyor ve yalanlarımıza inanıyorduk. Bu gerçekten kötü bir deneyimdi, belki de devrimci görevlerim arasında en kötüsüydü. Soğuktu, kasvetliydi, hiç kimse Sheffield’in güzel olduğunu söyleyemezdi ve ben henüz İngiliz vatandaşlarının komünist olan her şeye karşı düşmanlıklarının tüm şiddetini yaşamamıştım.<span class="dipp"><a class="footnote-link" href="#footnote-225-86" id="footnote-225-86-backlink">86</a></span></p>

      <p class="paragraf-4 para-style-override-22"><span>Jack’le birlikte iki kez Paris’e gittim. “Şarap” hikâyesi bir tanesini özetliyor. Boulevard St-Germain’de bir kafeye oturduk ve bağrışarak geçen, arabaları ters çeviren öğrenci gruplarını izledik. Dertleri neydi? Arabaları ters çevirmek, özellikle Fransızların kullandığı bir ifade yöntemiydi. Jack aynı şeyi savaştan önce de görmüştü. Ben de çok daha sonra yaptığım bir başka Paris yolculuğunda yine gördüm.</span></p>

      <p class="paragraf-4">Başka bir olay, aynı yolculuk, başka bir kafe: Kaldırımda oturmuş, kahve içiyoruz. Çok şık giyinmiş bir kadın, küçük köpeğiyle birlikte bize doğru geliyor, daha doğrusu sürükleniyor. Kadın bir fahişeydi ama gösterişli ve mükemmeldi. Artık Paris’te öyle fahişeler göremezsiniz. Jack, pişmanlık ve hayranlıkla onu izliyor. Alçak sesle bana, “Tanrım, şuna bak, sadece Fransızlar...” Bizimle aynı hizaya gelen kadın Jack’e iğrenerek bakacak kadar uzun süre duraksıyor ve “<span class="char-style-override-14">Vous êtes très mal élevé, monsieur</span>,” diyor. Çok yetersiz beslenmişsiniz, bayım. Veya çok kabasınız. Sonra uzaklaşıp gidiyor.</p>

      <p class="paragraf-4">“İyi de, dikkat çekmek istemiyorsan, neden öyle görünüyorsun?” (Bu kesinlikle çok daha geniş anlamlar içeren bir soruydu.) “Ama insanın böyle bir kadın için parası olsa bile ona dokunmaya cesaret edebilir mi? Saçını bozabilirim.”</p>

      <p class="paragraf-4">İkinci ziyaretimizde, karanlık, mahzene benzeyen bir odadaydık. Tamamı Fransız olan saygın bir dinleyici kitlesi, dik yakalı siyah bir elbise giymiş solgun bir kadını izliyordu. Trajik görünen siyah göz kalemli gözleri dışında makyaj yapmamış bu kadın, “Je ne regrette rien” ve şimdi o dönemin özünü oluşturan başka şarkılar söylüyordu. (Bu tarz yakında moda olacaktı.) Bunlar o dönemde savaşa, işgale isyan eden ağıtlar gibiydiler. O zamanlar Paris sokaklarında çelenk ya da çiçek buketlerine rastlayıveriyor, kaldırımlarda, kurşun deliklerinin altında bir nota denk geliyordunuz: Filanca genç adam burada Almanlar tarafından vuruldu. Olayın dramatik olmasının hoşluğuyla bozulmayan tanıdık bir hüzün duygusuyla ister istemez siz de duruyordunuz.</p>

      <p class="paragraf-4">Ayrıca Brecht’in kumpanyası Berliner Ensemble’ın <span class="char-style-override-14">Cesaret Ana</span>’sını görmeye tiyatroya gittik. O zamana kadar bir Alman kumpanyası Paris’te oyun sahnelemeye henüz cesaret edememiş, Jack ayaklanma olacağını düşündüğünü söylemişti: İşgal yıllarından yalnızca bu kadar kısa bir süre sonra Paris’te Almanlar... Gerçekten de bu büyük bir riskti; ama gitmeliydik. Bu tarihi bir olaydı. Ne de olsa Brecht sahneleniyordu. İlk gece: Tiyatro ağzına kadar doluydu; insanlar ayakta duruyorlardı ve dışarıda da aşırı miktarda polis vardı. Her şey yolunda değildi. Zaman darlığı yüzünden yetersiz prova yapılmıştı. Yer ve zaman açısından çok uygun olan o savaş hikâyesi, büyük bir sessizlikte anlatılıyordu. Kimse kıpırdamıyordu. Dekorlarda aksilik olduğunda bile kimse kıpırdamadı. Ara vermediler, çünkü her şey zaten sarkmıştı. Sonunda sessizlik katlanılmaz bir hal aldı: Bu performanstan nefret ettiklerini mi gösteriyordu? Yoksa seyirciler öç almak veya ödeşmek için sahneye çıkıp ortalığı mı dağıtacaklardı? Oyun bittiğinde, rezil ihtiyar kadın her şeyinden sıyrılmış, ordunun peşinden gitmeye çalışıp, “Beni de alın, ben de geleyim,” derken Fransızlardan sanki acılı bir homurtu yükseldi. Sessizlik... Kimse kıpırdamıyordu, öylece sürüp gidiyordu sessizlik, sonra seyirci kitlesi olduğu gibi ayaktaydı. Bağırarak, çığlık çığlığa alkışlar, gözyaşları ve kucaklaşmalar; aktörler de sahnede durmuş ağlıyorlardı. Neredeyse 20 dakika bu böyle sürdü. Bu gösteri henüz yarısında spontane olmaktan çıkıp Avrupa’nın kendi bilincine varması, yenilmiş ve utanç içindeki Almanya’nın, “Beni de aranıza alın, beni de götürün,” demesi halini aldı.</p>

      <p class="paragraf-4"><span>Bir daha tiyatroda böyle bir deneyim yaşamadım ve bu bana bir oyunun mükemmel bir anı olabileceğini, sanki yalnızca o performans için yazılmış gibi sergilenebileceğini bir kez daha gösterdi. O zamandan beri</span> <span class="char-style-override-14">Cesaret Ana</span><span>’nın farklı gösterimlerine de gittim.</span></p>

      <p class="paragraf-4">Daha sonra Kanadalı yazar Ted Allan’ın bana anlattığına göre, Brecht Kaliforniya’da sığınmacıyken Allan’lar için bebek bakıcılığı yapmıştı. Ted’den, yeni tamamladığı <span class="char-style-override-14">Cesaret Ana</span>’yı okumasını istemiş, Ted de okuyarak, Brecht’e geleceğinin parlak olduğunu, ancak şunların şunların yapılması gerektiğini söylemişti. Helene Weigel içerlemişti. “Bu bir başyapıt,” dedi. Ted bu hikâyeyi, bir yazara uygun bir şekilde, kendine göre süsleyerek anlatmayı severdi. Ted’in Brecht’e yönelik eleştirileri giderek daha da kabalaştı ve Hollywood film yapımcılarına parodi konusu oldu. “O yaşlı karıdan kurtul. Cinsellik katman lazım. Oraya bir bebek koymalısın. Buldum – rahibe olur mu? Hayır, toy biri olmalı. Bir düşünelim... Lana Turner... Vivien Leigh...”</p>

      <p class="paragraf-4"><span>Jack’le birlikte çıktığımız yolculuklardan birinde bir aylığına İspanya’ya gittik. Bu o zamana kadar yaptığımız en uzun yolculuktu. Bu, o güne kadarki en uzun gezimizdi. Annem bir kısmında Peter’la kaldı, Joan bir hafta baktı, gerisini de Eichner’ların yanında geçirdi. Çok az paramız vardı. Jack kıdemli doktor değildi ve bakması gereken bir ailesi vardı. Her birimiz 25’er sterlinle idare edebilir miydik? Yolculuk, arabanın masrafı dahil, bize 50 sterline mal oldu. Ekmek, sosis, yeşilbiber, domates ve üzüm yedik. Hâlâ içinde güneşin sıcaklığını barındıran yeşilbiberleri her koklayışımda o yolculuğu hatırlarım. Fransa’dan sınırı geçerken, adeta 19. yüzyıla geri dönüyordunuz. Bu, turizm başlamadan önceydi. Arabayla, Salamanca, Avila, Burgos gibi kasabaların içinden geçerken insanlar gruplar halinde yola çıkıp yabancı görmeye çalışıyordu. Pejmürde kılıklı çocuklar altı peni karşılığında bir gün veya bir gece arabayı korumak için birbirleriyle rekabet ediyorlardı. Ucuz bir lokantada gerçek bir yemek yediğimiz zaman aç çocuklar yüzlerini cama dayıyorlardı. Jack’e göre, İspanya İç Savaşı’nın hayaletli anılarının içinden geçiyorduk. Hayalinde her savaşın her aşamasını yaşamıştı. İngiltere ile Fransa’nın, seçimle gelen İspanyol hükümetine ihanet etmesi yüzünden acı çekmişti. Ona ve onun gibi insanlara göre, İkinci Dünya Savaşı o zaman başlamıştı. Şimdi de, kendi çocukluğunu hatırlayarak, aç çocuklar yüzünden acı çekiyordu. Sokakların siyah cüppeli şişman rahiplerle ve siyah üniformalarının içindeki silahlı polislerle dolu olmasına kızıyordu. İspanya öylesine fakirdi ki, tıpkı İrlanda gibi yüreğinizi dağlıyordu.</span></p>

      <p class="paragraf-4">Buna rağmen, yıldızlar yüzünden, battaniyelere sarınıp, tarlada, açık havada uyuyorduk. Bir sabah, güneş daha yeni doğuyor olsa da, çok sıcak olan bir günde battaniyelerimizin üstünde otururken, iki uzun siyah atın üstünde iki uzun, esmer adam gördük. İkisi de sırtlarına, şal gibi, birer kırmızı battaniye almışlardı. Yanımızdan dörtnala geçerken, gülümsemeden, ellerini kaldırıp bizi selamladılar ve sıcak mavi gökyüzünü arkalarına alarak tarlalarda gözden kayboldular.</p>

      <p class="paragraf-4">Zeytin ağaçlarının altında ekmeğimizi, zeytinlerimizi yedik, koyu kırmızı şarabımızı içtik veya öğlenin aşırı sıcağını herhangi bir küçük kilisede geçirdik. Kollarımı ve başımı kapatmaya özen gösteriyordum.</p>

      <p class="paragraf-4">Boğa güreşine gittik ve Jack feda edilen altı boğa için ağladı. Boğalara, öldürün onu, öldürün onu, diye mırıldanıyordu.</p>

      <p class="paragraf-4">Madrid’de dilenci kadınlar, ayaklarını oluklara sokup kaldırımlarda oturuyorlardı. Keklerimizi onlara verdik ve onlar için biraz daha ısmarladık.</p>

      <p class="paragraf-4">El Hamra Sarayı’nda, “Burası bizim yerimiz,” diye düşündük. El Hamra insanları çok etkiliyor; ya nefret ediyorlar ya da hayran oluyorlar.</p>

      <p class="paragraf-4">Jack’le şiddetli ve sık bir şekilde tartışıyorduk. Benim inancıma ve deneyimlerime göre, enerjik ve sık seks, ani uzlaşmazlık fırtınalarına neden oluyor. Tolstoy bunu yazmıştı. D. H. Lawrence da. Bu neden oluyor? Açık havada ve boş kırsalda durduğumuzda arabada, kuru hendeklerde, ormanlarda, bağlarda, zeytinliklerde seviştik. Ve kavga ettik. Kıskanıyordu. Bu çok saçmaydı çünkü onu seviyordum. Hava çok sıcak olduğu için yalnızca bir kafede, serinlikte olmasa da gölgede oturmak için bütün gün kaldığımız Murcia adında bir kasabada yakışıklı bir İspanyol’la bakıştığıma inanmıştı. Bu tartışma o kadar korkunçtu ki geceyi geçirmek üzere otele gittik çünkü doktor olan Jack, yediklerimizle uykusuzluğun bizi etkilemeye başladığını söyledi.</p>

      <p class="paragraf-4"><span>Cebelitarık’tan sahil yoluyla kuzeye yöneldik. Burada bir tane bile otel yoktu, sadece Nerja’da birkaç balıkçıya rastladık. Bu balıkçılar bize kumsalda balık pişirdi. Yıldızları seyrederek, dalgaların sesini dinleyerek kumların üstünde uyuduk. O dönemde Cebelitarık’la Barselona arasına, kasabalar dışında hiçbir şey yapılmamıştı, sadece boş, uzun, şahane kumsallar vardı, ancak bunlar bir iki yıl içinde otellerle dolu oyun bahçeleri haline geleceklerdi. Valencia yakınlarında bir tabelada “Burada denize girmeyin – Tehlikeli” yazıyordu ancak ben yüksek, baştan çıkartıcı dalgaların içine daldım. Dalgalardan biri beni kaldırıp, denizin altındaki kumlara çarptı. Emekleyerek çıktım, kulaklarıma kum ve çakıl dolmuştu. Jack beni yerel hastaneye götürdü. Oradaki iki doktor aralarında Latince konuşuyor, bunun hiç de ölmüş bir dil olmadığını kanıtlıyorlardı.</span></p>

      <p class="paragraf-4">Yüksek, rüzgârlı Avila’da, kuru kamışların üzerine yerleştirilmiş dönümler dolusu harika kahverengi küpler ve çanaklar vardı. Birkaç peniye hayatımda sahip olduğum en güzel küpü satın aldım.</p>

      <p class="paragraf-4">O zaman en çok dikkatimi çeken ve beni hâlâ şaşırtan şey, İspanya’nın vahşi, yabani, boş güzelliğiyle paramızın yettiği ucuz otellerde bile bulduğumuz sıkıcı tembellik arasındaki, her yerde gördüğümüz yoksullukla yarımadanın bütün serveti oralarda dinlenmeye gelmiş gibi altınlarla, mücevherlerle dolu kiliseler arasındaki zıtlıktı.</p>

      <p class="paragraf-4">Almanya’ya üç kere gittik. Birincisi, Gottfried’i bulmak istediğim zamandı. Peter bir yıl önce yaz tatilinde babasını ziyarete gitmişti. Gottfried’e bunu sürdürebileceğinden emin olmadığı takdirde Peter’ı oraya çağırmamasını söylemiştim. Her zamanki gibi politik zekâmı küçümsemişti; tabii, Peter’ı istediği zaman davet edebilecekti. Ben o kadar emin olmadığımı söyledim; ayrıca Moidi Jokl onun yanlış düşündüğünü söyledi. Sonunda benim haklı olduğum anlaşıldı. Savaşı yurtdışında geçirenler şüpheliydi ve birçoğu Stalin’in kamplarında kayboldu. Kızgındım, bunun nedeni kısmen, yıllarca Gottfried tarafından hakarete uğramış ve küçümsenmiş olmam gibi rezil bir nedendi, zira aslında ben çoğunlukla haklı, o çoğunlukla haksız çıkmıştı. Peter yüzünden kızgındım, anlaşılan harika ve sevecen babası onu aniden bırakmıştı.</p>

      <p class="paragraf-4">Neler olduğunu şimdi anlıyorum. Aslında gerçekten ölüm kalım meselesiydi. Onu, gizlice, Batı’yla temasını sürdürmeyi göze alamayacağını, bu nedenle öldürülebileceğini belirten kısa bir mektup göndermediği için suçluyorum. Kolay olurdu, epeyce geliş gidiş oluyordu. Onun yerine insanlar Doğu Almanya’ya yaptıkları resmi bir yolculuktan dönüp, “Yakışıklı kocanı gördüm, çok önemli bir insan, sana sevgilerini gönderdi,” diyorlardı. “O benim kocam değil,” diyordum, “Onun sevgisine ihtiyaç duyan Peter.” Doğu Berlin’den nefret ediyordum. Bana göre, komünizmde kötü olan her şeyin özü gibiydi, ancak bazı yoldaşlar oraya hayrandı. Yıllarca, komünizmin çöktüğü ana kadar, “Doğu Almanya bu işi biliyor. Ekonomik olarak bütün komünist ülkelerden ileride. Devrimin Almanya’da başlamamış olması ne kadar yazık,” diyorlardı.</p>

      <p class="paragraf-4">Bir başka yolculuğumuzda Hamburg’a gittik. Jack, savaşta ortadan kaybolan bir arkadaşını bulmak istiyordu. Bulamadı. Hamburg korkunç bir şekilde bombalanmıştı ve hâlâ enkaz halindeydi. Şubat ayıydı, karanlıktı, çok soğuktu ve Kuzey Denizi’nden sert bir rüzgâr esiyordu. Jack geleneksel bir sendika festivali olduğunu, ona katılmamızın iyi olacağını söyledi. Binaların arasındaki boşluklarda, enkazın arasında büyük şenlik ateşleri yakılmıştı ve bu ateşlerin etrafında, ellerinde şişelerle çok sarhoş insanlar atlıyor, sendeliyor veya salınıyordu. Savaş veya geleneksel işçi şarkıları söylüyorlardı, daha doğrusu böğürüyorlardı. Walpurgis Gecesi<span class="dipp"><a class="footnote-link" href="#footnote-225-87" id="footnote-225-87-backlink">87</a></span> gibiydi. Bosch gibiydi. Korkunçtu. Bu sahneler yıllarca aklımdan çıkmadı. 30 yıl sonra Hamburg’a geri döndüm ve yayıncıma hatırladıklarımı anlattım. Ama o, “İmkânsız, burada hiç öyle şeyler olmadı,” dedi. “Hatırladığın Berlin veya Münih olmalı,” diye ekledi.</p>

      <p class="paragraf-4">Gerçekten de Berlin’deki enkazı gördüm, Brandenburg Kapısı’nın eskiden olduğu yerde durdum. Yıllar sonra, 30 yıl sonra geri gittiğimde enkazdan eser kalmamıştı, savaş hiç olmamış sanırdınız. Savaştan sonra Berlin’de yaşamış çocuklar olan insanlarla tanıştım ve daimi olarak aç olmalarının dışında hatırladıkları tek şey, bombalanan evlerde oyun oynamalarıydı. Şehirlerin böyle olduğunu sanmışlardı – bazen tam, bazen de göçük halindeki sokaklar. Sonradan hasar görmemiş şehirlere gitmişlerdi. Bunlardan biri, çocukken açlıktan ölmek üzereyken hayatta kalabilmişti çünkü annesi Amerikalıların yanında çalışıyordu. Orson Welles’in oynadığı bir film görmüş ve “İstediğim kadar yemek yiyeceğim ve Orson Welles kadar şişman olacağım,” demişti. Gerçekten de oldu, fakat doktoruyla sorun yaşadı ve diyete başlamak zorunda kaldı.</p>

      <p class="paragraf-4">Jack’le birlikte Güney Almanya’ya gittim. Bu yolculuk <span class="char-style-override-14">The Eye of God in Paradise</span>’ta anlatılıyor. Almanya’da o dönemde moraller çok kötü, çok bozuktu, çok kızgınlardı. Bu deneyim ve bu hikâyeyi yazmak sinirlerimi çok bozdu. Bazı Almanlar yazdığım için bana sitem ettiler, ancak hikâyenin ana teması Almanya değil, Avrupa’ydı. Hepimizi düşünüyordum, Avrupa’nın kendini geliştirmesini, kendini yıkmasını, yapmasını, yıkmasını, yapmasını...</p>

      <p class="paragraf-4">Almanya’yla ilgili en kötü anım, tren platformunda bir kadının yanıma gelip, Almanya bölündüğü için yakınmasıydı. Anavatanı ortadan ikiye bölünmüştü. Bu haksızlığı biliyor muydum? Bu adil miydi? Almanya bu şekilde cezalandırılmayı hak edecek ne yapmıştı? Başka insanlar da gelip o kadına katıldılar, hepsi kasten hatalı olmanın getirdiği samimiyetsizlikle dolu seslerle beni tartakladılar.</p>

      <p class="paragraf-4">Jack Almanya’ya bir bakıma, politik inancı yüzünden gitti. Bir Marksist olarak ulusal karakteristiklere, ulusal suçluluk duygusuna inanmayı reddediyorduk, ama burası neredeyse bütün ailesini öldüren ülkeydi.</p>

      <p class="paragraf-4"><span>Çelişkilerle doluydum. Birinci Dünya Savaşı’yla büyütülmüştüm ve bunun büyük bir kısmı, babamın kendini tutkulu bir şekilde, tıpkı İngiliz askerleri gibi, aptal hükümetlerinin kurbanı olan sıradan Alman askerleriyle özdeşleştirmesi yüzündendi. Hitler Almanyası’ndan kaçan bir sığınmacıyla evlenmiştim. Hitler’le Nazilerin, Versailles Antlaşması’nın doğrudan sonucu olduğuna ve Almanya akıllı bir fedakârlıkla yönetilseydi, İkinci Dünya Savaşı’nın olmayacağına inandırılarak yetiştirilmiştim. İngiltere ve Fransa daha ilk zamanlarında Hitler’e karşı çıkma cesaretinde bulunabilseydi ve sürekli olarak aşağıladığımız Nazi-karşıtı Almanları destekleseydi, İkinci Dünya Savaşı’nın önlenebileceğine inanıyordum ve hâlâ da inanıyorum. Almanya’da olmak çok acı veriyordu. İkiye bölünmüştüm, Almanlara acıyordum, ama her Almanca duyuşumda veya Almanca bir tabela görüşümde, hâlâ savaşta hissettiğim korkuyu hatırlıyordum. Oysa bu tepkinin aptalca ve mantıksız olduğunu biliyordum. Bir gün, daha doğrusu bir gece, Berlin’de tren platformunda dururken platformdaki herkesin savaşta sakatlanmış olduğunu fark ettim – bacağı olmayan, kolları olmayan, gözleri olmayan bu adamların hepsi sarhoştu, savaşta veya kötü zamanlarda olunduğu gibi, buruk bir sarhoşluk içindeydiler. Kendi kendime yeter diyordum, kendime işkence etmeyi bırakmalıydım: Bu tıpkı kendi kusmuklarının içine burnunu tekrar tekrar sürtmeye benziyordu. Bunu niye yapıyorum? Bunun bana ya da Almanlara ne yararı olacak? Ve on yıllarca Almanya’ya gitmedim. Ve sonra Almanya bir bütün oldu yeniden ve o ıstıraplı yıkıntı kalmadı. Lütfen Tanrım! Bir daha asla böyle olmasın!</span></p>

      <p class="paragraf-4 para-style-override-22">Ve şimdi muhtemelen hayatımın en nevrotik hareketini anlatmam gerekiyor. Komünist Partisi’ne katılmaya karar verdim. Hem de “kuşkularımın” düzenli, özel bir işkence haline dönüştüğü bir anda. Sovyetler Birliği’ndeki dehşetle ilgili birbirinden bağımsız göstergeler kısaca, alçak sesle tartışılıyordu – bu, kimse duyuyor mu diye omzunun üzerinden bakmakla aynı şeydi. Duyduklarımızın ne anlama geldiği konusunda oturup, ciddi, derinlemesine bir tartışma yapıldığını hatırlamıyorum. Onun yerine, aniden gözyaşlarına boğulmalar yaşanıyordu. “Ah, bu çok korkunç.” Ani suçlama fırtınaları. “Zaten bunlar Sovyet-karşıtı propagandalar.” Aile içi kavgalar, hatta boşanmalar.</p>

      <p class="paragraf-4">İnsanlar eski komünistlerin “kendilerini haklı göstermeye çalıştıklarından” yakınıyorlardı. Bu insanların neredeyse tamamı gençti, zira yaşlılar kesinlikle komünist olmanın neden doğal olduğunu anlıyorlardı. Açıklamak gerekirse, “tanıklık” haklılığı savunmak değildir.</p>

      <p class="paragraf-4">İkilemi açıklayacak olursak: Avrupa’nın her yerinde ve çok daha az ölçüde Amerika Birleşik Devletleri’nde, en hassas, sevecen, toplumsal açıdan kaygılı insanlar komünist oluyorlardı. (Bunların arasında çok farklı türde insanlar, iktidar sevenler de vardı.) Bu aklı başında, iyi kalpli insanlar –komünist Çin dışında– zamanımızın en kötü, en acımasız tiranlığını destekliyordu. 13 yıl süren Hitler Almanyası terör konusunda, Stalin’in iktidarıyla karşılaştırıldığında, daha bebek sayılırdı – evet, soykırımı da dikkate alıyorum.</p>

      <p class="paragraf-4">Birinci ve asıl mesele, o zamanların “karar noktası”, kapitalizmin batmaya mahkûm olduğuna, yok olacağına kesin gözüyle bakılmasıydı. Savaş da dahil olmak üzere, her türlü toplumsal sorunun sorumlusu kapitalizmdi. Komünizm bütün insanlığın geleceğiydi. İçten tartışmalar duyuyordum: “Bana birkaç saatliğine birini verin, onu, komünizmin tek çözüm olduğuna ikna ederim. Çünkü olduğu belli,” dediğini duyardım. Komünizmin elleri pek de temiz değil miymiş? Veya yoldaşların dediği gibi “yanlışlar” yapılmamış mı? Bunun nedeni, ilk komünist ülkenin, geri kalmış Rusya olmasıydı; ancak ilk ülke Almanya olsaydı, çok farklı olurdu! “Sovyetler Birliği’nin, dünyadaki en eski ve en başarılı imparatorluğun mirasçısı olduğu yıllar sonra fark edilecekti.) Kısa bir süre sonra, endüstriyel açıdan kalkınmış ülkeler komünist olunca, çok farklı türde bir komünizm görecektik.</p>

      <p class="paragraf-4">“Politika” başlığını taşıyan bir bölüm yazmayı düşündüm, böylece bu konuyu sıkıcı bulan insanlar atlayabilirdi ancak o dönemde politika her şeyin içine işlemişti; Soğuk Savaş zehirli bir ortamdı. Ama şimdiki perspektifle, şu anda delilik olduğuna inandığım düşünce tarzını anlamak çok zor. Bir kadının çılgınlığa kapılması önemli mi? Hayır. Ama ben bir nesilden bahsediyorum ve bizler bir tür sosyal psikozun veya kitlesel kendini-hipnotize-etme eyleminin parçasıydık. Bugün bütün kitlesel hareketlerin dinsel, siyasal bir tür kitle histerisi olduğunu ve bir kuşak sonra insanların, “Ama buna nasıl inanabildiniz... Her ne idiyse o,” diyeceğine inandığımı söylerken kendimi haklı göstermeye çalışmıyorum.</p>

      <p class="paragraf-4">İnanç: İşte kelime bu. Bu dini bir kafa yapısıydı; ateşli dinciler olan Gerçek İnananlar’ın tıpkısı. Arthur Koestler ve diğerleri <span class="char-style-override-14">The God That Failed</span><span class="dipp"><a class="footnote-link" href="#footnote-225-88" id="footnote-225-88-backlink">88</a></span> adında bir kitap yazdılar ve şimdi komünizmin bir inanç olduğunu söylemek olağan hale geldi. Ancak bu ifadeyi kullanmak, anlaşılması anlamına gelmiyor. Komünizme miras kalan şey sadece coşkusu değil, bir dizi iyi ve kötü yanlardı, korunan ve yerine getirilmeyen şeylerdi. Bize Hıristiyanlığın ruhsal çerçevesi miras kalmıştı. Cehennem: Kapitalizm; her şeyiyle kötü. Kurtarıcı, her şeyi iyi – Lenin, Stalin, Mao. Temizlenme: Yumurta kırmadan omlet yapamazsınız. (Tanklar, toplama kampları ve diğer her şey.) Sonra cennet ... Sonra mutluluk... Sonra ütopya.</p>

      <p class="paragraf-4">Ancak ben hiç de gerçekten inançlı biri değildim. Bir kere, hayatımın en ciddi aşkı Jack, komünizmin çelişkilerini veya başka bir deyişle, “zıtlıklarını” içeriyordu. En yakın arkadaşlarından 11 kişi vatan haini oldukları gerekçesiyle asılarak idam edilmişti. Jack’e, partiye katılmayı düşündüğümü söylediğim zaman hata yaptığımı belirtti – ve bunu söylemem onu çok kırmış olmalıydı. Yine de, bütün o kafa karışıklığından kendi de geçtiği için, bunu ifade etmenin zaman kaybı olduğunu biliyordu. “Büyüyünce vazgeçersin,” diyebilirdi.</p>

      <p class="paragraf-4">Arthur Koestler, bütün kanıtlara rağmen Komünist Parti’de kalmaya devam eden her komünistin, olanlar için gizli bir açıklaması olduğunu ve bunu dostlarıyla veya yoldaşlarla tartışamadığını söylüyordu. Tanıdığım bazı komünistler, evet, anlatılan suçların doğru olduklarına –gerçi <span class="char-style-override-14">tabii ki</span>, kapitalist basının yazdığı kadar kötü değildi– ancak Yoldaş Stalin’in olanları bilmesine imkân olmadığına karar vermişlerdi. Gerçekler Joe Amca’dan gizleniyordu. Benim bahanem, “gizli inancım” –ve tabii ki, Jack dışında hiç kimseyle tartışamazdım– Sovyetler Birliği iktidarının yozlaştığı, ancak komünist dünyasının her yerinde iyi komünistlerin beklediği, fikirlerini kendilerine sakladığı, doğru zaman geldiğinde iktidarı ele geçirecekleri ve bundan sonra komünizmin adil toplum düzenine, mükemmel topluma doğru ilerlemesini sürdüreceği şeklindeydi. Yalnızca ufak bir pürüz vardı: Joe Amca’nın bu insanların hepsini katlettiğini bilmiyordum.</p>

      <p class="paragraf-4"><span>Sonra bir de, Britanya’daki bu sınıf sistemi meselesi vardı. Bu, kolonilerden gelen diğer insanları olduğu gibi, beni de çok şaşırtıyordu. Britanya iki ulustan oluşuyor... Gerçi şimdi biraz daha iyi – ama çok değil. İlk geldiğimde, Rodezya aksanım, yerlilerle –yani işçi sınıfıyla– konuşabilmemi sağladı, onların tabularının dışında biri olarak görülüyordum. Ancak orta sınıfın kullandığı standart İngilizceyle konuşmaya başlar başlamaz bu imkânsızlaştı. Bu benim tercihim değildi. Nereye gidersem gideyim elimde olmadan aksanları kapıyordum. Böylece bir perde inmiş oldu – Güm. Burada bana eşit olarak davranılmasından bahsediyorum, üst sınıftakilerin dostane, oldukça babacan “kibarlıklarından” değil. Sonra otuzlu yılları çay, ekmek, margarin ve reçelle geçirenlerin, yıllardır işsiz olanların, pis varoşlarda yaşayanların muhafazâkarlara oy verdiğini öğrendim.</span></p>

      <p class="paragraf-4">Bir olay: Rodezya’dan tanıdığım RAF’lı arkadaşlarımdan biri beni yemeğe götürdü ve “Kendini satmayı<span class="dipp"><a class="footnote-link" href="#footnote-225-89" id="footnote-225-89-backlink">89</a></span> sen de öğrenebilirsin, kadınlar bu işte iyidir,” dedi. İyilik olsun diye söylemiş, bunu söyleyebilmek için bana öğle yemeği ısmarlamıştı. “Öyle davranmayı” öğrenmeye hiç niyetim olmadığı söylediğim zaman anlayamadı. İnsanlar onun gibilerden pek hoşlanmıyorlardı. Sadece altı yedi yıl içinde kızgın genç adamlar denilenlerin türemesiyle o kuşak için artık bu tavır haklılığını yitirecekti, ama o sıralarda gerekliydi. Her iki taraf için de tatsız ve rahatsız bir durum.</p>

      <p class="paragraf-4">Başka bir olay: Yine Hava Kuvvetleri’nden ayrılmış başka bir erkekle birlikte Bayswater’da bir bara gittim. Halka açık bir bardı. Barda durup içkilerimizi ısmarladık. Duvarların dibinde oturan adamlar bizi seyrediyor, ağızlarından tek kelime çıkmadan sohbet ediyorlardı. Bir tanesi kalkıp yavaş ve kararlılıkla bize gelip, ağdalı <span class="char-style-override-14">cockney</span> diliyle, “Burada olmak istemezsiniz. Sizin yeriniz orası,” diye özel köşeyi işaret etti. Özel bir barı işaret etti. Süklüm püklüm o bara geçtik ve kendi denklerimizle, orta sınıfla buluştuk. Bu tür şeyler şimdi de oluyor. Yabancılar da, geri dönüş yapan yerliler de sınıf sisteminden yakınıyor ama İngilizler –iki sınıftakiler de– “Bizi anlamıyorsunuz,” deyip, eskisi gibi yaşamaya devam ediyorlar. İşçi sınıfı, alt sınıf, kendi sosyal konumlarını “benimsemişler.”</p>

      <p class="paragraf-4">Bu ruh halinde Britanya’yı şiddetle eleştirirken, kafamın tıpkı otuzlarda o kara ve karanlık sefalet yüzünden komünist olanlarınki gibi çalışmakta olduğunu daha sonraları fark ettim. O korkunç ve rezil yoksulluk yüzünden. Hitler ve Mussolini Franco’yu silahlandırırken, Fransız ve İngiliz hükümetleri yasal hükümete silah yardımı yapmayı reddedince duyulan öfke yüzünden İspanya İç Savaşı’na katılanlarla da aynı fikirdeydim. O dönemde tanıdığım birçok insan derin bir utanç yaşıyordu. (İnsanlar hâlâ hükümetlerinin davranışları nedeniyle bu tür utançlar hissediyor mu? Sanmam – o masumluk kayboldu.) Bu utanç bazı insanların hain ve casus olmasına neden oldu. İspanya İç Savaşı acı bir miras bırakmıştı. İnsanlar İspanya’dan gelen sığınmacılara ne kadar kötü davranıldığını, suçlu gibi yıllarca sınıra yakın yerlerdeki kamplarda tutularak cezalandırılmayı beklediklerini unuttu. Altmışların ortasına yaklaşırken, Soho’da son derece yoksul İspanyolların buluşup, dünyanın nasıl kendilerini unuttuğunu konuştukları birkaç bar vardı. Oysa Nazilere, faşistlere ilk ayak direyenler onlar olmuştu. Bazı alaycılar onların suçlarının bu olduğunu söylüyor.</p>

      <p class="paragraf-4">Böylece, şimdi genelde bahsedildiği haliyle, “Parti’ye” katıldım. Parti kartımın olmasından nefret ediyordum. Herhangi bir şeye katılmaktan nefret ediyordum. Toplantılardan nefret ediyordum, hâlâ da ediyorum. Sadece şöyle yazacağım... Birbirine zıt, delice duygular ve davranışlar düğümü. Sonradan, çok sonradan, aslında oldukça yakın bir zamanda insanların, ayrılmaları gerektiği halde uzun süre neden Komünist Parti’de kaldığına ilişkin bir açıklama bana ulaştı. Ama şimdilik bu kadarı yeter.</p>

      <p class="paragraf-4">Bir husus daha vardı: “Ben komünistim” diye ortalıkta dolansa da Parti’ye katılmayı hayal bile etmeyen bir sürü insanla tanışmıştım. Onları küçümsüyordum. Yakında, Londra’da, burjuvayı şaşırtmak, annelerle babaları kızdırmak, eğlenceli bir heyecan yaratmak için, “Ben komünistim,” diyen yeni bir nesil olacaktı.</p>

      <p class="paragraf-4">Mülakatımı kültür komiseri Sam Aaronivitch yaptı. Bu adam çok genç, zayıf, sert, askeri tarzlı, o dönemin alaycı, sıkıcı espri anlayışına sahip bir adamdı. East End’de çok yoksul bir çocukluk geçirmişti. Genç Komünistler Birliği kendisinin eğitimini sağlamış ancak bakımını sağlayamamıştı, çünkü Yahudi’ydi ve dolayısıyla “Kitaplı” halklardandı. East End’de yaşayan Yahudilerin çocukları bana birçok kez, yeterince yemek olmayan sofralarda babalarının, amcalarının, ağabeylerinin, hatta annelerinin politika, felsefe, din konularındaki tartışmalarını dinlediklerini anlatmışlardı. “Parti” kültürü temsil etmek amacıyla, neden modern edebiyattan hiçbir şey okumamış, sanatla ilgilenmeyen genç birini seçmişti? Görüşme, King Street, Covent Garden’da bulunan Komünist Parti merkezinde gerçekleşti. (“King Street diyor ki...” “King Street’teki o gerizekâlılar...” “King Street’e çağrıldım, ama onlara dedim ki...”) Bu adam, bir çaylakla mülakat yapan bir subay gibi, beni sonuna kadar dinledi ve birçok insan ayrılırken, Parti’ye katılmak isteyen bir entelektüelle tanıştığı için meraklandığını ve Parti’den ayrıldığım zaman suçlamalarını okumayı dört gözle bekleyeceğini söyledi. Sonra beni, büyüdüğü yer olan East End’de bir tura çıkardı. Sam bunu yaptığını hatırlamıyor ama bu olay, benim Londra’daki ilk günlerimden hatırladığım en canlı anılarımdan biri. Bana çoktan ölmüş olan ama uyumu ve cesareti nedeniyle pişmanlık duyduğu bir kültürü gösteriyordu. Sam değişik bir hayat yaşamıştı, belki de hayatlar yaşamıştı demek daha doğru olacak. Bunlardan biri “Balliol Marksisti<span class="dipp"><a class="footnote-link" href="#footnote-225-90" id="footnote-225-90-backlink">90</a></span>” olarak sürdürdüğü hayattı. Bazen o koşuştururken ve ben Hampstead Heath’te salına salına yürürken karşılaşıyoruz. Eskileri hatırlıyoruz. Ben bir şey hatırlıyorum, o bir şey hatırlıyor – örneğin, Peter’ın hafta sonlarında onlarda kalıp kızı Sabrina’yla oynadığını hatırlıyordu. Büyümüş olduğu sokaklarda bugün yaşayan Bangladeşlilere yardım ediyor. Doğu Londra’da yaşayan Bangladeşliler de kitaplı bir halk, ama hangi nedenleyse onlarınki Yahudilerin kitabının yaptığını yapmıyor: Fakirliklerini aşıp ateşli polemiklerle, okumuşların iş ve sanat dünyasını canlandıran, aydın, zêki insanlar yaratmıyor. Çocuklar annelerini, babalarını, amcalarını, ağabeylerini din, siyaset, edebiyat tartışırken dinleyerek büyümüyorlar; tartışmaları desteklemek için okunan şiirler ve büyük romanlardan parçalar duymuyorlar. Okula gittikleri zaman, kendilerinden önce o sokaklarda yaşayan Yahudiler gibi çok başarılı olmuyorlar.</p>

      <p class="paragraf-4">Zaten insanların Parti’den ayrılmakta zorlanmalarının nedenlerinden biri, burada çok renkli, olağanüstü insanlar olmasıydı. İyi, cömert, kibar, akıllı insanlar.</p>

      <p class="paragraf-4"><span>Bunların arasından iki kişiden bahsedeceğim. Bir kere, çok ciddi para sıkıntısı çektiğim ve ne yapacağımı bilemediğim bir dönemde, birikimlerimle geçinmeye çalışmaktan vazgeçip bir işe girmeyi düşünürken, hiç beklemediğim bir anda, tanımadığım insanlardan, komünistlerden, zor durumda olduğumu duyduklarını ve kitaplarımı beğendiklerini belirten 100 sterlin gönderdikleri mektuplar aldım. 100 sterlin o zaman büyük paraydı. Geri ödememi istemiyorlardı ama yeterince param olduğu zaman, aynı koşullarda –ihtiyacı olan birine aktarılması kaydıyla– ihtiyacı olan birine göndermemi istiyorlardı. Hiç tanışmadığım bu insanlara ölene kadar minnettar olacağım.</span></p>

      <p class="paragraf-4">Bir süre sonra, sınıf sisteminin katmanlarının arasında kendimi hapsolmuş hissederken, Komünist Parti’den, bir madenci topluluğunu ziyaret etmemi düzenlemelerini istedim. Doncaster yakınlarında, Armsthorpe adındaki bu kasvetli, sıkıcı köyü buldum. Oysa daha yeni kurulmuştu ve içinde yaşayan insanlar, bazı eski köylerde yaşayan ailelerle karşılaştırıldığında, kendilerini şanslı hissediyorlardı. Bir madenci, karısı ve ergenlik çağındaki üç çocuğu. Adam yıllardır komünistti, kadın da öyle. Ev kitaplarla doluydu. Köyün diğer evlerinde başka kitap görmedim. Radyoda müzik ve oyunlar dinliyorlardı. Sybil Thorndike’ın savaşın ortasında madencilere Shakespeare oynamak için nasıl kumpanya satın aldığını konuşuyorlardı. Topluluktaki herkes bu olayı hatırlıyordu. Bu karı-koca Sovyetler Birliği ve başka komünist ülkelere gitmişlerdi. Bu, kitle turizminden önceydi, köyde onlardan başka seyahat eden yoktu. Adam, bir baba figürü ya da gayriresmî temsilci gibiydi; habire birileri fikrini almak için geliyordu. Madenciler, Britanya ve kendi hayatı üzerine söylediği her şey (ki bunlar yirmi ve otuzların sıradan fakirlik hikâyeleriydi) bilgi ve bilgelik doluydu. Bu adama, bu kadar hayran olduğun şey bir hayal ve Stalin bir canavar demek, onun içinde bir şeyleri –umudu, insanoğluna duyduğu inancı– öldürebilirdi. Bu tür bir ikilik, bir tarafta mantıklı, anlamlı ve dürüst olan her şey, diğer tarafta yalanlardan oluşan seraplar çok yaygındı.</p>

      <p class="paragraf-4">İki haftalık ziyaretim sırasında, onların yatak odasının hemen altında bulunan salondaki kanepede uyumadan yatar, adamın hemen üstümde öksürdüğünü duyardım. Madenden ötürü akciğerleri rahatsızdı. Çocuklarının madene yaklaşmalarına izin vermiyordu; maden, köpeklere bile uygun olmayan bir hayattı.</p>

      <p class="paragraf-4">Onunla sokaklarda yürürken, madenden daha yeni çıkmış, maden ocağının girişindeki duşlarda yıkandıktan sonra, ucuz güzel kıyafetlerini giymiş ve kırmızı atkılarını takmış bir grup genç madenci gördüm. Akşamı geçirmek üzere Doncaster’a gidiyorlardı. Beni konuk eden madenciyi selamladılar, bana da başlarıyla selam verdiler. Yaşlı madenci onlara karşı öfkeli bir şefkat duygusuyla doluydu: Ne yiyorlardı, iyi görünmüyorlardı, o atkılar onları sıcak tutmaya yetmezdi. O gençlerin de ona karşı sevgilerini görebiliyordunuz.</p>

      <p class="paragraf-4">Bu deneyimi <span class="char-style-override-14">England Versus England</span><span class="dipp"><a class="footnote-link" href="#footnote-225-91" id="footnote-225-91-backlink">91</a></span> adını taşıyan öyküde kullandım.</p>

      <p class="paragraf-4 para-style-override-22">Aslında parti kartım gecikti. Yazarların yaptığı Dünya Barışı Çağrısı adına Sovyetler Birliği’ne davet edilmiştim: Naomi Mitchison ve Alex Comfort’ın başlattığı bu tür örgütlenmeler o zamanlar çok yaygındı. Gidebilecek çok az insan bulunmuştu. Öyle bir ortam vardı ki, bir toplama kampında kaybolacağıma ilişkin mektuplar ve telefonlar alıyordum. Sovyet Yazarlar Birliği’nin tanınmış konuklarının ortadan kaybolmasına izin verme olasılığının çok düşük olduğunu söylediğim zaman –onlar adına olumsuz reklam olurdu– bana, “Komünizmden hiç anlamıyorsun. Temizlenmeyi hak ediyorsun,” diyorlardı (tıpkı Moidi Jokl’ın Gottfried’e yaptığı gibi).</p>

      <p class="paragraf-4">Altı kişiydik. Naomi Mitchison’un kendisi ve kuzeni Douglas Young, çünkü Rusça biliyordu. Leeds Üniversitesi’nden tanınmış bir Marksist edebiyat eleştirmeni olan Arnold Kettle. Öykü yazarı A. E. Coppard. Savaş döneminden çoksatarlar listesine giren ve melez bir hemşireye âşık olan genç bir İngiliz askerini anlatan <span class="char-style-override-14">The Wind Cannot Read</span> adlı romanın yazarı Richard Mason. Ve ben, çok yeni bir yazar. Batı’dan savaş sonrası ilk kez ziyarete gelecek olan yazarlardık, yıl 1952’ydi, Rusların ülkeye çekmeyi umdukları edebi seviyede olmadığımızı biliyorduk.</p>

      <p class="paragraf-4">Bir hazırlık toplantısı yapıldı ve bu toplantı ateşli, polemikçi, şiddetli bir toplantı oldu. Alex Comfort delegasyonda bir komünistin, Arnold Kettle’ın olmasından nefret ediyordu. Alex gözümüzü boyayıp bize yalanlar söyleyecekti. Naomi buna itiraz etti. Arnold’u tanıyordu, tatlı bir gençti. Politika konusunda bebek kadar masum olan A. E. Coppard, Wrotslav Barış Konferansı’na katılmış ve sanki iksir verilmiş gibi, komünizme âşık olmuştu. Toplantı, Alex Comfort’tan Arnold’un nasıl alt edileceğine ilişkin detaylı talimatlar içeren bir plana dönüştü. Galiba Richard Mason da vardı.</p>

      <p class="paragraf-4">Bu arada Parti, yolculukta iki komünistin bulunmasının iyi olmayacağına karar vermişti; bir tane yeterdi. Bana, dönünceye kadar resmen Parti’ye katılmamamı söylediler. Bu beni rahatsız etti ve beni bir anda ters bir durumda bıraktı. Kandırmaca gerçekten de yapımda yoktu. Benim tarzım daha çok anında, doğrudan açıkça konuşmaktı ve bu bazen patavatsızlık olarak eleştiriliyordu.</p>

      <p class="paragraf-4">Daha sonra bilgili insanlarla bunu tartışırken bana bunun tipik komünist taktiği olduğu söylendi. Başından itibaren, dürüst olmayan bir hareketin içinde bırakılmıştım ve bu nedenle afişe edilebilirdim. Buna inanmıştım ama bu çok uzun sürmedi çünkü çok daha derinde yatan bir şeyi görmeye başlamıştım. Neden Parti’nin yakınında her şey çarpıtılıyor, insanlar doğru olmadığını bildiğiniz – ve kendilerinin de bilmesi gereken şeyler söylüyorlardı? Bu kötülük “Yalanların Babası” olarak tanımlanıyor, bu çağrıştırıcı bir deyimdi ve “Yalanlar Âlemi” gibi başka, daha eski deyimleri hatırlatıyordu. Komünizmin doğasında yalanı besleyen, insanların yalan söylemesine ve gerçekleri çarpıtmasına neden olan, aldatmayı empoze eden bir şey olduğunu düşünmeye başladım. Bu şey neydi? Bu kuvvet? Komünist bir kaynaktan çıkan tek bir kelimeye bile inanamazsınız. Komünizm aslında gerçekten de yalanlar âlemi. Büyük yalancı Stalin sadece kısmen sorumluydu, çünkü asıl şablonu oturtan örnek Lenin’di. “Dezenformasyon – kasıtlı olarak yanlış bilgilendirme” komünizmin derin yapısının yalnızca billurlaşması, biçimlenmesiydi. Ancak bunlar benim boyumu aşan derinlikte konulardı. Fakat burada sağduyu ve basit sorunlar dünyasının aydınlığının çok ötesinde yaşayan bir şey olduğundan eminim.</p>

      <p class="paragraf-4">Bizler uyuşması imkânsız olan bir gruptuk. Öncelikle, Naomi Mitchison. Otuzlu yıllarda, özellikle <span class="char-style-override-14">The Corn King and the Spring Queen</span> romanıyla kadınlar için çığır açan yazarlardan biriydi. İskoçya’da belediye meclisi üyesiydi, çiftçiydi ve milletvekili olan kocası Dick Mitchison’la birlikte, İşçi Partisi’nin aktif bir üyesiydi. A. E. Coppard, en iyi İngilizce öykülerini yazmıştı, kibar, alaycı ve keskin gözlü – kendi gibi. Ancak maalesef, komünizme âşık olması onun açık görüşlülüğüne yarar sağlamamıştı. Richard Mason, geçen yıl Lourdes’a gittiğinden şimdi Sovyetler Birliği’ne gitmenin tamamen farklı ve çarpıcı bir tecrübe olacağını düşündüğü için geliyordu. Ama görünüşü aldatıcıydı, sessiz ve sakin haliyle kaba, pipo içen tüvitli İngiliz’i oynuyordu. Aslında romantik biriydi. Arnold Kettle bu heyetteydi çünkü onu Naomi davet etmişti ve Parti bunu onaylamıştı. Bense, iyi eleştiriler almış bir roman ve kısa öyküler yazmıştım.</p>

      <p class="paragraf-4">Havaalanında buluştuğumuz zaman beşimiz de Arnold Kettle’a kuşkuyla veya temkinle baktık ancak sakinliği ve sağduyusu sayesinde hemen grubun rehberi oldu. Bu çok sık oluyordu: Çılgın olarak görünen komünistler, bizzat tanıştığınız zaman aşırı derecede mantıklı olabiliyorlardı.</p>

      <p class="paragraf-4">Sovyetler Birliği hakkındaki görüşlerimiz birbirinden daha farklı olamazdı. Ancak kısmen gazetelerde gösterilen histerik ilgi –ki bu, güç birliği yapmamıza neden olmuştu– ve kısmen de Arnold’un farklılıklarımıza rağmen birlik sergilememizde ısrar etmesi yüzünden birleşmiştik. Bu, King Street’ten ve –muhtemelen– Sovyetler Birliği’nden gelen parti çizgisi olmalıydı. Bu durum “sağcıları” –Naomi ile Douglas’ı– şaşırttı ve A. E. Coppard’ın canını sıktı çünkü o komünizmi açıkça ve bütün İngiliz ulusu adına tamamen kucaklamak istiyordu. İşin özü, Arnold oldukça apolitik biriydi; deyim yerindeyse, politikaya karşı bağışıklık kazanmamıştı ve ilk tanışması onu altüst etmişti. Richard Mason yapı ve niyet olarak apolitikti. Böylece Arnold’la ben kendimizi olayın ortasında bulduk. Bu durum benim yapıma ve tabii, önemsenme duyguma kesinlikle çok uygundu. Şimdi düşünüyorum da, eğer o zaman ortalıkta, Rusların önünde tartışsaydık, en azından İngilizlerin komünizme tavrı konusunda daha adil bir görüntü sergileyebilirdik, ancak birlikte geçirdiğimiz her saat, kendimizi daha İngiliz ve vatansever hissettik. Ruslarla buluştuğumuz anda onların da aynı şekilde birlik havasına büründüklerini gördük, çünkü hepsi eski moda milliyetçiydi. Bu şimdi, “E, tabii!” yorumuyla karşılanabilecek basit bir cümle gibi gelebilir. Ancak bu tür milliyetçiliğin, bütün insanlığın karşılıklı olarak sevilmesini planlayan Ütopik Komünizm’in saflığıyla hiçbir ilgisi yoktu. Ev sahiplerimizin Albay Blimp<span class="dipp"><a class="footnote-link" href="#footnote-225-92" id="footnote-225-92-backlink">92</a></span> gibi konuştuklarını duymak bize keyifsizce Güney Rodezya’daki grupta “parti çizgisinde” habire olan değişikliklerin üstüne nasıl saatlerce kafa patlattığımızı hatırlattı. Bunlar, özellikle Gottfried’den geldiği zaman, diyalektiğin başyapıtlarıydı ve Marksist gerçekleri manipüle ediyorlardı. Eğer Ruslar, dünyanın her yerinde yerli komünistlerin, Rus yoldaşların neden şu ya da bu imkânsız şeyi yaptığı konusunda havalı açıklamalar dokuduklarını bilselerdi, kahkahalarla gülerlerdi. Dünyanın hiçbir yerinde hiçbir gerçek komünist partinin bizim idealist, havalı görüşlerimizi tanımayacağını söylerken ne kadar haklıydım – Gottfried de öyle. Ancak burada, bu kaba, basit milliyetçilikle karşılaşmayı beklemiyordum. Bir yandan da neden olmasındı? Ruslar, daha doğrusu Stalin, bunu gizlemeye hiç çalışmamıştı. Bu ruhsal rahatsızlıkları Arnold’la tartıştım zira diğerleri bizi anlamazdı. Sonunda şu sonuca vardık: Savaş Ruslar açısından o kadar korkunç olmuştu ki sonunda milliyetçiliğe dönmek zorunda kalmışlardı. O savaş yüzünden Rusların her konuda affedilmesi gerekiyordu. Yalnızca Leningrad Kuşatması’nda, İngilizlerle Amerikalıların bütün savaş süresince toplam olarak kaybettiğinden daha fazla insan kaybetmişlerdi. İşte bu yüzden Çek Jack bana devamlı olarak, “Sizler kesinlikle anlamıyorsunuz,” diyordu. (Şimdi imkânsız görünse de, “Sovyetler Birliği” ve “Rusya” o günlerde birbirinin yerine kullanılıyordu.)</p>

      <p class="paragraf-4">Bu gezinin anılarının herkesçe paylaşılmadığını söylemeliyim; mesela 25 yıl kadar sonra fark ettim ki Naomi’yle aynı şeyleri hatırlamıyoruz; anımsadıklarımıza bakınca, aynı şeyleri farklı farklı hatırlamayı geçtim, sanki tamamen farklı iki seyahate çıkmışız gibi. Bana çok şaşırtıcı gelen bu deneyim, belleğin olağanüstü güvenilmezliğini anlamaya çalışma girişimlerimin başlangıcı oldu. Ondan önce aynı deneyimleri yaşayan insanların aynı şeyleri hatırlayacağına kesin gözüyle bakıyordum. Özellikle de Rusya yolculuğu kadar canlı oldukları zaman. Arnold’la daha başarılıydım, anılarımız az çok birbirine uyuyordu.</p>

      <p class="paragraf-4">Çok nadir olarak kendimi, o gezide olduğu kadar paramparça, şaşkın, hayal kırıklığı içine düşmüş, dikkat kesilmiş... <span class="char-style-override-14">Canlı</span> hissettim; dolayısıyla da hatırladıklarım hâlâ capcanlı. Bellekle ilgili temel bir sorun var. Neden bunu hatırlıyoruz da, şunu hatırlamıyoruz, özellikle de bu o kadar önemli değilken, aksine yalnızca ıvır zıvırken. Hatırladığımız şeyleri, sanırım, bir şekilde o olayda daha tetikte, dikkatli, olayın içinde olduğumuz için hatırlıyoruz – çünkü çoğu zaman olaya katılmıyoruz, kahvaltıda ne yediğimizi veya yarın ne yapacağımızı düşünüyoruz veya birine ne söylediğimizi hatırlamaya çalışıyoruz. Neden bazı anlarda diğerlerinden daha canlı ve uyanık olduğumuz, çok daha derinlere inen başka bir sorun. O yolculuğun her dakikasında kesinlikle oradaydım. Bu nedenle bu kadar iyi hatırlıyorum. Bunları sık sık yazmaya karar verdim ama sonra vazgeçtim. Neye yarayacaktı? Sovyetler Birliği hakkında söylenen veya yazılan her şey her durumda son derece şiddetli, öfkeli veya partizan duygularla karşılanacaktı ki, soğukkanlı bir değerlendirme beklenemezdi. Ayrıca, hatırladığım şeyler heyetteki arkadaşlarım açısından da pek olumlu sayılmazdı. Tabii, aynı şey onların benim hakkımdaki düşünceleri için de geçerliydi.</p>

      <p class="paragraf-4">Ama şimdi geriye kalan tek şey, uzaktan gelen davul sesi...</p>

      <p class="paragraf-4">Resmi ev sahibimiz Sovyet Yazarlar Birliği’ydi. Başkanı, kısa bir süre sonra adı, saygın yazarların Sovyet ideolojisi tarafından baskı altına alınmasıyla özdeşleşecek Alexei Surkov’du. Surkov, o dönemde Sovyet görevlilerinin inandırıcı olması amacıyla kullandığı tarzda, sıradan görünümlü bir adamdı. Candan, açıksözlü, ister beğen, ister beğenme, doğrucu-Davut Surkov, Sovyetler Birliği’nin dostlarının dostu. Arkasında her kelimeyi ve davranışı denetleyen-yöneten KGB vardı. Bunu biliyor muyduk? Evet, ama KGB hakkındaki görüşlerimiz, en hafif deyimiyle, saflık düzeyindeydi. Aynı zamanda, ukalalıkla renklenmişti. Otel odalarımızda, KGB’nin telefonlarımızı dinleyeceği veya kat görevlilerinin eşyalarımızı inceleyeceği konusunda espriler yapıyorduk, ama kaygılanmıyorduk, biz Batı’dan geliyorduk ve o tür şeylerle ilgilenmiyorduk. Kendimizi KGB için yararlı piyonlar olarak görmüyorduk. Haklı olduğumuz anlaşıldı, gerçi piyonları olsaydık memnun olurlardı – ne de olsa, birçok insan olmuştu. Onların açısından bakıldığında biz, savaştan, “Büyük Vatanseverlik Savaşı’ndan” beri Batı’dan oraya giden ilk “entelektüel” heyettik –bu ifade bizi rahatsız ediyordu ve onlardan farklı olduğumuzu vurguluyordu– ve hoş tutulup şımartılacaktık.</p>

      <p class="paragraf-4">Bunların ardında, Stalin tarafından kasıtlı olarak düzenlenen Büyük Kıtlık, Temizlik, Rus Çalışma kampları – Gulag’lar, savaşın ezici tahribatı, Karanlık Yıllar’da Yahudilerin öldürülmesi – daha bitmemişti – anlatılamayacak kadar korkunç haksızlıklar, eziyetler, cinayetler, işkenceler... Bu kitabı yazarken, geçenlerde bulunan ve doğruluğu kabul edilen toplu mezarların, sürekli olarak yüz binlerce insanı hapse atan Stalin’e, hapishanelerin aşırı derecede kalabalık olduğu söylendiğinde, Stalin’in ilave hapishane yapmaya para harcamak istememesi yüzünden mevcut mahkûmları vurdurup, yerlerine yeniden başka insanları tutuklaması nedeniyle oluştuğunu okudum. Bir araya geldiğimiz Rusların arkasında böyle bir tarih vardı. Ve Stalin hayattaydı, Kremlin’inden şahin gibi izliyordu. O zaman bilmiyorduk ama Stalin, Sovyetler Birliği’nde yayımlanan her şeyi okuyordu – romanlar, öyküler, şiirler, bütün tiyatro ve film senaryoları. Şarkıların, savaşın farklı aşamalarına, hatta çarpışmalara uygun olarak belirlenmiş sözlerle yazılmasını sağlamıştı. Sanatçının insan ruhunu düzenlediğine kesinlikle inanıyordu – ve hep bunu söylediği anlatılıyordu. Sovyet arşivlerinin açılması, sevgili Joe Amca’nın karakterini ayrıntılarıyla ortaya çıkarmıştır.</p>

      <p class="paragraf-4"><span>Ziyaretçileri onlara muhtemelen pek akıllı çocuklar gibi görünmemişti. Bu ziyaretin – KGB, GRU ve diğer istihbarat örgütlerinin şuna benzer yorumlarına katkıda bulunup bulunmadığını hep merak ettim: “Batılı komünistler ve arkadaşları saf çocuklar gibiler ve Sovyet tankları onları ezip geçtiği zaman, ‘Hoş geldiniz, hoş geldiniz!’ diye haykıracaklar.” Hayır, hâlâ saf olanlar, “Ama yoldaşlar, tanklarınızı durdurun, korkunç bir hata yapıyorsunuz ve komünizmin görkemli adını lekeliyorsunuz,” diye haykıracaktır. 1960’lar gibi geç bir tarihte bile İsrailli bir Yahudi, komünist değil ama solcu bir işçi, Prag’da uluslararası emperyalizmin Siyonist-faşist bir ajanı olmakla suçlanarak, (yani aslında bir Yahudi olduğu için) tutuklanıp hapse atıldı ve hapiste işkencecilerine ve gardiyanlarına, “Yoldaşlar işçi sınıfının ellerini nasıl böyle davranarak kirletebiliyorsunuz, dünyadaki bütün dürüst insanlara ve kendinize nasıl böyle zarar verebiliyorsunuz?” diye yalvarmıştı.</span></p>

      <p class="paragraf-4">İlk resmi etkinliğimiz, resmi bir salonda uzun bir masanın etrafındaydı ve 20 küsur kişi vardık. Surkov cafcaflı bir açılış konuşması yaptı ve ondan sonra yaptıkları bütün konuşmalarının tonunu belirledi.</p>

      <p class="paragraf-4">Sovyet yazarlarla –daha doğrusu resmi parti çizgisiyle– İngiliz grup arasındaki uçurum, bağlantı kurulamayacak düzeydeydi. Bu, ilk konuşmada ortaya çıktı ve ziyaret boyunca daralacağına, giderek daha da genişledi.</p>

      <p class="paragraf-4">Bizim tarafta açılışı Naomi yaptı. Orta yaşlı, görünüm olarak dost canlısı bir teriyere benzeyen Naomi, yirmili yıllarda Moskova’ya geldiğini, şahane bir aşk macerası yaşadığını söyleyerek, “Sovyetler Birliği neden Özgür Aşka düşman oldu?” dedi. Sevgilisiyle Moskva Nehri’nde çırılçıplak yüzdüğünü ve çok güzel günler geçirdiğini hatırlıyordu. Bir zamanlar, Sovyetler Birliği aşk konusunda ilerleme ışığıydı, ama “hepiniz çok tutucu hale geldiniz.” Söylemeye gerek yok, Arnold’la ben utançtan yerin dibine girdik. Oysa ne kadar ciddi bir etkinlikti! Ülkemizin temsilcileri olarak sorumluluklarımız! Şimdi düşünüyorum da, belki de bu, bütün o söylemlerle ve süslü sözlerle, imkânsız bir durumla başa çıkmanın güzel bir yoluydu.</p>

      <p class="paragraf-4">Sonra Douglas Young, İngiltere’nin kölesi İskoçya adına konuşarak, sömürülen koloniler konusunu açmak istedi. Douglas, yolculukta bazı zamanlarda, dramatik vurgu yapmak amacıyla, İskoç eteği giymişti. (Çok uzun boyluydu ve çok zayıftı, bu nedenle İskoç eteği onda, sıradan bir insanın üstünde olduğundan çok daha dramatik bir etki yaratıyordu.) Mümkün olan her fırsatta kalkıp haksızlığa uğramış ve baskı altındaki İskoçya adına konuşuyordu. Samimi bir İskoç milliyetçisi olduğundan hiç kuşkum yok ama alaycı bir ifadeyle konuşuyordu. Ne zaman baskı altındaki ülkelerden bahsetse, komünistler ayağa kalkıp onu alkışlamak zorunda kalıyordu, bu nedenle yaptığımız her toplantıyı, gürültülü bir samimiyetsizlik dalgası bölüyordu.</p>

      <p class="paragraf-4"><span>İki tarafın neler söylediğine ilişkin detayları unutmuş olsam da, duygularımı hatırlıyorum. Annemle babamın, ama özellikle babamın bana telkin ettiği duyguların doğrudan devamı olan duygular içindeydim: Ne kadar kötü olduğunu anlamıyorsun... Bu durumda, Rusların, Sovyetler Birliği’nin yaşadığı haliyle İkinci Dünya Savaşı – parçası olmayan hiç kimsenin anlayamayacağı terk edilmişlik duyguları. Çok özel nedenlerle, Arnold da bu duyguyu paylaşıyordu. O halde ikimiz de, duygusal açıdan, Ruslarla kendimizi özdeşleştiriyorduk. Belirli savlar tekrarlanıyordu – bunlar tartışma değil, çok farklı olan görüşlerimizin tekrar tekrar dile getirilmesiydi. Onlar inançlarıyla saldırıyordu: Edebiyat komünizmin ilerlemesine yardımcı olmalıydı, Komünist Parti’nin insanlığın harika geleceğinde sorumluluğu vardı, neyin yazılacağı, basılacağı üstüne karar vermek haklarıydı. Biz de kendi görüşlerimizi savunduk: Bireysel bilincin bütünlüğü, bireysel sorumluluk, sanatçıların gerçeği gördükleri şekilde dile getirme görevi. (Hayır, tartışma daha bitmedi; komünist duruşu şimdi, politik doğruculuğu savunanlar tarafından temsil ediliyor.) Ruslar –çoğu Rus’tu– aslında resmi sansüre gerek olmadığını söylerken, ciddi bir tartışma olasılığının ötesine geçiyorlardı. “Komünist yazarlar, onlara ne yazabileceklerini söyleyen bir iç sansür geliştiriyorlar.” Bu iç sansür bize korkunç geliyordu. Bunu savunmaları –hayır, bununla övünmeleri– bizi dehşete düşürdü.</span></p>

      <p class="paragraf-4">Diğer bir sorun, Stalin’le ilgili tutumlarıydı. Stalin’in adı, bir dizi saygı ifadesi olmadan kullanılamıyordu – “Büyük”, “Muhteşem”, vs. Bunun nedeni, Stalin’e yönelik en ufak bir eleştiri fısıltısının, toplama kampına gitmelerine yol açacak olmasıydı. Hayır, bunu anlayamıyorduk. Meclis toplantılarıyla ilgili haberlerde, Yoldaş Stalin’in beş saat süreyle konuştuğunu ve alkışın yarım saat sürdüğünü okuduğumuz zaman inanamadığımızı söyledik. Bizim kültürümüzde –diye övündük– bir lider bu şekilde yüceltilemezdi. Aslında “lider” kelimesi bile bir utanç kaynağıydı. Yıllar sonra, Thatcher iktidarı sırasında, “15 dakikalık coşkulu alkış”ı ne kadar büyük bir hayal kırıklığı ile okumuştum. Zaman ukalalığımızı böyle cezalandırıyor.</p>

      <p class="paragraf-4"><span>Arnold heyet üyeleri arasında birkaç koordinasyon toplantısı düzenlemeye çalıştı: “Sağcılar” – Naomi ve Douglas ve solcular, yani Coppard. Arnold’la ben birbirimize danışıyorduk; bunu aceleyle, gece geç saatlerde benim odamda yapıyorduk, çünkü bu deneyimin yoğunluğu bizi çok yoruyordu. Naomi hepimizin adına, kampları kınayan ve demokrasiyi göklere çıkaran bir açıklama yayınlamak istiyordu. A. E. Coppard, Naomi bunu yaparsa –hepimizin adına– Sovyetler Birliği’nin bütün dünyanın umudu olduğunu ve İngiliz hükümetinin, komünizmin gerçek yapısı konusunda halkına yalan söylediğini söyleme hakkını kullanmakla tehdit ediyordu. Arnold, Naomi’yle ilgilenmeyi ve istediğini yaparsa hepimizin istifa edip ülkemize döneceğimizi söylemeyi üstlendi. Aynı zamanda, Naomi’nin odasında bulacağı Douglas Young’a, İskoç etekli ahmak rolünü oynamaktan vazgeçmesini söyleyecekti. Ben Coppard’a, söylediğini yaparsa, hepimizin istifa edeceğimizi ve Naomi’nin açıklamasını yayınlayacağını açıklamak zorundaydım. Açıkladım ve Coppard’ın canı çok sıkıldı. Sohbetlerimiz benim odamda, daha doğrusu, ağır pelüş masa örtüleri, ağır kadife perdeleri, süslü aynaları, kalın halılarıyla, Viktorya dönemi salonunun şişirilmiş versiyonuna benzeyen süitimde devam etti. O geniş masanın bir tarafına oturuyordu, ben diğer tarafına. Alfred Coppard’ın çocukluğu yoksulluk içinde geçmişti, “yönetici sınıftan” veya “yukarıdaki o gruptan” her zaman nefret etmişti. İngiltere’nin tamamen birkaç kişinin çıkarı için yönetildiğini düşünüyordu. Komünizmin oluşumu ona en azından sağduyulu geliyordu. Benim on yıl önce olduğum gibi, Ütopik Komünist olmuştu. Onun için üzülüyordum. Dahası, onu seviyordum. Çok temiz bir insandı, kötülüğü anlayamıyordu – bu kelime ne kadar uygun bilemem ama... Onun kadar sevimli olan çok az insan tanıdım. Ona göre dünyayı iyi ve kötü olarak ikiye bölen Wrotslav Barış Konferansı’ndan beri, bir anlamda kendinden geçmişti.</span></p>

      <p class="paragraf-4">Ancak 25-29 Ağustos 1948 tarihleri arasında Wroclaw’da<span class="dipp"><a class="footnote-link" href="#footnote-225-93" id="footnote-225-93-backlink">93</a></span> düzenlenen Dünya Entelektüeller Kongresi hakkında bir şeyler söylemek gerekiyor. Bu, büyük “barış” konferanslarının ilkiydi ve bunları teşvik edip gizlice düzenleyen Sovyetler Birliği yıkılıncaya kadar çeşitli biçimlerde düzenlenmeye devam edildi. Bunların hepsi aynıydı, çünkü komünizmle geri kalanı arasında tam bir anlaşmazlık olması gerekiyordu. Buraya <span class="char-style-override-14">Times</span>’tan iki kupür ekledim ve bunlardan diğer kongrelerin, konferansların ve toplantıların nasıl olduğunu çıkarabilirsiniz.</p>

      <p class="arabaslik-orta para-style-override-32">ENTELEKTÜELLER VE PROPAGANDA</p>

      <p class="arabaslik-orta para-style-override-31">SERT BİR KONGRE</p>

      <p class="paragraf-4">Wroclaw, 27 Ağustos – Sovyet yazar Alexander Fadieev’in yaptığı ve Amerikan emperyalizmine ve Batı kültürünün belirli yönlerine politik olarak sert saldırılarda bulunduğu agresif açılış konuşması, bugün de Dünya Entelektüeller Konferansı’nda sıkıntı yaratmaya devam etti.</p>

      <p class="paragraf-4">Bay Fadieev’in konuşması, bütün konferansın atmosferini belirledi ve Sovyetler ile Batı görüşleri arasında, büyük ölçüde her zamanki gibi abes, hırçın tartışmalar yaşanmasına neden oldu. Örneğin, bugün yaklaşık iki düzine konuşma arasında, Bay Fadieev’in belirlediği politik düzeyin aksine entelektüellere hitap eden sadece bir konuşma yapıldı. Bu konuşmayı Fransız yazar M. Julien Benda yaptı ve eğitimcilerle tarihçilerin, savaş çığırtkanlarını, “yenseler de yenilseler de” yüceltmekten vazgeçmeleri gerektiğini vurguladı. Edebiyat uygarlığı, adaleti ve yıkıma muhalefet edenleri yüceltmeye odaklanmalıdır.</p>

      <p class="paragraf-4">Bunun dışında gün, iki taraftan da elebaşlarının konuşmalarıyla geçti ve Amerikalı bir delegenin Bay Fadieev’e verdiği cevap dikkati çekti. Konuşmacı Ruslar hakkında, bugün Polonya’da normalde uluorta söylenmeyen şeyler söyledi. Bu konuşmacı, New York’taki New School for Social Research Üniversitesi’nin Rektörü olan Bay Bryn J. Hovde’ydi. Bay Hovde, Bay Fadieev’in konuşmasının, hükümetin sorumlu bir üyesi tarafından yapıldığı takdirde, “önceden tasarlanmış askeri saldırıyı haklı gösterme propagandası” olabilecek türden bir konuşma olduğunu söyledi. Bay Hovde Amerikalıların, emperyalizmin cazibesi tarihsel olarak servet ve güç olduğu için, Sovyetler Birliği’nin “kendilerinden daha farklı olmadığını” düşündüklerini ve dünyada kendi yöntemini uygulamaya gelince, Amerikalıların, Sovyetler Birliği’nin hiç kimsenin gerisinde kalmadığını düşündüklerini belirtti.</p>

      <p class="paragraf-4">Bugünkü İngiliz konuşmacı, Profesör J. B. S. Haldane’di. Profesör Haldane temel savaş tehdidinin Amerika ve Amerikan emperyalizminin tehlikelerinden kaynaklandığı konusunda aynı fikirde olduğunu belirterek, Rusları, İngiliz entelektüelleri etkilemek için gerekli olan “Sovyetler Birliği’nde hayatın gerçekleri” hakkındaki detaylı bilgileri vermedikleri için eleştirdi.</p>

      <p class="arabaslik-orta para-style-override-32">ENTELEKTÜELLER KONGRESİ</p>

      <p class="arabaslik-orta para-style-override-31">SOVYET YAZARIN PATLAMASI</p>

      <p class="paragraf-4"><span>Fransız ve Polonyalı organizasyon komiteleri tarafından barışa giden yolu bulmaya adanan Dünya Entelektüeller Konferansı, bugün barışçıl olmaktan çok uzak bir ortamda açıldı. Dışişleri Bakanı Bay Medzelewski delegelere hoş geldiniz dedikten sonra Sovyet yazar Alexander Fadieev kongrenin çalışmalarını, “Amerikan Emperyalizmi”ne karşı her zamanki sert eleştirisiyle başlattı ve bu fırsattan yararlanarak konuşmasına Amerikan kültürünün “tutucu saldırgan” unsurlarını da ekledi.</span></p>

      <p class="paragraf-4">Bay Fadieev “agresif propagandayı teşvik eden” yazım ekollerine de saldırdı ve T. S. Eliot’un, Eugene O’Neil’ın, John dos Passos’un, Jean Paul Sartre’ın ve André Malraux’nun adını vererek, “Sırtlanlar daktilo yazabilseydi ve çakallar dolmakalem kullanabilseydi, bu adamların ürettikleri türde şeyler yazarlardı,” dedi. Sovyet yazarın bu çıkışı, İngiliz yazar Bay Olaf Stapledon’dan ılımlı fakat sert bir tepki aldı. Yazar, Bay Fadieev’e kongrenin amacını hatırlatarak, herhangi bir anlaşmaya varacaklarsa hepsinin, “karşı görüşle ilgilenmek” için özel bir çaba göstermesi gerektiğini söyledi.</p>

      <p class="paragraf-4">Bay Stapledon iki tarafın da bütün gerçeği sahiplenemeyeceğini ve sadece birinin değil, ikisinin de “gerçeği çarpıtan araçları” kullanmaktan suçlu olduğunu belirtti. Özellikle Bay Eliot konusunda Bay Fadieev’e cevap vererek, onun politikalarıyla aynı fikirde olmasalar bile, onun İngiliz şiirinde kesinlikle önemli bir şahsiyet olduğunu vurguladı.</p>

      <p class="paragraf-4">Bay Stapledon birbirlerini daha iyi tanımaları için, bu akşam İngiliz ve Rus delegeler arasında özel bir toplantı düzenledi.</p>

      <p class="paragraf-4">İngiltere’den gelen heyet Cantencury dekanı Sir John Boyd Orr, Profesör J. B. S. Haldane, Profesör J. D. Bernal, Profesör C. H. Waddington, Profesör Hyman Levy, Richard Hughes, Olaf Stapledon, Louis Golding, Rutland Brougham, Bernard Stevens, Felix Topolski, Dr. Julain Huxley, A. J. P. Taylor, Denis Saurat ve Edward Crankshaw’dan oluşuyordu. Parlak bir liste (<span class="char-style-override-14">Times</span> listesi).</p>

      <p class="paragraf-4">Bizim Yazarlar Dünya Barış Çağrısı’na gelince: Gecenin çok geç saatlerinde, o bitmek bilmeyen, yorucu ziyafetlerden, konuşmalardan, oraya buraya –kolektif çiftlik, çocuklara yönelik tatil kampı, müzeler– yapılan gezilerden sonra, Alfred Coppard ve ben odamda oturup, görünmeyen dinleyicilerimizin inanamayarak kıvranacağı konuşmalar yapıyorduk. “Hayır,” diyordum ben, “Hayır, radyoya çıkıp Stalin’in dünyaya gelmiş geçmiş en büyük insan olduğunu söylememelisin, hayır, İngiltere’nin bütün komünist ülkelerden daha beter bir tiranlık olduğunu da iddia etmemelisin. Gerçekten hepimizin halkın önünde tartışmamızı ve gazetelerimizin bayram etmesini mi istiyorsun?” “Eğer böyle düşünüyorsak, neden açıkça tartışamadığımızı anlamıyorum,” diyordu. Arada sırada beni öpmeye veya sarılmaya çalışıyordu. Katı görev sorumluluğum, duygusal cilveleşmelere girmemi engelliyordu. Ayrıca yaşlıydı.</p>

      <p class="paragraf-4">Richard Mason’ı odasında ziyaret edip, her fırsat bulduğunda, Tolstoy’u, Dostoyevski’yi, Gorki’yi hiç okumadığını açıklamaması gerektiğini söylemek de benim görevimdi. Ev sahiplerimiz bütün İngiliz edebiyatını okumuştu –aralarındaki yazarlar gerçekten okumuştu– Mason hepimizi utandırıyordu. Adı geçtiğinde sözcükleri uzatarak, “Turgenyev de kim?” diyebiliyordu. Ben numara yaptığını, bunun Douglas Young’ın İskoç eteğinin muadili olduğunu düşünüyordum. Ama gerçekten de çok okumamıştı. Kaza eseri yazar olduğunu iddia ediyordu. Çok genç ve yalnız bir askerken, sanırım Burma’da bir hastane odasında yaralı olarak yatarken, güzeller güzeli siyahi hemşiresine âşık olmuş, her şeyden çok can sıkıntısından hikâyeyi yazmış ve kitap çok satanlar listesine girmişti. Büyük edebiyatı sıkıcı bulduğunu iddia ediyordu. Bu doğru muydu? Fakat onun soğuk, kültürsüz kişiliği her türlü duyarlılığı gizliyordu. O da hepimiz gibi, Moskova’da gördüklerine –kasvetli sokaklarına, boş dükkânlarına, kötü giysilere, atmosferine– üzülmüştü – bu, Stalin ölmeden hemen önceydi. Rehberimize, Oksana adında çok güzel bir Gürcü kızına, sokaklarda istediğimiz gibi dolaşmamıza izin vermesi için yalvarırdık, ama belli ki korkuyordu. O görmeden ufak kaçamaklar yapmayı başardık ancak bizi kaygıyla azarlayarak geri çağırırdı: “Ne yapıyorsunuz? Bunu yapamazsınız...”</p>

      <p class="paragraf-4"><span>Neredeyse bomboş dükkânların bulunduğu sokaklarda iki istisna vardı. Bir tanesi çok güzel, çirkinliği örten, çeşit çeşit ekmeklerle dolu olan ekmek dükkânlarıydı, kahverengi, beyaz, siyah, büyük tombik çıtır çıtır somunları o anda orada yemek isterdik. Diğer sürpriz, korse dükkânlarıydı. Doğru dürüst kıyafet yoktu, ayakkabılar uyduruk veya kabaydı, hafif güzel, cazip, moda veya renkli hiçbir şey yoktu. Fakat korse dükkânları vardı ve her birinde, kirişlere benzeyen gergileri ve cart pembe kurdeleleri olan bir iki devasa parlak pembe veya mor korse vardı. Gerçi, ortalıkta tek bir sutyen görünmüyordu.</span></p>

      <p class="paragraf-4">Yolculuktan eve döndükten sonra yazdığım parlak renkli sahnelere, eskiyen sayfalarda ve eski defterlerde rastlardım. “Aman Tanrım, bütün bunlar oldu, gerçekten oldu...”</p>

      <p class="paragraf-4">Tretyakov adında bir sanat galerisindeyiz, etrafımız otlayan ineklerin, mutlu köylülerin, güzel manzaraların resmedildiği büyük tablolarla çevrili. Modern resim koleksiyoncusu olan Naomi, bir inek sürüsünün önünde duruyor. Bir nedenle Rusya’da daha da belirginleşen Oxford aksanıyla ağır ağır konuşarak, “Bu çok güzel bir inek,” diyor. Rehberlerimiz, müze görevlileri ineğe bakıyor. “Güzel bir inek,” diyor yine ağır ağır, “Ama sağılması gerekiyor galiba?” Görevli onun masum gözlerine bakıyor ama gülse, kelimenin tam anlamıyla hayatı kayacak. Adam, “Sovyet ineklerine iyi bakılır,” diyor ciddi bir ifadeyle. “Benim sürümde de aynen şu kahverengi olana benzeyen bir inek var,” diyor Naomi. Biz arkadan gelerek gülümsüyoruz, hatta risk alarak kahkaha atıyoruz, ancak adamın yüzündeki ifade bizi durduruyor.</p>

      <p class="paragraf-4">Anlaşılan, sadece “sağlıklı” resimler yapmalarına izin verilen Sovyet ressamlar bu numarayla, en azından kendi durumlarını biraz yumuşatıyorlardı: Bir resmi tamamladıktan sonra kasıtlı olarak bir köpek veya orada olmaması gereken bir figür ekliyorlardı. Bu resim, evet veya hayır diyecek olan görevlilerin önüne konulduğu zaman, bu görevliler, daha yukarıdan eleştiri ihtimaline karşı kendilerini korumak durumundaydılar. Bu noktada devreye sanatçı girerdi. “Yoldaşlar, şimdi gördüm – köpek yüzünden. Köpeği koymakla hata ettim.” “Pekâlâ, yoldaş, o halde köpeği çıkar.” Ve resim geçiyordu. Bu tür strateji, çeşit çeşit bağlamda, elbette kimi uyarlamalarla benim de çok işime yaradı.</p>

      <p class="paragraf-4">Kolektif çiftliğe giderken, resmi arabalar anayoldan çiftlik yoluna dönünce, Naomi durup duramayacağımızı sordu. Dört beş araba durdu. Hepimiz, yaklaşık 20 kişi arabalardan indik ve yolda durarak tarlalara baktık. Ağustos ayıydı, çok sıcaktı ve ekinler çoktan biçilmişti. “Bu çok kötü bir erozyon,” dedi Naomi parmağıyla göstererek. Gerçekten de öyleydi. “Ama bu çiftlikte geçen yılki hububat hasadı çok iyiydi.” “Bu tür erozyonlara izin verirseniz uzun süre iyi hasat alamayacaksınız,” diyen Naomi bu yolla daha da sert eleştiri yapmak istediğini ortaya koyuyordu.</p>

      <p class="paragraf-4">Hayatımda gördüğüm en cesur şeye bu kolektif çiftlikte tanık oldum.</p>

      <p class="paragraf-4">Biz, altımız ve Alexei Gurkov başkanlığındaki ev sahiplerimiz, kolektif çiftçilerin oluşturduğu kalabalığın karşısında duruyorduk. Bizi tanıştırıyorlardı. Tolstoy gibi, beyaz köylü giysileri içindeki yaşlı bir adam öne çıktı ve konuşmak istediğini söyledi. Diğerleri hemen onu azarlayarak grubun yanına itelemeye çalıştı. Adam direndi ve bizimle konuşması gerektiğini söyledi. Bir sessizlik oldu. Oksana’nın çok korktuğu belliydi. Yaşlı adam konuştu. Oksana tercüme etti ve Rusça bilen delegemiz Douglas Young onu durdurdu. “Hayır, doğru tercüme etmiyorsun,” dedi bir öğretmen gibi yumuşak bir ses tonuyla. Yaşlı adam ona hitap etti ve Douglas tercüme etti. Oksana bu arada ellerini dua ediyormuş gibi birleştirmişti. “Size anlatılanlara inanmayın. Yurtdışından gelen ziyaretçilere yalan söyleniyor. Size gösterilenlere inanmayın. Hayatlarımız korkunç. Rus halkı – Rus halkı adına konuşuyorum. İngiltere’ye dönüp size söylediklerimi herkese anlatmalısınız. Komünizm korkunç—” Ancak diğerleri adamı geri çekip, etrafını sardılar. Fakat adam, diğerleri onu azarlarken, yakıcı gözlerini bize dikerek durdu. Bu inanılmaz bir şeydi; etrafındakiler onu azarlıyor ve söyleniyordu. Bunu takip eden, uzun, bolca kadeh kaldırılan yemekte, adam gözlerini yine bize dikip sessizce otururken, diğerleri onu azarladı – sevgiyle, bu konuda hiçbir kuşku yoktu. Ancak o dönemde, insanlar o adamın yaptığının çok daha azı için çalışma kamplarına gönderiliyorlardı. Yabancılara bu tür şeyler söylemekten daha kötü bir suç olamazdı. Tutuklanacak ve yok edilecekti. Adam da böyle olacağını biliyordu.</p>

      <p class="paragraf-4">Bu yemek sırasında Coppard, neşeyle kolektif çiftliğin öğretmeni ve hemşiresiyle flört ederek eğleniyordu. Genç kadınları büyülemeye bayılıyordu. Bu iki kadın da cana yakın ve güzeldiler ve onunla cilveleşiyorlardı.</p>

      <p class="paragraf-4">Bunu bir film sahnesi olarak hayal etmeye çalışıyorum ama aslında çok korkunç. Bu uzun ve çiçeklerle, şarapla, yemeklerle dolu bir masaydı. Orada Sovyet çiftçilerini temsil etmek üzere kolektif çiftlikten özel olarak seçilmiş insanlar bulunuyordu. Orada biz mutlu delegeler, bu tür yolculuklarda olduğu gibi, hayatımızdan ve kendimizden memnunduk. Orada, parti görevlileri son derece naziklerdi. Orada, iş kıyafetli adam gözlerini bizden ayırmıyordu. Albert Coppard flört ediyordu. Biz konuşma yapıyorduk. Douglas Young bize İskoçyalı çiftçilerin sıkıntılarını hatırlatıyordu. Naomi, İngiltere’deki çiftçilik uygulamalarını anlatıyor, şiddetle tarlaların arasından arabayla geçerken gördüklerimizle karşılaştırıyordu.</p>

      <p class="paragraf-4">Tuvalette, Kipling’in <span class="char-style-override-14">If</span><span class="dipp"><a class="footnote-link" href="#footnote-225-94" id="footnote-225-94-backlink">94</a></span> şiirinin çerçevelenmiş kopyası asılmıştı. Bize bunun herkesin en sevdiği şiir olduğu söylendi ve hepsi ezbere biliyordu.</p>

      <p class="paragraf-4"><span class="char-style-override-14">If</span> şiirini bir daha bir tuvaletin kapısında gördüğümde, Kenya’da, her tarafta kraliçenin resminin bulunduğu büyük ve zengin bir çiftlikteydim.</p>

      <p class="paragraf-4">Bizi, minnettar tebaalarının Stalin’e verdiği hediyelerle dolu bir binaya götürdüler. Acıklıydı, çünkü çoğu gerçek köylü veya halk geleneklerinin çirkin türevleriydi, ortalarını Stalin’in yüzünün tamamen doldurduğu halılar, oyma kutular veya metal işleri ve hepsinin ortasında onun yüzü. Diğerlerini bu işe bırakıp dışarı, oturmaya gittim. Komünist formülde bir öykü yazmaya orada karar verdim çünkü kendimizi beğenmişlik ve üstünlük tasladığımızın farkına varmaya başlıyordum. Dickens gibi, içinde çok iyi ve çok kötü karakterler olacaktı. Hikâyeyi yazdım. Adını <span class="char-style-override-14">Hunger</span><span class="dipp"><a class="footnote-link" href="#footnote-225-95" id="footnote-225-95-backlink">95</a></span> koydum. Afrika’nın bir köyünde yaşayan bir gencin şansını ve hayatını riske atarak büyük şehre gitmesi hakkındaydı. Bu, sadece Afrika’nın değil, zamanımızın konusuydu. Arka planı tanıdığım Afrikalılardan aldım: Sorduğumda bir köyde şunun veya bunun tam olarak nasıl yapıldığını, işlerin yerleşimlerde ya da Salisbury’nin izinsiz içki satan yerlerinde nasıl yürüdüğünü anlatıyorlardı. Bu hikâye birçok kere tercüme edildi ve yeniden basıldı ama yine de ben utanıyorum. İlk hikâyelerimden epey bir miktarının ortadan kaybolduğunu görmek isterdim. O hikâyenin sorunu aşırı duygusal olmasıydı ki bu genellikle pek saf olmayan bir noktadan çıktığını gösterir: Ders vermek amacıyla yazılmıştı.</p>

      <p class="paragraf-4">Naomi, ben ve Oksana, Kızıl Meydan’da St. Basil Katedrali’nde duruyoruz. Naomi, Oksana’ya Rusların zevksizliği konusunda nutuk atıyordu. O yolculukta Naomi büyük bir estetik sıkıntısı yaşadı. Her şey çirkindi ve ikinci sınıftı. Arnold’la ben savaş hakkında bir şeyler mırıldandığımızda, Naomi, “Saçmalık, yeni malzemeler ve mobilyalar üretiyorlar ve hepsi iğrenç,” diyordu. Oksana’ya duvarlardaki ve tavanlardaki motifleri gösterip, “Bunlara sahipken neden elbiselik kumaşlarınıza o kadar iğrenç motifler koyuyorsunuz?” dedi. Oksana’nın kafası karışmıştı. Yeni pamukluların ve ipeklilerin üstündeki motiflerin iğrenç olduğunu bilmiyordu. Naomi üzerindeki Liberty eteğini gösterince, Oksana bunun neden bize sabahleyin gösterdiği pamuklu balyalarından daha iyi olduğunu anlayamadı. Katedralin duvarlarındaki motiflerin eski ve demode olduğunu düşünüyordu. Bana sonradan, eğer Bayan Mitchison zengin bir kadınsa neden ipek değil de pamuklu giydiğini sordu. Çünkü tabii, eğer gücünüz yetiyorsa, her zaman ipek giyerdiniz. Oksana’nın en iyi elbisesi ipekliydi. “Ve çok güzel,” dedi Richard Mason kibar bir şekilde. Arnold’la ben Naomi’nin ev sahiplerimizi küçük gördüğünü ve bunun farkında olmadığını, onu durdurabileceğimizi tartıştık. Gerçekten de bunu görev edindik. “Naomi, insanları bu şekilde gücendirmekten vazgeçmelisin. Bunu kabul edemeyiz.”</p>

      <p class="paragraf-4">“Ama anlamıyorum,” dedi Naomi o gür sesiyle. “Neden mobilyalarına bu süprüntüler yerine güzel modeller bulamıyorlar?”</p>

      <p class="paragraf-4">“Fakat Naomi,” dedi entelektüel Arnold, “Köylü geleneği yıkılınca işte böyle olur; modern bir şeyi örnek almak istiyorlar. Eski şeylerde zevkliydiler, yeni şeylerde de zevkleri gelişecektir.”</p>

      <p class="paragraf-4">“Şey,” dedi Naomi ağır ağır, “Ama ben düşündüğümü söyleyeceğim. Bu heyetin, boşlukları giderip, köprüler kurması gerekiyor. Kesinlikle onlara korkunç bir zevkleri olduğunu söyleyeceğim.”</p>

      <p class="paragraf-4">“O halde eve döndüğümüz zaman basına, zamanını Rusları estetik duyuları yüzünden hor görmekle geçirdiğini anlatacağız.”</p>

      <p class="paragraf-4">“Ama Arnold, canım benim, herhalde ciddi değilsin.”</p>

      <p class="paragraf-4">“<span class="char-style-override-14">Onların duygularını incitiyorsun</span> Naomi,” dedi Arnold gözleri dolarak.</p>

      <p class="paragraf-4">Leningrad’da Naomi’yle bana aynı odayı paylaşmamızın sakıncası olup olmadığını sordular. Bunu çok yadırgadık ve muhtemelen konuşmalarımızı dinlemek istediklerini anlamam çok uzun sürdü. Ağustos olduğundan geceler tam olarak aydınlık değildi, tam karanlık yalnızca iki saat kadardı. Çok yorgun olduğum için yatağa, çift kişilik yatağa devrildim. Naomi beni dürtüyordu çünkü ona aşk hayatımı anlatmamı istiyordu, böylece o da bana yirmili yıllardaki sevgililerini anlatabilecekti. Bunu okul hayatına, yatakhanedeki haylazlık sohbetlerine benzettim. Naomi bugünlerde genç kadınların gerçekten uyuşuk olduğunu söyledi. Ben uyudum.</p>

      <p class="paragraf-4"><span>Leningrad hüzünlü bir şehirdi, eski ve zarifti, çok sayıda su manzarasıyla doluydu, duvarları kurşun delikleriyle pütür pütür olmuş veya on yıl önce bir buçuk milyon insanın öldüğü kuşatmada gördükleri hasar nedeniyle çatlamıştı. Bazı insanların hayran olduğu tarzda inşa edilmiş, tamamen altından yapılmış süslü kıvrımlardan ve aşk tanrılarından, pembe bedenlerden, pembe ve mavi kurdelelerden, madalyonlardan oluşan, asık suratlarla ve gamzelerle dolu sarayların birinden çıkıp diğerine gidiyorduk. Bunun nedeni Rus kraliyet ailesinin Fransızlara hayran olması ve saraylarına onların tarzını uygulamalarıydı. Bu nedenle eskiden saray olan Çocuk Evi’ne gittiğimiz zaman, kum havuzları veya salıncaklar oldukça zevksiz görünüyordu.</span></p>

      <p class="paragraf-4">Sovyet Yazarları’nın Leningrad şubesiyle resmi bir görüşmemiz oldu. Biz yine, bir başka anlamsız odada, hatırlayabildiğim en kasvetli ve ciddi etkinlik için toplanmıştık. Naomi, Leningradlı yazarlara, yazar Mikhail Zoşçenko’yu bize göstermeleri konusunda ısrar edeceğini söyledi. Batı’da, Zoşçenko’nun öldüğüne – öldürüldüğüne ilişkin söylentiler vardı. Arnold’la ben dehşete düştük. Bir kere niçin bir yazarı mahkeme salonundaki bir delil gibi bize sunsunlardı ki? Ayrıca o zamanlarda yazarların, şimdi söylendiği gibi, dikkati çekmemeye –göze batmamaya– çalıştığını biliyorduk ve muhtemelen Zoşçenko’nun en son isteyeceği şey Batı tarafından sınanmaktı. Ancak Naomi ısrar ediyordu.</p>

      <p class="paragraf-4">Ev sahiplerimizin adını hatırlayamıyorum. Açılış konuşmalarının hepsi öfke doluydu. Bunlardan çoktan bezmiştik, hatta, “Neyse ki, yakında eve dönüyoruz, bir konuşma daha dinlersem—“ deme aşamasındaydık.</p>

      <p class="paragraf-4">“Veya bir daha kadeh kaldırırsam.”</p>

      <p class="paragraf-4">“Veya bir ziyafet daha.”</p>

      <p class="paragraf-4"><span>Bir süre sonra kelimenin tam anlamıyla bu konuşmaları dinleyemiyorsunuz. Söylemler adeta beyninizi uyuşturuyor. Sözcükler –ses– narkotik gibi olur. Toplantılardaki bu tür konuşmalar saatlerce sürüyordu ve bazen genç bir şair, bir</span> <span class="char-style-override-14">Quaker</span><span class="dipp"><a class="footnote-link" href="#footnote-225-96" id="footnote-225-96-backlink">96</a></span> <span>gibi, karşı koyamadığı bir dürtüyle ayağa fırlayıp, Stalin’e bir kaside okuyarak konuşmaları bölüyordu. Belli ki kimse</span> <span class="char-style-override-14">lèse-majesté</span><span class="dipp"><a class="footnote-link" href="#footnote-225-97" id="footnote-225-97-backlink">97</a></span> <span>ile suçlanma tehlikesi nedeniyle itiraz edemiyordu ve böylece her seferinde bütün görevliler bu ilham gelen çocuğa güzel güzel gülümsüyor ve hatta alkışlıyordu. Bu ortamda Mikhail Zoşçenko getirildi ve salonun ortasına oturtuldu. Ruslar bir tarafındaydı, biz diğer tarafında. Zoşçenko ufak tefek, zayıf, sarı benizli bir adamdı ve hasta görünüyordu. Cesur ve onurlu davranıyordu. Tıpkı kolektif çiftlikteki ihtiyar gibi atmosferin koruyucu kollarıyla sarılıydı. Bu görevliler, ne kadar sadık köle, dalkavuk, yalaka olsalar da, kendileri de tehdit altındaydı, birçok yazarın, dost veya değil, sürgüne veya kamplara gönderilip kaybolmasına tanık olmuşlardı. Zoşçenko uzun zamandır resmi eleştiri altındaydı – bu, onların da eleştirdiği anlamına geliyordu. Komünizm altında yaşayan vatandaşların hayatlarındaki aksilikler ve anormallikler hakkında küçük, çok komik, çok popüler hikâyeler ve basit bir şekilde</span> <span class="char-style-override-14">İnsanlar</span> <span>adını taşıyan harika bir kısa roman yazmıştı ve bir süre resmi olarak alkışlanmıştı fakat bu durum uzun sürmemişti.</span></p>

      <p class="paragraf-4">Zoşçenko karşımızda otururken, başkan tarafından teşvik edilince, kesinlikle hayatta olduğunu, iyi olduğunu, iyi muamele gördüğünü ve yöntemlerinin yanlış olduğunu anladığını söyledi. Eski olumsuz ve eleştirel çalışmaları nedeniyle pişmanlık duyduğunu, ama şimdi Büyük Vatanseverlik Savaşı hakkında üç ciltlik bir romanla uğraştığını ve bunun eski suçlarını telafi edeceğini umduğunu belirtti.</p>

      <p class="paragraf-4">Mikhail Zoşçenko kısa bir süre sonra öldü, kampta değil, hastalıktan; yani birçok Sovyet yazarından daha şanslıydı. Arnold’la ben, bu ölümü tartışırken, hayatına yaptığımız ve yaparken anlamsız ve saçma olduğunu düşündüğümüz müdahalenin, belki de onu koruduğunu ummaya çalıştık. Ancak bu konulara karar veren Stalin’in “faydalı aptalların” görüşlerini umursadığını sanmıyorum. (Lenin bizim gibi Batılıları böyle tanımlıyordu.)</p>

      <p class="paragraf-4">Artık birlikmiş gibi davranmıyorduk. Naomi ile Douglas, kalan boş zamanlarını birlikte geçiriyorlardı.</p>

      <p class="paragraf-4">Coppard benimle beraber olmayı, ona moral vermemi istiyordu. Komünist dünyasının her yerinden gelen çok sayıda ziyaretçi – heyetle mutlu olurken, Moskova’nın zulmü onu rahatsız ediyordu.</p>

      <p class="paragraf-4">Ancak ben çoğunlukla Arnold’la birlikteydim. Sürekli konuşuyorduk. Kendimizi o kadar ciddiye almamız şimdi ne kadar saçma geliyor. Unutmayın, komünizmin omuzlarında, bütün dünyanın geleceği yatıyordu. Komünistler ve “ilerici güçler.” Şimdi anlıyorum, buna bütün gençler inanıyor: Her şey onların ellerinde, çünkü yetişkinler felaket. Komünistlere duyulan bu temel inancın, yalnızca gecikmiş veya yeri değişmiş kolektif ergenlik olması mümkün müydü?</p>

      <p class="paragraf-4">Stres, baskılar, anlaşmazlıklarımız, uykusuzluk, görüşmelerimizin yorucu temposu en kötü yanlarımızı ortaya çıkarıyordu ya da en azından yapımızın sınırlarını zorluyordu. Richard Mason daha yalnızlaştı, sessizleşti ve kaba duruşunu daha da abarttı: “Kusura bakmayın ama hiçbir zaman bir tiyatronun veya konserin yanına yaklaşmıyorum.” Coppard her etkinlikte o anlayışlı, güzel veya özgür kadını buluyor ve gençliğinde tek başında bütün İngiltere’yi yürüyerek dolaştığını anlatıyordu – bu çoğu zaman Rusya’yı gençliğinde yürüyerek dolaşan Samuel Marşak’tı. Coppard herkese politikacılardan tiksindiğini, ülkesinin yönetici sınıfından nefret ettiğini, komünizmi sevdiğini söylüyordu. Douglas Young’ın devasa boyu ve İskoç eteği, fırsat bulup ezilmiş İskoçlardan bahsettiği zaman, alkış tufanına yol açıyordu. Naomi’nin üst-sınıfa has ağır ağır konuşması her geçen gün daha dayanılmaz hale geliyordu. “Ama o zavallılar, kesinlikle daha iyisini öğrenmeliler.” Arnold daha da duygusallaştı ve sık sık ağlıyordu. Ağlamak için her türlü neden vardı. İnsanların nasıl eğlendiğini göstermek için bizi bir dans salonuna götürdüler. Burası Moskova’nın başlıca eğlence merkeziydi. Çirkin, zavallı bir yerdi. Bir orkestra 1930’ların dans müziğini çalıyordu. Ve ortalıkta bir tek erkek yoktu, sadece kadınlar ve kızlar vardı ve birbirleriyle dans ediyorlardı. Aptal aptal, “Neden erkek yok?” diye sorduk. Oksana, “Erkekler savaşta öldü,” dedi. Çünkü aynen annemin neslinde olduğu gibi –erkekler öldüğü için– Oksana’nın da erkeği ve evlenme beklentisi de yoktu.</p>

      <p class="paragraf-4">Arnold ağladı ve ben, her geçen saatte daha buyurgan bir hale geldim.</p>

      <p class="paragraf-4">Arnold’la ben lüks süitimde oturuyorduk, söylediğimiz her söz dinleniyor, yeterince iyi olmadığına karar veriliyordu. Bu arada biz artık resmi söylemlere katlanamıyorduk. Rusların sorunu, dış dünyayla yeterince temasları olmamasıydı, basit, insancıl bir şekilde konuşmayı bilmiyorlardı. Yapmamız gereken şey –buna uzun tartışmalardan sonra karar vermiştik– Alexei Surkov’u, jargonu atlayarak, doğru cevap vermeye zorlayacak bir soru hazırlamaktı. Bulduğumuz soru şuydu: “Her zaman, her toplumda, en katı olanında bile, yeni fikirler doğar, bunlar genellikle kınanır, hatta kışkırtıcı bulunur, ama kabul edilir ve sonra, zamanı gelince, başlangıçta ters gelen yeni fikirler tarafından bir kenara atılır. Sovyetler Birliği, kültürlerin çürümesini veya rezil olmasını önleyen bu kaçınılmaz sürece nasıl izin veriyor?” Kelimeler tam bu şekilde olmasa bile –böyle olduğuna inanıyorum– sorunun meali bu şekildeydi. Arnold’la ben, Surkov’un yandaşlarıyla sarılmış olmadığı bir anı yakaladık. Ona, kendisine bizim için son derece önemli olan bir soru yöneltmek istediğimizi söyledik. Bizi dikkatle dinledi, başını salladı (Sovyet tarzının gerektirdiği şekilde) ve “Evet, bu çok güzel bir soru,” deyip bize cevabını yarın, Yasnaya Polyana’ya gittiğimiz zaman vereceğini söyledi. Burası Tolstoy’un eviydi, kutsal bir mekândı. Gerçekten bize dürüst bir yanıt vermesini bekliyorduk.</p>

      <p class="paragraf-4">Birkaç araba halinde taşraya doğru ilerledik. Yolda çok sayıda yerli insan dağ çileği satıyordu. Görevliler özellikle de memur olmasa da Moskova’da bizimle birlikte olan Boris Polevoi bunların hepsini satın aldı. Boris, Büyük Vatanseverlik Savaşı hakkındaki romanlarıyla alkışlanan bir yazardı. Konstantin Simonov da oradaydı. Aşk şiirleri kitabı daha yeni çıkmıştı. Bu şiirler resmi olarak kabul edilmişti ama aşk şiirleri pervasızlık olarak görülüyordu ve bizzat Stalin, bu tür taşkınlıkların kesinlikle yatak odasında kalması gerektiğini söylemişti. Bu yorum, büyük bir insanın sanata babacan yaklaşımı olarak, sık sık anlatılıyordu. Boris çekici bir adamdı, çocuksu, hevesli biriydi. Her yere motosikletle gidiyordu ve bu durum her fırsatta başına kakılıyordu. Burada önemli ve onurlandırılmış bir yazar vardı ama motosikletle dolaşamayacak kadar iyi değildi. Tolstoy’un evini gezdik. Bu, adamın aristokrat ve Rus sosyetesinin bir üyesi olduğu düşünülünce çok şaşırtıcıydı çünkü büyük değildi. Ancak içinde çok sayıda akraba, çocuk, hizmetçi ve ziyaretçi vardı. Her şeyin ötesinde, çok kötü döşenmişti ve kontesin üzerinde doğum yaptığı kanepe çoğunlukla halka açık bir odada duruyordu ve maksimum rahatsızlık için tasarlanmış olabilirdi.</p>

      <p class="paragraf-4">Orman ve tarlalar harikaydı. Öğle yemeği için hazırlanan masa uzundu, yaklaşık 30 kişi alacak şekildeydi ve ağaçların altına hazırlanmıştı. Surkov’un kızı da oradaydı. Neşeli, güzel bir kız olup, babasının gözdesiydi. Babası gözlerini ondan alamıyordu ve bize kızıyla hava atıyordu. Kız bize kutup bölgelerine yolculuğa gideceğini söyledi ve komünist hayal gücünün romantizmi Arnold’u hemen etkiledi. Arnold kıza, Kuzey Kutbu’na keşif gezisine mi gideceğini sordu, çünkü bir Sovyet bakireden daha azı beklenemezdi. Kız hoş bir şekilde güldü ve “Hayır,” deyip okul arkadaşlarıyla pitoresk yerleri gezeceğini söyledi. Sadece böyle anları hatırladığım zaman kendimi tekrar o kahramanca beklenti atmosferine, komünizm havasına sokabiliyorum.</p>

      <p class="paragraf-4"><span>Arnold’la ben Surkov’un cevabını bekliyorduk ve hiçbir şey olmadan gitme zamanı gelince, onu yanımıza davet ettik. Ancak yerinden kıpırdamadı. Diğer görevlilerin yanından bir adım bile uzaklaşmadan, sesini yükseltti –böylece civardaki herkes dönüp ona baktı– yumruk haline getirdiği sağ elini kaldırarak, “Sovyetler Birliği, büyük lider Yoldaş Joseph Stalin’in idaresi altında, her zaman Marksist ilkelere dayanan doğru kararları verecektir,” diye nutuk attı. Gözlerimize hiç bakmadı. Belli ki bunu söylemesi kendisine bildirilmişti. KGB bizim samimi gevezeliğimizi dinledikten sonra Surkov ve kendileri için en az tehlikeli olacak bu formülasyonu bulmuşlardı. Böylece içinde bulunduğu pozisyon için de bir şeyler söylemiş oluyordu ama korkarım bu apaçık gerçeği uzun süre, yıllarca göremedim.</span></p>

      <p class="paragraf-4">Arnold’la ben bu cevabı tartıştık ve çok şey beklediğimize karar verdik. Biz resmi bir heyetin parçasıydık ve o da bu ziyaret sırasındaki ana Parti temsilcisiydi.</p>

      <p class="paragraf-4"><span>Fırsat buldukça Stalin’i ve kendisine gösterilen tepkiyi de konuştuk. Kısa öykülerde, romanlarda, anılarda sürekli şu sahnenin versiyonlarının karşımıza çıktığı bir dönemdi: “Traktörüm-mobiletim-biçerdöverim-arabam bozulmuştu. Ne yapacağımı bilmeden öylece yolun kenarında duruyordum ve birden önümde basit görünüşlü bir adam peydahlandı. İyi kalpli, dürüst bakışlıydı. ‘Bir derdin mi var yoldaş?’ dedi, makineyi işaret ettim, karbüratörü-motoru-freni-lastiği gösterip, ‘Sorunun burada olduğunu göreceksin,’ dedi. Gülümsedi, ciddiyetle ve iyilikle selam verip yürüdü gitti. Hayatını Rus halkının hizmetine adayan Yoldaş Stalin olduğunu anlamıştım.”</span></p>

      <p class="paragraf-4">Ben artık Yoldaş Stalin’e karşı pek saygı duymuyordum. Ancak Arnold onun aleyhine söylenen tek bir kelimeye bile katlanamıyordu. O yandaşlarının Stalin’den gerçeği sakladığına inananlardandı. Arnold, Parti’nin yaptığı “hatalar” yüzünden sıkıntı çekiyordu. Ben nasıl otoriteye karşı çıkma ihtiyacı içindeysem, o da otoriteye saygı duyma ihtiyacı içinde olan bir adamdı. Arnold homoseksüel olduğunu bana açıkladı – pek sürpriz sayılmazdı – ve bu yolculuktan önce, Komünist Parti’nin patronu Harry Pollitt’e gittiğini, bir eşcinsel olarak Sovyetler Birliği’ne gideceği için kaygılandığını söylediğini anlattı. Harry Pollitt arkadaşlarına danışmış, arkadaşları sorun olmadığına karar vermiş, Parti’nin ona destek olacağını söylemiş ama yanına casuslar, güzel oğlanlar, vs. yaklaşacak olursa hemen onlara bilgi verilmesini istemişlerdi. Arnold bu konuda çok duygusaldı. O dönemde İngiltere’de eşcinsel olmak yasalara aykırıydı. İnsanlar hapse girebilirdi ve giriyordu. Şu anda kanıksadığımız hoşgörülü tavra daha birkaç yıl vardı. “Parti’nin bizzat onun yanında olması,” sanırım, diğer insanlar gruplar halinde ayrılırken Arnold’un komünist olarak kalmasının nedeniydi. Harry Pollitt’e ve arkadaşlarına da hayran olmuştum. Bu tutucu, saygın, işçi sınıfından adamların Arnold’u kabullenmesi herhalde kolay olmamıştı.</p>

      <p class="paragraf-4">Bizi en son götürdükleri yer, çocuklar için bir yaz kampıydı. Bunun bir gösteri mekânı olduğunu biliyorduk. Oksana ve diğerleri Sovyetler Birliği’ndeki her çocuğun yazın altı hafta bunun kadar iyi bir kampa gittiğinde ısrar ediyordu. Oldukça güzel işletilen bir yerdi, önlüklü ve örgülü kızlarla, kibar oğlanlarla doluydu. Dikkatimizi çeken şey, Rus, İngiliz ve Fransız klasikleriyle dolu kütüphane oldu. Her yerde, küçük yatakların üzerlerinde, ortak salonlarda, Tolstoy, Çehov eserleri ve İngiliz kitaplarının çevirileri yatıyordu. “Çocuklarımız sadece en iyileri okuyor.” Bu ülkenin her tarafında böyle miydi? Tabii, diyerek bize güvence verdiler. Tabii bunu tartıştık. Tanıştığımız herkesin İngiliz edebiyatı hakkında bizim kadar bilgili olduğu ve insanların metroda kendi klasiklerini okurken görüldüğü doğruydu. “Çelişki” şuradaydı: Bu insanlar, hayatlarının her dakikasının anlamsız ve acımasız söylemlerle yönetildiği bir ülkede yaşıyorlar, fakat buna rağmen hümanist geleneklere uygun olarak yetiştiriliyorlardı. Tolstoy’un tek bir kitabı onlara resmen öğretilen her şeyle çelişirdi.</p>

      <p class="paragraf-4">Bence edebiyat –roman, öykü, hatta bir dize şiir– imparatorlukları yıkabilecek güçtedir. “<span class="char-style-override-14">Ve sardı çağı bu sürüler</span>.”</p>

      <p class="paragraf-4">Bir zamanlar, müzik, sanat ve edebiyatla büyüyen Rus aydınları vardı. Bunu binlerce romandan ve oyundan biliyoruz. Komünist dönemde acımasızca ve ısrarla saldırıya uğrayan bu insanlar, miraslarını özenle koruyarak hayatta kalmışlardı. Ama anlaşılan bu artık doğru değildi çünkü komünizm yıkıldığı zaman ülkeye Batı’nın en kötü ürünleri, pornografi ve şiddet girdi, bundan sora kalan miras da yıkıldı. Dünyaya gerçekten ilham veren eşsiz bir kültür yok oldu.</p>

      <p class="paragraf-4">Semerkant’a davet edildik ama Naomi, Argyll’de bir konsey toplantısına katılmak üzere geri dönmek zorunda olduğunu söyledi. Bu, Douglas Young’ın İskoç eteği veya Richard Mason’ın, “Sanırım genel olarak Lourdes’i<span class="dipp"><a class="footnote-link" href="#footnote-225-98" id="footnote-225-98-backlink">98</a></span> tercih ederdim,” cümlesiyle aynı derecede saçma olup kasıtlı bir alaycılık içeriyordu.</p>

      <p class="paragraf-4">O davette gerçeküstü bir yan vardı, ancak Kızıl Meydan’ı süsleyen, BİRAZ DAHA ŞAMPANYA İÇİN yazılı devasa pankartlarla ne boy ölçüşebilirdi! Çünkü her zamanki gibi hükümet şeytani içki ile savaşıyordu ve şampanya sağlık açısından votkaya göre bir nebze daha iyi sayılıyordu. Ya da o bitmek bilmeyen ziyafetlerde görevlilerin, Karadeniz’deki tatillerin cazibesi hakkında kulak misafiri olduğu sohbetler. “Karım mersin balığı yapış şekillerine bayılıyor.”</p>

      <p class="paragraf-4">Gezi baştan sona kolektif çiftlik ve Halk Sarayları ve konuşmalar değildi. <span class="char-style-override-14">Kırmızı Gelincik</span> balesi politik bir vaaz olmasına rağmen hiç de sıkıcı sayılmazdı, ikiyüzlülüklerinin içine dekadan bir kapitalist gece kulübü sahnesi de dahil edilmişti ve bu seyircilerin aslında yerin dibine batırılması gereken şeylerin keyfini çıkarmasına olanak sağlıyordu: Hırslı, imrenen, aşağılayan, kıvrılıp bükülen çıplaklıkları seyreden o yüzler. Ancak <span class="char-style-override-14">Ivan Susasin</span> operasındaki izleyiciler çok farklı bir olaydı. Burada kendini koruyan öteki Rusya vardı. O nasıl şarkı söylemekti, o ne müzikti. Ancak bize göre, bu prodüksiyon geçmişin cazibesini taşıyordu, zira ağaçlardaki yaprakları sayabildiğiniz noktaya kadar gerçekçiydi. Bu operada kahraman, bir köylü, halk adamı, Rusya Ana’yı işgal edenlere karşı koyuyor ve çarını kurtarma uğruna ölüyordu. İzleyicilerden bazıları tüm opera boyunca sessizce ağladı ve o coşkulu iki hafta hakkındaki izlenimlerim arasında, Büyük Vatanseverlik Savaşı ve bu insanlara ne ifade ettiği konusunda doğrudan insanın yüreğine hitap eden buydu.</p>

      <p class="paragraf-4">Bir akşam, Moskova’da yaşayan bir gazeteci olan Frank Johnson’un evine gittik. Bütün yabancılar o daireye gidiyordu. Frank Sovyet sempatisini gizlemiyordu ve sanki doğduğundan beri KGB’liydi. Cana yakın bir halk adamıydı. Karısı bir Rus güzeliydi. Karısı dahil çeşitli Ruslardan, “Siyahlardan nefret diyorum,” gibi yorumları ve Güney Afrika’daki bütün beyaz madamlar gibi, “Bir siyahın kullandığı fincandan hiçbir şey içmem. Önce dezenfekte ederim,” dediklerini işte o evde duydum. Ruslar, Rus olmayan cumhuriyetleri –Gürcistan, Özbekistan, Baltık Devletleri, vs.– hakkında tıpkı Güney Afrikalı beyazlar gibi konuşuyorlardı. “Biz olmasak, hiçbir yere varamazlardı.” “Biz onlara destek oluyoruz.” “Onlar çok geri.” “Bence onları Rusya’ya sokmamalıyız.”</p>

      <p class="paragraf-4">Ayrılacağımız gece, arabayla bizi havaalanına götürürlerken şöyle bir şey oldu. Bizim arabanın arka koltuğunda Oksana, Arnold ve ben otururken, Douglas Young şoförün yanında oturuyordu. Yarı karanlık bir yolda adamın teki sendeleyerek farların aydınlattığı yola çıktı. Şoför direksiyonu kırdı ama adama çarptı. Hepimiz arabadan fırladık. Köylü bacaklarını açmış, kanlar içinde yatıyordu. Çok sarhoştu. Oksana bir intikam meleğine dönüştü ve onu cezalandırmak için yolda bırakmamız gerektiğini söyledi. Biz, Arnold’un kollarında sersemlemiş bir şekilde yatan, anlamsız sözler söyleyen ve kan kaybeden adamı arabaya almakta ısrar ettik. Arnold ona tutkulu bir koruyuculukla sarılırken ağladı. Orada bütün Sovyetler Birliği’ne, ölen milyonlarca insana, erkeksiz kadınlara, savaşta harap olmuş zavallı sokaklara sarılıyordu. Böyle hissettiğini biliyordum, çünkü ben de aynı şeyleri hissediyordum. Oksana havaalanına gidinceye kadar yüksek sesle ve kindar bir şekilde azarlamaya devam etti. “Bunu nasıl yaparsın? Bunlar seçkin yabancı konuklar, ne cüretle ülkemize hakaret edersin? Bunun cezasını çekeceksin, utanmalısın.” Douglas Young alaycı bir sesle tercüme eti. Bu, o yolculuktaki en garip olaydı, bütün yolculuğu özetliyordu ve karikatür gibiydi – sarhoş, kanamalı bir adam, Sovyet bakıcı şirretliği, Arnold’un ağlaması, Douglas’ın kasıtlı olarak abarttığı, karamsarlık dolu, öfke dolu, yakınan İskoçyalı sesi ve ben Oksana’nın sözünü kesiyorum: “Ama bizi havaalanına bıraktıktan sonra, onu hastaneye götüreceksin, söz mü? Götüreceksin değil mi?”</p>

      <p class="paragraf-4">Havaalanına, motosikletiyle bize veda etmeye gelen, gülücükler dağıtan ve iyi yoldaşlık sergileyen Boris Polevoi vardı. Dost canlısı biriydi ve o sarhoşun hastaneye götürülmesini sağlayacağına söz verdi fakat biz böyle olacağını pek sanmıyorduk. Douglas, “Kurşuna dizilmezse iyidir,” dedi ve Arnold itiraz etmedi.</p>

      <p class="paragraf-4">Hepimiz ayrıldığımız için mutlu olduğumuz konusunda uzlaşmaya vardık. Geri dönerken, Karlovy Vary Film Festivali’ne katılmak ve bir resim sergisini gezmek amacıyla iki gün Prag’da kaldık. Muhtemelen artık çok yorgun olduğum için Çekoslovakya’yla ilgili çok az şey hatırlıyorum, ama bir olay var: Altımız birden galeride sergiyi gezerken, ben bir odada yalnız kaldım, beğendiğim bir resme bakıyordum. Görevli yanıma geldi ve “Seni seviyorum, seninle evlenmek zorundayım. Beni İngiltere’ye götür,” diye fısıldadı. Umutsuzdu, yalvarıyordu; kolumu tuttu ve “Lütfen, lütfen, onlara beni sevdiğini söyle, beni de götür,” dedi. Sonra tercüman geldi ve beni, sürüden ayrılan bu tehlikeli kaçaktan kurtardı ve ufak tefek görevli –yaşlıydı veya o zaman ben yaşlı olduğunu düşünmüştüm, üzgündü, acıyla kıvranan kara gözleri vardı– hemen bir resmi işaret edip, bana bilgi veriyormuş gibi davrandı. Ben odadan çıkarken gözleriyle beni takip etti. Asla bilemeyeceğim bir nedenle dayanılmaz olan yaşantısından kaçma fırsatı gidiyordu. Sonradan bunu Jack’e anlattığımda ona özgü burukluk, acı, öfke karışımı bir duyguyla, “Pekâlâ onunla evlenebilirdin. Ama ondan öyle çabucak kurtulamazdın,” dedi. Jack, Çekoslovakya’da bir kızı Nazilerden kurtarmak için Parti tarafından düzenlenen bir planla onunla evlenmişti, fakat sonrasında, kız boşanma konusunda zorluk çıkarmıştı. Sonunda buluştuklarında da Jack kıza çıkışmıştı: “Sana bir iyilik yaptım sense bana ne çok sıkıntı verdin.” Kızsa ona buruklukla, “Nikâhtan sonra beni bir yemeğe bile götürmedin. Seni hiç affetmeyeceğim,” demişti.</p>

      <p class="paragraf-4">“Bir düşün,” dedi Jack, “Eğer biraz sağduyulu olsaydım ona bir gül veya başka çiçek alırdım ve bütün bu sıkıntılardan kurtulmuş olurdum.” Burada, eski ve çok ünlü bir Sovyet hikâyesine atıfta bulunuyordu. Düğünlerde duygusallık yasaklanmıştı ve iki sevgili, o zamanki bütün Sovyet çiftler gibi, minimalist bir şekilde evlendirme dairesinde nikâhla yetinmişlerdi. Sovyet ilkelerine bağlı olmalarına rağmen, kendilerini üzgün, tatsız ve mahrum hissetmişlerdi. Birisi, meydan okuyarak onlara çiçek verince, herkes kendini daha iyi hissetmişti.</p>

      <p class="paragraf-4">Londra’ya gelir gelmez, altımız tekrar birlik olduk. Bunun nedeni bir basın toplantısıydı. Soğuk Savaş’ın kızgın, nefret dolu atmosferini yeniden yaratmak gerçekten mümkün değil. Karşımıza çıkan gazeteciler bizden o kadar nefret ediyordu ki kibar bile davranamıyorlardı. “Gerçeği” söylememizi istediler. Kaçınılmaz olarak savunabileceğimizi savunduk; Naomi ve Douglas bile. Onlar bizden nefret ediyorduysa, biz de onlardan nefret ediyorduk. Bu kesinlikle, gazetecilerin en büyük düşmanlarının kendilerinin olabileceğini düşündüğüm tek olay değildi.</p>

      <p class="paragraf-4">Bundan sonra, Barış veya Kültür heyetlerine katılma davetlerini hep reddettim – bütün komünist ülkelere heyet gönderme çağı başlamıştı. Çin, Şili, Küba ve başka ülkelere davet edildiğimi hatırlıyorum. Komünizme sempati duyduğu, en azından düşman olmadığı düşünülen yazarlar hep davet ediliyorlardı. Sorun resmi parti çizgisine bağlanmanız değil, tanıştığınız insanları sevmeniz, hayalinizde onlarla bir olmanız, sıkıntılarıyla özdeşleşmenizdir. Herhalde teröristler rehineleri yakaladıkları zaman da bunun bir benzeri yaşanmaktadır. Rehineler bir süre sonra, ozmos yoluyla teröristlerden biri gibi olur. Komünist hükümetler hep tutsak halklarını etkilemek için ziyaretçilerinin saygınlığını kullanırdı, ama aslında söz konusu halklar etkilenmeyecek kadar akıllılardı. İnsanların baskı altındaki ülkelere resmi ziyaretçi olarak gidip gitmemeleri o zaman da tartışılıyordu, şimdi de tartışılıyor. 1993 yılında, Margaret Drabble ve Michael Holroyd’la birlikte, British Council adına Çin’e gittiğim zaman, Doğu’da çalışan Batılı gazeteciler yanıma gelip, gitmekle hata ettiğimi söylediler. Ancak, Londra’da bulunan Çinliler, özellikle Tiananmen Meydanı’nda bulunan biri, gidip gitmemeyi sorduğum zaman anlamadı. “Neden gitmeyesin?”</p>

      <p class="paragraf-4">“Çünkü insanlar Çin hükümetine hayran olduğumuzu sanacak.”</p>

      <p class="paragraf-4">“Hiç kimse öyle düşünmeyecek. Ama yazarların ve entelektüellerin Batı’dan gelen yazarları görmesi önemli. Kendilerini izole edilmiş hissediyorlar.”</p>

      <p class="paragraf-4 para-style-override-22"><span>Londra’ya döner dönmez parti kartım gönderildi ve John Sommerfield benden Komünist Parti Yazarlar Grubu’na katılmamı istedi. Bu aşamada Parti’ye katılma dürtüm nedeniyle pişmanlık duymaya başlamıştım. Bunun nevrotik bir karar olduğunu biliyordum, çünkü sanki uyuşturulmuş veya hipnotize edilmiş gibi, bunu sürüp giden çaresizlik duygusuyla tanımlayabiliyordum – savaş tamtamları çaldığı için ilk kez evlenmeye veya çocuk yapmamaya karar vermişken, iki bebek doğurmak gibi – oltaya takılmış bir balık gibi burnumdan çekilmiştim. Sovyetler Birliği’ne gitmek, politik olmaktan çok daha derin duygular uyandırmıştı. Düşüncelerim ve duygularım çelişiyordu. Sovyetler Birliği’ni “desteklemek” yalnızca ilk çocukluk duygularının bir devamıydı: Savaş, eziyet çekmeyi bilmek, acıyla özdeşleşmek; iyiyle kötüyü ayırt etmek. Sadece içimin derinliklerinde, beni bir kâbus gibi güden bir duygu olduğunu biliyordum.</span></p>

      <p class="paragraf-4">Soğukkanlı bir tarafsızlıkla, bambaşka bir şey düşünüyordum. Parti’den ayrılan bir arkadaşıma şu deneyimimi anlattım: Çok yoksul, çok çalışkan, çok az giysisi veya incik boncuğu olan Oksana’dan ayrılırken, ona Mısır’dan gelen küçük, yaldızlı-örgülü bir bilezik vermek istedim. Pahalı bir şey değildi. Beti benzi attı... Korkudan mı? Herhalde değildi. Korku içinde deli gibi kekeleyerek bileziği reddetti. Bu da neydi böyle? Uzman arkadaşıma sordum ve hâlâ bizim geride bıraktığımız pozisyonlarda bulunan insanlara karşı kullandığımız öfkeli sabırsızlıkla – daha çok yakında partiden ayrılmıştı – “Bu kadar saf olma. Eğer o bilezikle görülseydi, tabii, ona her gün talimat veren KGB tarafından, Batı’nın çürümüş, kötü, kapitalist dünyasından rüşvet almakla suçlanırdı. Bu onun çalışma kampına gönderilmesine neden olabilirdi,” dedi.</p>

      <p class="paragraf-4">Peki her gördüğümüz yazar niye hep soylulardan, kraliyet ailesinden konuşmak istiyordu. Durmadan kraliçemizle ne kadar ilgili olduklarını, ne iyi (elbette Britanya için) bir kurum, olduğunu söylüyorlardı. Sovyetler Birliği’ndeki yazarlar neden İngiliz kraliyet ailesini önemsiyordu ki? “Belli ki,” diye cevap veriliyordu, “Komünizmden ne kadar nefret ettiklerini açıkça söyleyemiyorlar da ondan. Bunu dolaylı olarak söylüyorlar ve senin bunu anlayacak sağduyuya sahip olacağını umuyorlar.”</p>

      <p class="paragraf-4">Yazarlar Grubu çelişkilerinin ağırlığı altında paramparça olmak üzereydi. Ah, bu eski jargonu ne kadar büyük bir özlemle kullanıyorum... Ancak o günlerin inişli çıkışlı değişen durumlarına tutunmaya çalışırken her an dudaklarımızda olan o <span class="char-style-override-14">çelişkiler</span> aslında ne kadar yararlılardı.</p>

      <p class="paragraf-4">Olağanüstü insanlardı. Öncelikle John Sommerfield. İspanya İç Savaşı’na katılmıştı ve katıldığı çeşitli harekâtları anlattığı <span class="char-style-override-14">Volunteer in Spain</span> adını taşıyan bir kitap yazmıştı. Kitabı, orada ölen arkadaşı John Cornford’a adamıştı. Bir de <span class="char-style-override-14">Survivors</span> adını verdiği çok güzel öyküler yazmıştı. Uzun boylu, zayıf bir adamdı ve pipo içerdi. Gözlerindeki ifadeyle çok ciddi olduğunu belli ederken gülmeyen dudaklarından gerçeküstü dünya tahlilleri dökülüyordu. Tam bir komedyendi. İngiliz barları hakkında her şeyi biliyordu ve bunları anlattığı bir kitap yazmıştı. Güzel günlerinin sona erdiğini, savaş sırasında en parlak dönemlerini yaşadıklarını söyleyerek Soho’daki kulüplere beni o götürdü. Ressam Molly Moss’la evliydi. O zamanlar herkesin olduğu gibi beş parasızlardı. Birkaç yüz sterline Mansfield Road, NW3’te Viktorya döneminden kalma küçük bir ev aldılar ve Molly’nin resimleriyle, birkaç şiline satın alınabilen Viktoryen mobilya ve biblolarla doldurdular, çünkü Viktorya tarzı her şey demodeydi. El üstünde tuttukları bu küçük hazine evi, bu küçük mücevher kutusu, mimarlığın altın dönemi olan altmışlı yıllarda, yüzlerce başka evle birlikte yıkıldı ve yerlerine Londra’daki en çirkin blok apartmanlar yapıldı. Sert geçen bir kış mevsiminde, Sommerfield’lar beş parasızken, tombik erkek kedileri onlara güvercin yakalıyor, onlar bu güvercinlerle yahni pişirip, yakaladığının yarısını kediye veriyorlardı.</p>

      <p class="paragraf-4">Toplantılar benim odamda düzenleniyordu çünkü çocuğum olduğu için benim dışarı çıkmam zordu. Bir de John Sommerfield’a toplantılardan nefret ettiğimi ve hayatım boyunca yetecek kadar toplantıya katıldığımı söylediğim için. John, “Bu durumda, biz sana geliriz, sen de kaçamazsın,” demişti. Komünist Parti’ye girdiğin zaman otobüse binmek veya gece dışarı çıkmak gibi şeyleri yapamadığını söylemenin ilkeli olduğunu da söylemişti. Neden? Sizi kandıramayacaklarını bilmelerini sağlamak için. “Ama hayır, toplantılara gitmeyeceğim, diyemezsin.” <span class="char-style-override-14">Onlar</span> kim? Parti, King Street.</p>

      <p class="paragraf-4">Bütün yazarlar King Street’e karşı aynı tavır içindeydi, ruhen David Low’un sendika atı karikatüründen pek farklı değildi, büyük bir dik başlı aptallık yumağıydı. “Parti’ye” hissedemedikleri bağlılık Sovyetler Birliği’ne yönelmişti ve tabii, o asla King Street kadar aptalca bir şey olamazdı.</p>

      <p class="paragraf-4">Montagu Slater ufak tefek sayılabilecek, atik, canlı, akıllı bir adamdı ve çok yönlüydü. Benjamin Britten’in <span class="char-style-override-14">Peter Grimes</span> adlı eserinin güftesini yazmıştı. Baskı altındaydı çünkü o zaman son aşamasında olan Kenya Savaşı hakkında bir kitap kaleme almış, İngiliz hükümetinin Jomo Kenyatta’ya uyguladığı mekanizmaları ve kirli numaraları afişe etmişti ve gazeteler tarafından yeriliyordu: “Bir komünistten başka ne bekleyebilirsiniz?” Söylediği her şey doğruydu, ama bir süre sonra önemli olmamaya başladı çünkü Kenya’daki savaşı Kenyatta kazandı ve kısa zamanda herkesin, özellikle Kenya’daki beyazların saygı duyduğu Yüce Yaşlı Adam oldu.</p>

      <p class="paragraf-4">Jack Beeching karısı ve yeni doğmuş bir bebeği olan bir şairdi. Peter’la birlikte onları Bristol’da ziyaret ettim. Hiç paraları yoktu ve şimdi zengin olmayan birinin imkânlarının çok ötesinde olan eski, yıkık-dökük bir teras katında oturuyorlardı. Devasa, şahane, buz gibi odalar. O günlerde çoğunlukla bir iki minik elektrikli sobayla ısıtılan veya bazen de hiç ısıtılmayan evlerdeki soğuklardan pek bahsetmedim. Beşimiz –Jack, karısı, yeni doğmuş bebek, Peter ve ben– cereyanın soğuk rüzgâr gibi hissedildiği büyük odanın ortasında mülteciler gibi kazakların ve battaniyelerin altında büzüşüyorduk. Jack hâlâ hayatta, İspanya’da yaşıyor, şiir ve tarih yazıyor.</p>

      <p class="paragraf-4">Avustralyalı olan Jack Lindsay belki de, Parti tarafından mahvedilen iyi yazarlar arasında tanıdığım en saf örnekti. Çok bilgiliydi, çok çeşitli konularda malumat sahibiydi ve iki tür roman yazıyordu. Biri parti çizgisine uygun, fabrikalar, işçiler ve proletarya hakkında, diğeri hayal ürünü, saçma romanlar – Iris Murdoch gibi, ama asla o kadar iyi değil. Bu romanlar iki farklı yazar tarafından yazılmış olabilirdi. Biyografi de yazıyordu.</p>

      <p class="paragraf-4">Bazı araştırmacılar bana Randall Swingler’ı sorduğu zaman, onun Yazarlar Grubu’na üye olmadığını söyledim ama sonradan olduğunu öğrendim. Onu hiç hatırlamıyordum. Belki de hiç gelmemişti. Bu kitabı yazarken bana onun, Yazarlar Grubu’nun boşa harcanmış yetenekler batağından başka bir şey olmadığını söylediğini anlattılar. Onun hakkında beni en çok etkileyen şey, karısıyla onun Essex’te beş sterline, şebeke suyu, elektriği, telefonu, ısıtma sistemi ve tuvaleti olmayan bir kulübe almalarıydı. Yazın cennet gibi oluyordu ama kışın? Orada yıllarca oturdular ve yoksulluk sorununu çözdüler. Sonra Essex kulübeleri moda oldu...</p>

      <p class="paragraf-4"><span>Ben Sovyetler Birliği’nden döndükten kısa bir süre sonra o büyük sislerin sonuncusu yaşandı. Gerçekten de, yüzünüzün önüne getirdiğiniz zaman dahi elinizi görmekte zorlanıyordunuz. Naomi, yolculuğa katılan insanları Embankment’taki Mitchison dairesine davet etmişti. Yolumu kaybettiğim için Embankment’ta kalmıştım, kıpırdayamıyordum. Pis suya benzeyen bir sisin içine batmıştım. Aniden bana bir adam çarptı. Bu, sis yüzünden mest olmuş bir Sovyet görevlisiydi –Surkov</span><span class="dipp"><a class="footnote-link" href="#footnote-225-99" id="footnote-225-99-backlink">99</a></span><span>– çünkü bütün yabancılar Dickens’ın sislerine bayılıyordu. Bugün bile, “Sizin o korkunç Londra sisleri...” derler. “Ama artık öyle sisler olmuyor, Temiz Hava Yasamız var.” Hayal kırıklığı yaratıyor. Etkili simgeleri o kadar kolay silip atamıyorsunuz.</span></p>

      <p class="paragraf-4">Komünist Parti’ye üyeyken olağan toplantılara katılmadım. Çok sonra, yıllar sonra, artık komünist olmadığım zaman, Komünist Parti’deki bir gruba –alt kademeden gerçek bir gruba– konuşma yapmaya davet edildim. Londra’nın güneyinde, yoksul bir sokakta bulunan bir evdeydi. Çok şaşırmıştım. Burada bir grup başarısız ve uyumsuz insan bir araya gelmişti çünkü Parti onlara göre bir kulüptü, ya da bir aile, bir ev gibiydi. Ama –ve en üzücü kısmı buydu– çoğu zaman kendi kendini yetiştirmiş, dünyadaki her konu hakkında –komünizm dışında– orijinal ve sorgulayan akıllara sahip köylü Hampden’ler, yüz kızartıcı Milton’lar da oradaydı.</p>

      <p class="paragraf-4 para-style-override-22">Paris’teki bir Komünist Parti toplantısına yaptığım ziyaret de bambaşka bir olaydı. King Street’e Paris’e gideceğimi, Fransız Komünist Partisi’nin nasıl olduğunu görmek istediğimi söyledim. Bana Tristan Tzara ile temas kurmam söylendi. Bu adam Parti üyesiydi. Sevimli bir adamdı. King Street’in, Fransız Komünist Partisi’nin –Tristan Tzara’ya talimat veren– üst düzey yetkililerinden izin alması gerekiyordu. Rive Gauche’taki yerel şubeye politika konuşmaya başladıkları zaman ayrılmam şartıyla beni karşılamaları emredildi. Öğle yemeği yedik. Sadece politika konuşuldu. Burada komünist Tzara vardı, anarşik sürrealist Tzara’dan eser yoktu. Ona, Fransız Komünist Partisi’nin Rive Gauche şubesinin ne beklediğini sordum. Hepsini havaya uçuracağımı mı sanıyorlardı? Bunu komik bulmadı. İngiltere’de Parti’ye katılmayı düşünen birinin rastgele bir toplantıya katılıp değerlendirebileceğini söyledim. Ancak Tristan’ın sessizliği, İngiliz yoldaşlardan başka bir şey beklenmeyeceğini doğruluyordu. Israrcı oldum: Bunun neresi yanlıştı? Bana sordu: “Düşmanca unsurların içeri sızmasına karşı nasıl korunuyorsunuz?” Casusların veya düşmanca unsurların, karar verdikleri takdirde, istedikleri yerlere girmelerini önlemenin yolu olmadığını söyledim. Etkili bir havayla, yanlış düşündüğümü; tetikte olmanın çok önemli olduğunu belirtti. Bu gibi durumlarda klasik hale gelen bu konuşma –birçoğumuz ne kadar sık yaşamıştık– iyi niyeti engellemiyordu, ama Tristan’ı gerçekten hayal kırıklığına uğratmıştım. Bana açıkça Fransız Komünist Partisi’nin, İngiliz Komünist Partisi’ni hor gördüğünü gösterdi.</p>

      <p class="paragraf-4"><span>Tristan beni, yeni yeni turist diyarı olmaya başlayan Rive Gauche’ta, St-Germain Bulvarı yakınında bir yerde bulunan bir binaya götürdü. Kapıdaki nöbetçiler bizi inceledi, sonra içeride bir kez daha kontrol edildik – bana geçici bir giriş kartı verilmişti. Büyük, donuk bir odaya girdik. Odanın bir ucunda, görevliler için küçük bir masa vardı. Yüz küsur komünist vardı ve hepsi de orduya alışmış askerlere benziyordu çünkü herkes en az bir parça savaş kıyafeti giymişti – muhtemelen ordu fazlalığıydı. Kadınlar ve erkekler, hepsi de kesinlikle kendilerini savaşan askerler olarak görüyorlardı; çünkü öyle davranıyor, öyle konuşuyorlardı – soğuk, geveleyerek ve sorumlu bir tavırla. Hiç kimse gülmüyordu. Belki de hayallerinde hâlâ görkemli Partizanlık, İşgal, Özgür Fransa günlerindeydiler. Savaşın yarın başlamasını bekliyormuş gibi görünebilirlerdi ama karargâhta yapılacak bağış toplama etkinliği hakkında konuşuyorlardı. Yaklaşık bir saat kadar sonra gitmemi istediler. Tristan bana nasıl bulduğumu sordu ve ben, Fransızlarla İngilizlerin anlaşmakta neden bu kadar zorlandıklarına şaşırmadığımı söyledim. Bu kadar askeri bir ortama gerçekten ihtiyaç var mıydı? Ne de olsa Alman işgali neredeyse on yıl önce sona ermişti. Tristan bana kibarca, beni mazur görerek, düşmanın gücünü hafife aldığımı söyledi. Bunu Yazarlar Grubu’na anlattığım zaman, Fransızlardan böyle bir şeyin beklenebileceğini, her şeyi dramatize etmekten zevk aldıklarını söylediler.</span></p>

      <p class="paragraf-4">Bu Yazarlar Grubu toplantıları galiba en fazla on kere yapılabildi. Edebiyat tartışmaları kesinlikle parti çizgisine uymuyor ve “toplumcu gerçekçilik” kavramını eleştiriyordu. Bana gelince, yoldaşlar bana, Parti düşüncelerine yaptığım katkıyı özetleme adına, daha önce hiçbirinin aklına gelmeyen veya gayet belirgin çözümleri olduğu için hiç kimsenin vakit harcamayı düşünmeyeceği sorunları dile getirdiğimi söylediler. Benim sorunum, aradaki farkı göremememdi.</p>

      <p class="paragraf-4 para-style-override-22">Ve şimdi Komünist Parti Yazarlar Grubu beni gerçekten saçma bir duruma düşürdü. Montagu Slater’le John Sommerfield bana Yazarlar Birliği Yıllık Olağan Toplantısı’na<span class="dipp"><a class="footnote-link" href="#footnote-225-100" id="footnote-225-100-backlink">100</a></span> katıldıklarını söylediler. Bu, anlattıklarına göre, kendi kendine varlığını sürdüren otoriter, demokratik olmayan bir kuruluştu. Hiçbir üyesi yıllık olağan toplantılara katılmıyordu. Yönetim komitesine girmem için adımı önermişlerdi. Çok sinirlendim, toplantılardan nefret ettiğimi söylerken doğruyu söylediğimi belirttim. Gitmeyecektim. “Çok geç,” dediler havalı bir şekilde. Ayrıca ne de olsa, Parti üyesi olarak bir şeyler yapmam gerekiyordu. Bunu devrimcilik görevi olarak değerlendirebilirdim. Uyuşmazlığım karşısında, gayet iyi anladığım alaycı bir zevkle konuşuyorlardı. Böylece kendimi zarif bir Chelsea evinde yapılan bir toplantıda derneğin işlerini yürütürken buldum. Tabii, iki tanınmış komünist tarafından önerildiğim için, onlar komünist olduğumu biliyor ve beni işgal kuvvetinin köprübaşı olarak görüyorlardı. Benden yoldaşlarım gibi yalancı ve ikiyüzlü olmamı bekliyorlardı. Ne de olsa Parti’nin yöntemlerini bilmemeleri mümkün değildi zira bazıları kesinlikle eskiden partiye girmiş ya da yakınından geçmiş olmalıydı. Kim olduklarını hatırlamıyorum. Genç bir kadın muhafazakâr olduğunu açıkladı. Orada bu yıkıcı insana karşı denge sağlamak amacıyla bulunuyordu ve hicivli, bilgiç gözlerini benden alamadı. Keşke kim olduğunu hatırlayabilsem. Bana gelince, moralim bozulmuş ve cesaretim kırılmıştı. İngiliz edebiyatının ilkeleri hakkında hiçbir şey bilmiyordum ve para sorunları, çocuğum, annem, psikoterapistim, sevgilim ve –özellikle– Parti’den gizlice kaçıp gidebilme arzum arasında sıkışıp kalmışken yazmaya çalışmanın zorluklarıyla uğraştığımdan pek umursamıyordum. Zira öyle bir dönemdeydik ki, tanınmış biri Parti’den ayrıldığı zaman, beraberinde bir basın taşkınlığı yaşanıyordu: “Şu kişi komünizm cehenneminden ayrıldı.” “Komünist Parti’nin Sırları Ortaya Çıktı.” Sürekli olarak özür dileyen eski yoldaşlarla karşılaşıyordunuz: “Çok özür dilerim. Onu ben söylemedim. Hepsini uydurdular.” (Bugün de değişen bir şey yok.)</p>

      <p class="paragraf-4">O komitede bir yıl kaldım ve her dakikasından nefret ettim.<span class="dipp"><a class="footnote-link" href="#footnote-225-101" id="footnote-225-101-backlink">101</a></span> Yanlış konumlarda kalmaya alışkın olsam bile – bazen beşiğimde lanetlendiğimi düşünüyordum – bu en kötüsüydü. Yanlış konum, etrafınızdakilerin sizin de onlar gibi düşündüğünüzü sandıkları bir durumdur ya da tamamen farklı bir şeyi temsil ediyorsunuzdur ve onlar bu farkın ne olduğunu bildiklerini düşünürler. Bu veya şu konumu aşırı yalınlaştırınca, basit komutlarla herhangi bir gruplaşmada aklınız söylenen veya düşünülenleri seslendiren bir yorumlayıcı anlatıcıdır. Bunu hep yaptım, çocukken bile. Gençken bu muhalif yorum sinirli ve şiddetliydi, ama yaşlandıkça daha bezgin oluyorum. “Ah Tanrım, sanırım böyle olması gerekiyor.”</p>

      <p class="paragraf-4">Hiçbir eski koloniciye (burada Kanada, Avustralya, Güney Afrika ve diğer bütün inkâr edilemeyen eski dominyonlar dahil) ve yabancıya açıklamak zorunda olmadığım başka bir sorun daha vardı. Bütün hayatınız boyunca İngilizleri zor yerlerde, çoğu zaman izole mekânlarda çalışırken, her türlü yoksunlukla ve vahşetle mücadele ederken görmeye alışmışsınızdır. İngilizlerin hiçbir zaman, tehlikeli bir dağın tepesinde veya küçük bir kayıkla Atlantik Okyanusu’nu geçerken veya bir çölde tek başına veya balta girmemiş bir ormanda olduğu zamanki kadar mutlu olmadığını bilirsiniz. Doğru kelime inatçıdır. Kendine yeter. Yalnızlığı sever. Ama gene de İngiltere’deki aynı bu insanlardan bir grup rahatına düşkün, dar fikirli görünürler ve bir yabancıyla karşılaşınca birbirlerine sokulur, korkmuş çocuk yüzleriyle bakarlar. Bir masumiyet, yaşanmamış bir şey vardır ve çoğu zaman şu sözlerle özetlenir: “Biliyorsunuz, Britanya yüzlerce yıldır işgal edilmedi.”</p>

      <p class="paragraf-4">Bir önemsizlik, küçüklük, uysallık, derin, içgüdüsel, daimi olarak tehlikeyi, hatta tanıdık olmayanı reddetme arzusu; uç deneyimleri anlamak istememe duygusu vardır. Bir yerde –yabancı öyle olduğundan kuşkulanır, karşılaştırma yapabilmek amacıyla, bu kitabı yazarken ben de öyleyim– Britanya’nın ruhunun derinliklerinde bir yerde, her tarafı keskin itici dikenlerle çevrilmiş ve içinde bulunan Uyuyan Güzel’e “Dokunmayın” diyen bir notun iliştirildiği bir Edward dönemi kreşi bulunmaktadır. Bir Noel’de, eğlendirmem gereken bir çocuk ziyaretçim varken –bu yetmişli yıllarda oluyor– Londra’da şunlar gösterimdeydi: <span class="char-style-override-14">Peter Pan</span>. <span class="char-style-override-14">Let’s Make an Opera</span>. <span class="char-style-override-14">The Water Babies</span>: Yani çocuk baca temizleyicileri. <span class="char-style-override-14">Alice Harikalar Ülkesinde</span>. <span class="char-style-override-14">Toad of Toad Hall. Pooh Bear</span>. Bir seans boyunca oturup Pooh Bear seyrederken, genç annelerin –çocukların değil– acıyla ağladığını görünce biraz durup düşünüyorsunuz.</p>

      <p class="paragraf-4"><span>Komite üyesi olarak geçirdiğim o talihsiz yıla ilişkin anılarımdan iki tanesi dikkati çekiyor. Biri Shaw’un</span> <span class="char-style-override-14">Pygmalion</span><span>’ından uyarlanan</span> <span class="char-style-override-14">My Fair Lady</span> <span>üstüne yapılan tartışmalar. Shaw aslında Eliza’ya bir gelecek yazmıştı. Eliza zengin, yorgun talibinin kendisini geçmişinden ve ona eziyet eden Higgins’den kurtarma önerisini kabul eder ama sonra hayatının denetimini eline alır. Müzikalin yapımcıları Eliza’nın Higgins’le yetinmesinde ısrar etti. Böylece edebiyatta erkeğin terliğini getirip elini yalamaktan mutluluk duyan bir başka mazoşist kadın ortaya çıktı. Yazarlar Birliği Shaw’un malvarlığının vekili – yüzde 10. O zaman buna çok şaşırmıştım, şimdi de şaşırıyorum. Shaw niyetini bu kadar açık bir şekilde belli etmişken, para uğruna isteklerinin hiçe sayılmasına o zaman da inanamamıştım, şimdi de inanmakta zorlanıyorum. İşte bu olay bana, yaptıklarında hiçbir yanlışlık görmeyen bu insanların arasında ne kadar garip kaçtığımı gösterdi. Diğer kötü anım da şu: Dylan Thomas, New York’a gidecekti ve Birliğin oradaki irtibatlarını kullanmak istedi. O dönemde artık çok sarhoş ve yıkıcıydı, bu nedenle New York’taki insanların uyarılmasına karar verildi. O zaman buna hayret etmiştim –bir sanatçının anarşik davranma konusundaki kutsal hakkı falan– ama şimdi, birkaç şair ve yazarın kendilerine her türlü yetkiyi verip, başka insanların arkalarını temizlemesini beklediklerini gördükten sonra farklı düşünüyorum.</span></p>

      <p class="paragraf-4">Komünist denilebileceğini düşündüğüm bir başka deneyimi, Peter’ı tatillerinden birinde güneye, Hastings’e, Dorothy Schwartz’ın komünistler için işlettiği bir otele götürdüğüm zaman yaşadım. Oakhurst konferanslar, kurslar ve olağan kolaylıkları düzenliyordu. Oteli iç karartıcı, üzücü buldum. Biz ve onlar, inançlılar cahil dünyaya karşı atmosferi vardı. Güneşe ve engin gökyüzüne alışkın birinin Hastings’i sevmesi hiç kolay değil. Bugün, bir zamanlar asla komünist olduklarına inanamayacağınız toplumun saygınlık abideleri insanlara rastlıyorum, onlar da dinleyici veya konferansı veren olarak oradaydılar ve hele bir tanesi vardı ki garson olarak çalışıyordu. İlgimi çeken, Aleister Crowley’in<span class="dipp"><a class="footnote-link" href="#footnote-225-102" id="footnote-225-102-backlink">102</a></span> yolun aşağısındaki kardeş ev Netherwood’da yaşamış olmasıydı. Yirmili ve otuzlu yıllarda, İngiltere’de havalı gizli gruplar ortaya çıkmıştı ve bazılarını göz ardı etmek mümkün değildi. Örneğin Yeats ve New Dawn. Crowley’in ellili yıllarda bile, gizemli ve şaşırtıcı becerileri vardı, fakat hayatının sonunda zavallı biriydi. 1947 yılında ölmüştü ama Hastings’te hâlâ ondan, “Güya sihirbazdı. Öyleyse neden berduş gibi yaşıyordu?” diye bahsediyorlardı. Otel, Dorothy’nin mekânı, Robert Tressell’in <span class="char-style-override-14">The Ragged Trousered Philanthropists</span> kitabının geçtiği ev olmakla tanınıyordu. Salonun şahane bir tavanı vardı ve bütün konuklara, muhtemelen Tressell’in ellerinden çıkmış bir eser olarak gösteriliyordu.</p>

      <p class="paragraf-4">İşçi sınıfının yaşantısı üzerine bir klasik olan <span class="char-style-override-14">The Ragged Trousered Philanthropists</span>, ilk kez 1914 yılında olmak üzere birçok kez yayımlanmıştı ama yalnızca kesilmiş haliyle. Yıllardır Tressell’in hayatını araştırmakta olan Fred Ball, orijinal taslağı bulmayı başarmış, arkadaşlarının yardımıyla, 70 sterline satın almıştı. Bazı insanlar özgünlüğünden kuşkulanıyordu ama gerçekti. Tam versiyonunu bastırmak zordu çünkü kısaltılmış hali hâlâ piyasadaydı ve bazı yayıncılar tam metnin çok fazla sosyalist çizgi içerdiğini düşünüyordu. Sonunda, komünist yayıncı Lawrence ve Wishart’tan Maurice Cornforth kitabı basmaya ikna edildi. Kitap çok başarılı oldu. Tanınmış bir edebiyat acentesi haline gelecek olan Jonathan Clowes o zaman boyacı ve dekoratör olarak çalışıyordu. Fred Ball’un arkadaşıydı, ona tavsiyelerde bulunuyordu ve Tressell biyografisini, popüler kitaplar yayınlayan –sosyalist olmayan– Weidenfeld’e kabul ettirmeyi başardı. Lawrence ve Wishart biyografiyi basmak istemedi çünkü Fred Ball, Tressel’in muhtemelen zengin bir İrlandalı bölge müdürünün oğlu olup, işçi sınıfından olmadığını keşfetmişti. Bu olay hemen hemen, Joan Littlewood’un, yine Jonathan’ın arkadaşı olan ve basının Hastings duvarcısı olarak tanımladığı Henry Chapman tarafından yazılan, inşaat işçileri hakkındaki <span class="char-style-override-14">You Won’t Always Be on Top</span><span class="dipp"><a class="footnote-link" href="#footnote-225-103" id="footnote-225-103-backlink">103</a></span> adını taşıyan “işçi sınıfı” oyunuyla büyük başarı kazanmasıyla aynı zamanda olmuştu. Komünist Parti’nin kültür komiserleri ne kadar nefret etse de, Henry’nin mükemmel bir orta-sınıf kökenine sahip olduğu ortaya çıktı.<span class="dipp"><a class="footnote-link" href="#footnote-225-104" id="footnote-225-104-backlink">104</a></span></p>

      <p class="paragraf-4 para-style-override-22"><span>Bu arada ne kadar tanıdığım varsa hepsi kendilerini işçi sınıfının öncüsü olarak görüyordu ve bildiğim tek gerçek, apolitik ve tavizsiz işçi sınıfı temsilcisi dairemi haftada bir temizlemeye gelen kadındı. Onunla ilgili bana en ilginç gelen şey, tıpkı birlikte büyüdüğüm İskoçyalı çiftçi eşlerine benzemesiydi. Adı Bayan Dougall’dı, yaklaşık altmış yaşındaydı, zayıf, solgun, hasta ve asla sigarasız göremeyeceğiniz biriydi ama ya kader onu kanatlarının altına alarak Güney Rodezya’ya götürmüş olsaydı? Ne yazık ki tanıdığım herkes kadar ezilmekteydi ama sömürülmesinde canıgönülden işbirliği yapıyordu. Temizlikçi kadınları işe alan ve bizden saat başına maksimum ücret tahsil edip ona yarısını ödeyen bir şirketin kayıtlarında yer alıyordu. Ona kendi işini kursa, iki misli para kazanacağını söylemenin hiçbir yararı yoktu. İçini çekerek, “Bana iyi davranıyorlar,” derdi. Çoğu zaman bakmak zorunda olduğu yetersiz bir kocası vardı. Onu seviyordu.</span> <span class="char-style-override-14">He</span> <span>adını taşıyan küçük hikâyem ilhamını onlardan almıştı. Kocasından sevgiyle ve işverenlerinden iyilikle söz etmediği zamanlarda, kara kara yolun hemen yukarısında bulunan ve korkunç cinayetlere sahne olan Rillington</span> <span>Square</span> <span>10 Numara’dan bahsediyordu.</span></p>

      <p class="paragraf-4">Oraya çalışmaya gönderilmiş ve uygun bulunmamıştı. “Ben olabilirdim,” diye yakınıyor, el çantasından cinayetler hakkında gazete kupürleri çıkarıyordu. “Buldukları benim cesedim olabilirdi, değil mi tatlım?”</p>

      <p class="arabaslik-sol-kucuk">NASIL DÜŞÜNÜYORDUK: ZAMANIN RUHU</p>

      <p class="paragraf-4"><span class="char-style-override-14">Öncelikle, Ulusal Sağlık Hizmeti, Refah Devleti. Ne büyük gurur, ne büyük mutluluk – ve ne güven! En iyi yanı hâlâ genç doktorların ortak muayenehaneler açmalarıydı. Ama hepsi sosyalist değildi. Otuzlu yıllara ilişkin anılar canlıydı, herkes tarafından okunan</span> The Stars Look Down, Love on the Dole, The Citadel <span class="char-style-override-14">romanlarıyla belgeleniyorlardı. Aileden birinin hastalanması bütün bir aileyi çökertmeye yeterdi. 1930’ların o korkunç yoksulluğu, İngiltere’yi yönetenlerin bu sıkıntılara karşı o acımasız kayıtsızlığı – ama artık Refah Devleti olduk. Emeklilik artık yaşlanmanın tehdit olmaması anlamına geliyordu. (40 yıl sonra bir hükümet aniden buna gücümüz yetmez diyerek, yurttaşların o güne kadar katkıda bulunduklarını sandıkları yardımları kesiverebiliyor. Şimdiye kadar sözünde durmadığı için bir hükümeti dava eden olmuş mudur? Ama belki de daha önemli soru şu: Nasıl bir ruh hali içindeydik ki hükümetlerin verdikleri sözlere güvenebiliyorduk? Kolay: Romantik, ütopyacı, idealist, her türlü iyiliğin olabileceği bir yerde.) “Yoksullara Yardım” gitti, “Koşulları Değerlendime” geldi ki bu şanssız yoksullara yardımın reddedilebileceği anlamına geliyordu ve çoğu zaman da reddediliyordu. Bana, yaşlıyken, günlerce, fırından dilenerek aldığı bayat ekmekten başka hiçbir şey yemediğini söyleyen, ama Koşulları Değerlendirme görevlilerinin, evindeki halıyı satmadığı için yardımı reddettiği bir kadın tanıyordum. Şimdi hiç kimse, “Koşulları Değerlendirme” sözlerinin bile ne kadar buruk bir kırgınlık yaratabileceğini hatırlamıyor.</span></p>

      <p class="paragraf-4 para-style-override-24"><span class="char-style-override-14">Kitle gözlemi, şimdi yaygın olsa da, özellikle savaş sırasında, kendimize yönelik bir tavrın ilk göstergesiydi. Sosyoloji – toplumumuza, kendi davranışlarımıza bir yabancının gözüyle bakabilme becerisi doğuyordu. Bu şimdi bana çok önemli geliyor, ancak vatandaş olarak hayallerimizi süsleyen şey Refah Devleti’ydi.</span></p>

      <p class="paragraf-4"><span class="char-style-override-14">İngiliz Komünist Partisi’nin genel sekreteri, ya da lideri Harry Pollitt, Kensington High Street’teki bir ticaret merkezi olan Pontings’in önünde dikiliyor. Dükkânların bugünkü zenginliğiyle karşılaştırınca yoksul bir işletme. O zamanki Harrods ya da Selfridges gibi mağazalarla kıyaslandığında bir köy dükkânı. Harry Pollitt yumruğunu sıkıp havaya kaldırdı sonra indirip suçlayıcı bir tavırla parmağını uzattı: “Biz iktidara geldiğimiz zaman, bütün bu yerleri yıkacağız.” Yani bu şaşırtıcı lüksü. Komünist Parti’nin kıyafet karnesi daha yeni kaldırıldığı için biraz modadan, biraz da gösterişten başka bir şey düşünemeyen halkın nabzını tutuşu işte bu kadardı. İngiliz düşünce tarzında, bu anekdotun örnek olduğu bir aşama bulunmaktadır. Son derece püriten, eğlenceden nefret eden, kontrol etme ve bastırma ihtiyacı içindeki bir aşama.</span></p>

      <p class="paragraf-4 para-style-override-24"><span class="char-style-override-14">Bu hikâyeyi John Sommerfield’a anlattığım zaman bana, “İngiltere’yi anlamak istiyorsan, birkaç sterlinlik kâr uğruna Nash’in Regent Street’ini buldozerle yıkan bir ulus olduğumuzu hatırlaman yeterli olacaktır,” demişti.</span></p>

      <p class="paragraf-4"><span class="char-style-override-14">Fransız yemeği. Yemeklerimiz o zaman çok kötüydü, ama Manş Denizi’nin hemen karşısında Fransa vardı, gerçek yemekler. Bu, Elizabeth David’den on yıl önceydi. Ne kadar homurdanıyor ve sahip olduklarımızı ne kadar küçümsüyorduk. Tek tesellimiz Soho’daki şarküteriler, Fransız ve İtalyan yiyecek dükkânlarıydı. Yumuşacık beyaz ekmekler, bizim yemeklerimizin kötü olan her şeyini simgeliyordu. (Doksanlarda bu nefret edilen ekmek, Paris’te en yeni ve seçkin düşkünlük halini aldı; bizim beyaz ekmekli sandviçlerimize doymak bilmiyorlar.) Hayır, bagetler, kruvasanlar, brioche ile Gauloises ve Gitanes</span><span class="dipp"><a class="footnote-link" href="#footnote-225-105" id="footnote-225-105-backlink">105</a></span><span class="char-style-override-14">: Medeniyet buydu. Yiyecekler hep kendilerinden daha fazlasını ifade etmişlerdir. Soho’dan bir parça Brie veya Camembert</span><span class="dipp"><a class="footnote-link" href="#footnote-225-106" id="footnote-225-106-backlink">106</a></span> <span class="char-style-override-14">ya da Fransız pastasıyla dönmek barbarlığa karşı kazanılmış bir zaferdi. Şimdi, tabii savaştaki yoksunluklarla beslenen, Fransa’ya, İtalya’ya yaptığımız küçük yolculuklarla alevlenen bu yemek tutkusunun, şu andaki yemek saplantımıza ne kadar katkıda bulunduğunu merak ediyorum. Sayfalar dolusu yemek tarifleri, restoranlar ve aşçılar hakkında sohbetler, roman gibi okuduğumuz yemek kitapları eleştirileri. Bugünlerde gazetelerimizde veya televizyonda yemeğe kitaplardan daha fazla yer verilmektedir.</span></p>

      <p class="paragraf-4 para-style-override-24"><span class="char-style-override-14">Bağış tamamen kaldırılmıştı. Refah Devleti yoksullara yapılan bu buruk hakareti sonsuza dek sona erdirmişti. Ayrıca, yakında hiç yoksul kalmayacaktı. “En azından bir daha asla sadaka vermek için elimizi cebimize sokmamız gerekmeyecek.”</span></p>

      <p class="paragraf-4"><span class="char-style-override-14">Marghanita Laski, İngiltere’nin Birleşik Devletler’in sömürgesi olması temasını işleyen ve The Offshore Island</span><span class="dipp"><a class="footnote-link" href="#footnote-225-107" id="footnote-225-107-backlink">107</a></span> <span class="char-style-override-14">adını taşıyan bir oyun yazmıştı. İngiltere’nin her tarafında Amerikan askeri üsleri vardı. Bu, Hitler’e karşı “tek başımıza kaldığımız” zaman Birleşik Devletler’in bizi kurtarmasının bedeliydi. Laski komünist olduğu gerekçesiyle yerildi, oysa bunun gerçekle yakından uzaktan ilgisi yoktu. “Düzeni” – bu deyim daha yeni yeni kullanılmaya başlanmıştı ve “yönetici sınıf” yerine kullanılıyordu – eleştiren herkes komünistti ve doğası gereği haindi. Şimdi bu, Soğuk Savaş’ın sonuçlarının en kötüsü gibi görünüyor: Yasal ve yararlı eleştiri o kadar göz ardı ediliyordu ki, “Bu yalnızca komünist propagandası,” deniliyordu.</span></p>

      <p class="paragraf-4 para-style-override-22"><span class="char-style-override-14">Picasso Londra’ya geldi. Kibirli demesek de, açıkça komünistti, ister beğenin, ister beğenmeyin. Dünyanın her yerinde komünist barış kampanyalarını süsleyen Barış Güvercini’ni çizen oydu. Pek candan karşılanmadı. Övgülerin yanında öfke de vardı. “Bu komünisti burada istemiyoruz.” Ayaklanma tehditleri oldu. Picasso’nun saygınlığı şimdiki kadar tartışmasız bir şekilde kabul edilmiyordu. Şarlatan, düzenbaz, dolandırıcı, yıkıcı – bir başka Büyük Yaşlı Adam oluşturuluyordu.</span></p>

      <p class="paragraf-4 para-style-override-24"><span class="char-style-override-14">Sinemalarda ve tiyatrolarda milli marş için ayağa kalkıyorduk.</span></p>

      <p class="paragraf-4"><span class="char-style-override-14">Fırsat bulduğumuz zaman sık sık, Oxford Street’teki iki sanat sinemasında – Studio One ve Academy – Fransız ve İtalyan filmlerini seyretmeye gidiyorduk. Ulusal Film Enstitüsü daha doğmamıştı. Oralarda çok mutlu saatler geçirdik ve hep, “Gidip bir doz güneş ışığı alacağım,” derdik. Fransız ve İtalyan filmlerinde bir iki saat süreyle bizim çok yoksun olduğumuz zarifliğe ve alımlılığa dokunabiliyorduk.</span></p>

      <p class="paragraf-4 para-style-override-24"><span class="char-style-override-14">Televizyon: Bu korkunç yeni buluşla çocuklarımızın beyinleri çürüyecek. Kendimizi kurtarmak için ne yapabiliriz?</span></p>

      <p class="paragraf-4"><span class="char-style-override-14">İngiliz hâlâ en iyiydi: İngiliz olan her şey.</span></p>

      <p class="paragraf-4 para-style-override-24"><span class="char-style-override-14">Yurtdışından gelen insanlar sokaklarımızın ne kadar uygar, ne kadar hoşgörülü olduğunu söylüyordu.</span></p>

      <p class="paragraf-4"><span class="char-style-override-14">Komünist Parti Yazarlar Grubu’nda, biz ve Ruslar İngiltere’nin hâlâ Dickens’ın romanlarındaki gibi ve Rusya’nın da Dostoyevski’ninkiler gibi olduğunu hatırlasaydık, İngiltere ile Sovyetler Birliği arasında yıllardır süregelen fikir ayrılıklarının kolaylıkla giderilebileceği konusunda espriler yapardık.</span></p>

      <p class="paragraf-4 para-style-override-22">Şu ana kadar dışarıda olan olayları, yolculukları, toplantıları, Yazarlar Grubu’nu, politikayı anlattım – ve böyle de devam edecek. İç dünyanın sığdırıldığı bir iskele, bir çerçeve. Peki, ya tersi olsaydı – çerçeve, yazı ve buna katılan düşünceler olsaydı? Bir yazarın hayatını anlatmak imkânsızdır çünkü gerçek kısmı kâğıda dökülemez. Londra’daki ilk günlerimde, Church Street’te günlerim nasıl geçiyordu? Sabah beşte, çocuk uyandığı zaman kalkıyordum. Peter yatağıma geliyordu ve ben ona hikâyeler veya şiirler söylüyor veya okuyordum. Giyiniyordum, o kahvaltı ediyordu, sonra ben onu sokağın başındaki okuluna götürüyordum. Ama kısa bir süre sonra onu otobüse bindirmeye başladım ve iki durak ötedeki okuluna tek başına gitmeyi öğrendi. Sanırım şimdi bunu yapamazsınız. Biraz alışveriş yapıyor ve asıl günüme başlıyordum. Şunu bunu yetiştirme çılgınlığı, “Şunları almalıyım, filancaya telefon etmeliyim, şunu unutma, bunu not et”, ev kadını hastalığı dediğimi bastırıp yazı yazmak için gereken donukluğa girmeliydim. Bunu bazen birkaç dakika uyuyarak, telefonun çalmamasına dua ederek sağlıyordum. Uyku her zaman benim dostum oldu, bana güç verdi, kestirme çözümüm oldu, ama birkaç dakika dalmanın değerini o günlerde öğrendim. Uyandığımız zaman çözülmüş, sessiz, kasvetli ve çalışmaya hazırsınız.</p>

      <p class="paragraf-4">Peter birkaç günlüğüne veya hafta sonu için Eichner’lara gittiğinde ya da annem onu bir yerlere götürdüğünde çoğunlukla gidip yatıyordum, yenileyici sualtında hareketsiz ve gevşekçe yatıp ağır ağır yukarı çıkar gibi, tam yüzeye ulaşırken yeniden dalıp yeniden yükselerek... Uyanma aşamasında aslında tam bilinçli değilsiniz, uyku da uyuduğunuzu kısmen bildiğiniz için daha hafif. Bir saat... Hatta eğer aşırı çılgınlaşmışsam bir gün. Yaşlandıkça ve duygusal ekonomimi idare etme konusunda daha akıllandıkça, uyanık olma durumunun titreşen ve tıngırdayan, böylece gergin ve katı olmanıza yol açan, hatta yazı yazarken yüz kat abartılan bir madde biriktirip biriktirmediğini merak etmeye başladım. Ancak birkaç dakikalık uyku, o diğer boyuta en küçük bir dalış bile bunu eritiyor, sizi yeniden doğmuş kadar sakinleştiriyor.</p>

      <p class="paragraf-4">Şimdi, kahvaltılıkların kaldırıldığı ve yerine dağınık kâğıtların konulduğu küçük masada daktilo duruyor ve beni bekliyor. Çalışma başlıyor. Oturmuyorum, odada dolanıyorum. Ayaktayken, bir fincan yıkarken, bir çekmeceyi temizlerken, bir fincan çay içerken düşünüyorum. Aklım bu işlerde değil. Kendimi makinenin başındaki sandalyede buluyorum. Bir cümle yazıyorum... Olacak mı? Ama önemli değil, sonra bakarım, şimdi yalnızca devam edeyim, akışı başlatayım. Böyle sürüp gidiyor. Yürüyorum, dolanıyorum, ellerimi şu veya bu işle meşgul ediyorum. Gördüklerinize göre değerlendirecek olsanız, benim ev işlerinde ideal biri olduğumu düşünebilirsiniz. Birkaç dakika kestiriyorum, çünkü rahatsız edici bir elektriksel gerilim içindeyim. Yürüyorum, yazıyorum. Telefon çalarsa, konsantrasyonumu bozmadan cevap vermeye çalışıyorum. Böylece bütün gün, çocuğun okuldan alınma ya da gelme vaktine kadar böyle devam ediyor.</p>

      <p class="paragraf-4">Konsantrasyon yolundaki fiziksel çaba: Ressamların bunu yaptığını görürsünüz. Stüdyolarında, anlaşılan gelişigüzel bir şekilde dolanırlar. Fırça temizlerler. Bir başka fırçayı atarlar. Bir tuval hazırlarlar ama akıllarının başka yerde olduğunu anlarsınız. Pencereden dışarı bakarlar. Bir fincan kahve yaparlar. Tuvalin önünde uzun süre dururlar, fırçaları ellerinde tetikte beklerler. Sonunda çalışma başlar.</p>

      <p class="paragraf-4">Çocuk oradayken yazma girişiminde bulunulmaz, çünkü bu sadece iki tarafın da sinirlenmesiyle sonuçlanır. Ona kitap okunur, masa oyunları oynanır. Radyo dinler – radyoyu çok seviyor, çocuk programlarının yanı sıra yetişkin oyunlarını da dinliyordu. Akşam yemeği. Eğer Joan veya Ernest evdeyse, onları görmek amacıyla aşağıya iniyor. Saat sekizde yatırılıyor ama hiçbir zaman uykuyu seven bir çocuk olmadığından dokuza ona kadar uyanık kalıyor. Bu arada Jack geliyor. Yemek yiyoruz. Konuşuyoruz. Jack Maudsley Hastanesi’nde çok yoğun çalışıyor. Burası Britanya’nın önde gelen psikiyatri hastanesi. Şu anda bir heyecan ve keşif zamanı yaşanıyor. Şimdi kanıksadığımız birçok psikiyatrik görüş ve uygulama o zaman geliştirildi. Jack muhtemelen şimdi demode sayılabilecek bir doktordu. Maudsley teorilerini ve uygulamalarını veya hastalarla yaşadığı olayları, müzikle –zira müzik konusunda çok bilgiliydi– veya bestekârların hayatlarıyla, ya da edebiyattan olaylarla karşılaştırmalar yaparak gösterirdi. Örneğin Londra’nın East End’inden yaşlı bir adamı Dostoyevski’den bir karakterle, deli bir kızı operadaki bir öyküyle ilişkilendirilirdi. Hastalarının sıkıntılarına üzülürdü. Sürdürülen deneyler konusunda çoğu zaman kuşkuluydu. Örneğin hipnoz konusundaki deneyleri tarif ediyordu. Eğer birini –herhangi birini– alıp hipnotize ettikten sonra, örneğin üzerinden epeyce zaman geçmiş bir yılın 2 Mayıs’ında, o kişi on veya 20 yaşındayken, ne olduğunu sorarsanız, o gün olanları tamı tamına anlatıyorlar. “Moralim bozuk bir şekilde kalktım, kocamla kavga ettim, alışverişe gittim, akşam yemeği pişirdim...” gibi. Bunların hepsi aklın bir yerinde saklanıyor. Anı dediğimiz şey beynimizde olanların yalnızca küçücük bir parçası. Asıl kayıtlardan taşan bir damla sanki. “Başkasının beynine böyle girmeye ne hakkımız var?” diye bana aktarıyor. Önünde duran bir sıra insan, rastgele seçilmiş ve parmaklarını şaklatıp, “Sen, sen, sen,” diyor. “Çıkıyorlar, öylece! Ne istersen yapabilirsin onlarla. Bir insana böyle davranmaya kimsenin hakkı yok!” Sürekli olarak insanlara bu şekilde veya şu şekilde davranılmaması gerektiğini söylüyordu. Komünist olabilirdi, eskiden Stalinciydi, hâlâ Marksistti ama eski moda bir hümanistti ve bu, kanlarında edebi gelenek olan tüm komünistler için geçerliydi.</p>

      <p class="paragraf-4">Sonra yatardık. Karanlık ve aşk.</p>

      <p class="paragraf-4">Sabahları çoğunlukla çocuk uyanırken gitmiş olurdu. “Evden temiz bir gömlek almam gerekiyor,” formülünü kullanırdı.</p>

      <p class="paragraf-4">“Temiz gömleklerini burada tutabilirsin.”</p>

      <p class="paragraf-4">“Haydi ama. Neden benim gömleklerimle uğraşasın?”</p>

      <p class="paragraf-4">Bir erkekle metresi arasındaki bu tipik konuşma, birlikte olduğumuz dört yıl boyunca şu veya bu şekilde sürüp gitti.</p>

      <p class="paragraf-4"><span>İşte bir gün böyle geçiyordu. Ancak bunun hiçbir yerinde yazma sürecinin gerçekleri yer almıyor. Yine o yararlı “hayallere dalma” deyimine başvuruyorum. Ve bu alışveriş yaparken, yemek pişirirken, herhangi bir şey yaparken devam ediyor. Okuyorsunuz ama kitabın aşağılara indiğini fark ediyorsunuz: Hayal kuruyorsunuz. Yaratıcı karanlık. Anlatılamaz. Ya fırlatılıp bir kenara atılan sayfalar, kendilerini çöp sepetinde bulan öyküler, bir iki gün veya bir hafta süreyle aklınızda yaşayan, ancak hayata geçemeyen ve bu nedenle vazgeçilen fikirler. Hangisi, ne, neden bir sayfa canlanırken diğeri değil, neden bu canlılık en derinlerden, gözden ırak bir yerlerde aşkla beslenen? Bir günü şöyle tarif etmek: Kalktım, çocuk okula gitti, yazdım, çocuk okuldan geldi ve ertesi gün de aynıydı – bunlar, okuyucuya sayfa çevirten şeyler değil.</span></p>

      <p class="paragraf-4">Sanırım bir yazarın gerçek hayatını sadece bir başka yazar anlayabilir. Ve belki birkaç kişi daha. Eskiden bunlar yayıncılar olurdu. Yayın dünyası öylesine değişti ki eskiden bu işin yüreğinde yazar ile birey olarak yayıncı arasında bir ilişki olduğuna inanmak çok güç. Ellili yıllarda her yayıncılık şirketi edebiyata âşık tek bir adam –o zamanlar erkeklerdi– tarafından kurulurdu. Çoğu zaman sahip oldukları her şeyi riske atarlardı, genellikle sermayeleri yetersiz olurdu ve evet, bazen kötü işadamları olurlardı. Yeni yazarlar ararlar, onları el üstünde tutarlar, yalnızca birkaç yüz adet satacak kitapları piyasada tutarlardı. Her şeyin birkaç haftalık yoğun satışa odaklandığı şimdiki dönem bir espriyle başladı ama –çoğu zaman olduğu gibi– espri olmaktan çıkıp, yayıncılık dünyasında herkes tarafından kullanılan gerçek bir tanımlamaya dönüştü: “Bu kitabın raf ömrü altı hafta... iki ay(dı).”</p>

      <p class="paragraf-4">İşte size şimdi alıştığımız şeyin tam tersi olan bir örnek. 1949 yılında Frank Rudman adında bir adam 100 sterlinlik terhis parasını alıp, Bloomsbury’de üç odalı bir çatı katında Ace Books adı altında yılda altmış kitap yayımlamaya başladı ve bu ciltsiz kitaplar devrimini başlattı. Rudman’ın listesinde Avrupa’dan, Amerika’dan ve Karayipler’den olmak üzere, o dönemin bütün iyi yazarları bulunuyordu. Herhalde hiç kimse o kadar para kazanmamıştır. Frank Rudman, mümkün olduğunda işini en yakın bardan yürütmeyi seviyordu.</p>

      <p class="paragraf-4">Bir ilk roman ya da öyküler derlemesi canlı tutulur, artık olarak çöpe gönderilmez. İkinci roman her zaman tehlikelidir, aynı şekilde bakılıp beslenir. Böylece edebiyat dünyasında ün büyür. Üçüncü kitap, belki bir dördüncü. Bunların hiçbirisi birkaç yüz adetten fazla satmazdı. Sonra bir nedenle, bir kitap sıçrama yapar. Bir ödül kazanır –o zamanlar çok az sayıda vardı– veya radyoda bahsedilir. Daha çok, bence, görünmez bir topyekûn iyi niyet artışı olur ve terazi öbür yana tartar. Yazarın artık düzenli bir okuyucu kitlesi vardır, bağımlıları, yeni kitaplarının çıkmasını bekleyenler. Bu yavaş bir süreç olabilir ama organiktir ve içinde bir hayat taşır. Önerilen kitaplar, ödünç verilenler, daha çok kulaktan kulağa yürüyen bir ün. Ve şimdi yeni kitap sonunda belki 10.000, 20.000 bin satabilir. Bütün bu süreç içinde yazar sade ve tutumlu bir şekilde yaşamaktadır veya belki bir ofis işi vardır, ya da eleştiri yazılarıyla, bir radyo oyunuyla veya bazen bir makaleyle geçinir.</p>

      <p class="paragraf-4">Bu sürecin özünde yazarla yayıncı arasındaki yakın ilişki yatar – şirket küçük olduğu için genellikle yayıncının kendisi ilgilenirdi. O zamanlarda etrafta dolanmazlardı, ofislerinde otururlardı. Yazar sağlam, henüz anlaşılmayan bir derinliği olduğundan emin olduğum gelişen bir dostluğa güvenirdi. Yazarların hepsinin çocuksu olduğunu itiraf etmeliyim, en azından kendi hayatları söz konusu olduğunda. Yayıncıya –veya editöre– çeşitli duygular yansıtılır: Gereksinimler, bağımlılık, minnet, ihtiyaç ve bağımlı olma yüzünden duyulan kızgınlık, savaşkan, çelişik bir sevgi ki bu da işe yansıyıp onu besler. Yayıncının tutkulu edebiyat sevgisi, yazarın çalışmasını besler ve çok okumanın getirdiği ayırt edebilme yetisi, kitabı eleştirmesine, daha iyi olmasında ısrar etmesine yardımcı olur. Evet, burada örnek bir ilişkiyi tarif ediyorum. Bunların arasında en ünlüsü belki de Thomas Wolfe’un (gazeteci olan değil, 1930’ların romancısı) Scribner’deki Maxwell Perkins’le ilişkisidir. Bu, hem yazar hem de yayıncı açısından verimli ve süregelen bir ilişkiydi. Artık böyle yayıncılar veya editörler pek kalmadı.</p>

      <p class="paragraf-4"><span>Benim, edebiyatla hiçbir zaman bu kadar tutkulu bir şekilde ilgilenmeyen Michael Joseph’le böyle bir ilişkim yoktu. Yardımcısı Robert Lusty beni öğle yemeğine çıkardı ve hiç kitap okumadığını, sadece televizyon seyrettiğini itiraf etti. Televizyon, ilk günlerinde epeyce hor görülüyordu. Bu iki adam birbirlerinden nefret ediyor ve olağan şekilde konuşamadıklarından, sekreterlerin bir ofisten diğerine taşıdıkları (ofisler yan yanaydı) notlarla haberleşiyorlardı. Bu durumun, şirketin etkin bir şekilde işleyişini etkileyip etkilemediğini bilmiyorum. Bu dönemde destek konusunda Juliet O’Hea’ya sırtımı dayamıştım.</span></p>

      <p class="paragraf-4">Yayıncılıkta yaşananlar, işlerin çoğu zaman tam tersine dönmesi kuralının örneğini oluşturmaktadır. Şöhretin yavaş ve güvenilir bir şekilde büyümesinin, yani kitapların kişisel çıkarları olan insanlar tarafından satın alınmasının tam tersi şudur: Geçen yıl <span class="char-style-override-14">New York Times</span>’tan genç bir kadın benimle röportaj yaptı ve bunun sonucunda basit, yüzeysel bir makale yayınlandı. Yayıncı birkaç gün sonra bu röportaj sayesinde kitabın (<span class="char-style-override-14">Tenimin Altında</span>) büyük bir kitapçı zincirine 1500 adet satılmasını sağladığını söyledi. Tabii bu satış kitabın bu kadar okunduğu anlamına gelmiyor. Şimdiki ortamın bir özelliği: Kitaplar satın alınıyor ama okunmaları gerekmiyor. Satın alma dürtüsü dışarıdan geliyor, bir röportajın veya bir televizyon programının teşvikiyle. Ancak bu tür özenmeler okuyucunun kitabı seveceği anlamına gelmiyor. Ani satın alma dürtüleri ciddi okuma demek değildir. Sorunun kökü, kitabın edebi niteliğine değil de ne kadar satacağına bakan muhasebecilerin yayınevlerini yönetmesinde ve yazarların yalnızca satış üzerinden değerlendirilmesindedir. Ancak bazı yazarlar, ki bunlar en iyi yazarlar olabilir, hiçbir zaman birkaç yüzden veya birkaç binden fazla satmaz. Yine de güçlü, geniş, derin bir etkileri vardır. Gerçek, iyi kitaplar, aslında bir ülkenin ya da kültürün bütünü açısından bir standardı veya ortamı belirleyen kitaplar her zaman ciddi bir azınlık için olmuştur, olacaktır. Ne kadar “tanıtım” yapılırsa yapılsın, bu kitap çok satanlar listesine girmeyecektir, sadece satılmamış kitapların, kâğıt hamuru haline getirilmek üzere depolarda yığılmasıyla sonuçlanacaktır.</p>

      <p class="paragraf-4">Bu devasa yayınevleri, uluslararası imparatorluklar, çok satanlar hatta ciddi ve zaten tanınmış olan yazarlar için iyidir; onlara iyi davranılır ve el üstünde tutulurlar. Ben de onlardan biriyim ve buna minnettarım. Muhasebecilerin ve para babalarının arasında, büyük bir tutkuyla edebiyatla ilgilenen insanlar gizlenmiştir ancak bunlar suçlu bir yüz ifadesi takınıp, “Eskiden edebiyatla çok ilgilenirdim ama bugünlerde okuyacak vakit bulamıyorum,” diye mırıldanabilirler. Zira çok yoğun çalışmaktadırlar. İyi kitaplar yayınlanıyor, iyi yazarlar hayatta kalıyor ama bütün baskı küçük, ender bulunan veya özel kitapların üstündedir. Edebiyatı seven herkesin elinde, baskısı tükenmiş veya hiç basılmamış veya basılmış olsa da editörlerin satma zahmetine girmediği kitaplar listesi vardır. Uzun vadede, satılması zor olan bu kitapların ihmali yayıncılığı bütün olarak etkileyecektir. Bir zamanlar yayıncılar bu zor kitapların ne kadar önemli olduğunu gayet iyi biliyorlardı. Bazılarımız bir yayıncının, “Ne sen ne de ben bu kitaptan tek kuruş bile kazanmayacağız, ama gene de basılması gerek,” diyebileceği günleri özlemle hatırlıyoruz.</p>

      <p class="paragraf-4">Diğer büyük değişiklik, “tanıtım - reklam.” Yazarlar üzüntüyle, kitabı yazdıktan sonra bir de satmak zorunda olduklarını söyleyerek espri yaparlar. <span class="char-style-override-14">Tenimin Altında</span> kitabımı İngiltere’de, Amerika’da, Hollanda’da, İrlanda’da ve Fransa’da “tanıtmak” hayatımın –yazma zamanının– üç buçuk ayını aldı. Eski yayıncılar yazarın huzura, sessizliğe, yalnız bırakılmaya, halk insanı olmalarının beklenmemesine ihtiyaç duyarlar. Yani şimdi bölünmüş bir kişilik geliştiriyoruz. Birincisi, gerçek kişilik, her zamanki gibi odalarımızda volta atıyor, hayal kuruyor, rüya görüyor, içimizin derinliklerinden malzeme çıkarmaya çalışıyoruz. Diğeri yüzüne bir gülücük oturtup, “önemli şahsiyet” olmak üzere öne çıkıyor.</p>

      <p class="paragraf-4">Değişim, reklama para harcamak istemeyen yayıncıların cimriliğiyle başladı. Eleştirilere güveniyorlardı. Sonra yazarların röportaj vermeleri istendi. Yayıncının bunlar için masraf yapması gerekmiyordu. Gazeteler ve dergiler sayfalarını doldurmak istemekteydi. Bu çığ süreciydi. Yazarlar hayatlarıyla, kişilikleriyle tanınıyor, ünlü oluyorlardı. Bunlar oldukça, “profil” için daha fazla röportaj vermemiz isteniyordu. On yıl kadar önce, edebiyat festivalleri düzenlenmeye başlandı. Çok başarılılar ve her gün yenileri doğuyor. Doğrudan yazara birey olarak dayanıyorlar. Bu festivallere binlerce okuyucu geliyor ve bunların hepsi kitaplara kişiden daha çok önem vermiyor. Bu, okuyucunun, ünlü kişinin konuşmasını sonuna kadar dinledikten sonra hemen kitabı almaya gitmesi anlamına gelmiyor, bazen biri diğerinin yerine geçiyor. Bir yazarın eserindeki otobiyografi unsuru takıntısı burada doruğa çıkar: Shelley’i karşılarında gördükten sonra eseri okumaya ne gerek var?</p>

      <p class="paragraf-4">Sonra imza günleri, promosyonla ilişkili en mantıksız fenomen. Bir konuşma yaparsınız, seminer yönetirsiniz, sonra bir masada oturursunuz, önünüzde uzun kuyruklar bir imza için sabırla bekler. Bu imzaya çok değer verirler ama yine de bunun seri üretim hattından çıkan her şey kadar değerli olduğunu görmeleri gerekmektedir. Yazarın her yıl muhtemelen yüzlerce, binlerce kitap imzaladığını bilirler. Sonunda yazarın önüne gelirler, o an satın almış oldukları ya da olmadıkları bir kitabı uzatırlar (çoğunlukla da kendi kitaplıklarından çekip getirmişlerdir) ve seremoni başlar: Lütfen Marie’ye, Bobbie’ye, Marcelle’e, Jack’e yazın, lütfen Mutlu Yıllar Pat, Mutlu Noeller Jorge yazın, derler. Edebiyatın onuru adına şiddetli bir kaygıyla başlayan ve bir zamanlar muhtemelen saçma mesajları reddetmiş olan –zira Marie’yi, Bobbie’yi ve diğerlerini hiç tanımayan– yazar, talep karşısında direnemez ve bu berbat işi bir an önce bitirebilmek için her şeyi yapacak hale gelir. İçinden, akıl sağlığını korumak için, yazarların bir zamanlar çekinerek bir arkadaşına kitap imzaladığını düşünür: Cassandra’ya<span class="dipp"><a class="footnote-link" href="#footnote-225-108" id="footnote-225-108-backlink">108</a></span> Jane’den ya da Dorothy’ye William’dan.<span class="dipp"><a class="footnote-link" href="#footnote-225-109" id="footnote-225-109-backlink">109</a></span> <span class="char-style-override-14">Onlar</span> bu üretim hattına ne derlerdi acaba? Yeni bir kitabımdan 6000 tane imzalamam istendi: Reddettim. Ama bir keresinde 3000 tane imzaladım. Ne için? Gizlice, yeterince kitap imzalarsam, hepimiz imzalarsak, okuyucular bir süre sonra ne kadar gülünç olduğunu anlarlar, diye düşünüyorum. Birkaç yaz önce Oxford öğrencileri arasında bir espri dolaşıyordu. “... adlı kitabının tek imzasız kopyası bende.” İnsanlar bu imzalara nasıl değer verebilirler? Uzun kuyruklarda sıra bekleyen, ama aslında yazarın orada oturup, yaklaşık bir saat konuştuğunu, soru kabul ettiğini gören insanları düşünüyorsunuz. Ne de olsa, kendilerinin ve yazarın aynı insani çerçeveyi paylaştığını, çok yorgun olduğunu ve içinden onlara bela okuduğunu biliyorlar. Ama yine de gelmeye devam ediyorlar.</p>

      <p class="paragraf-4"><span>Sicilya’da bir otelde, müdür resepsiyonun arkasında durdu, benim kitaplarımdan birini uzattı ve “Annem Maria için. ‘En derin saygılarımla,’ yazın,” diye emretti. Bu arada elini odamın anahtarının üstünde tuttu. İmzalayıncaya kadar anahtarı bana vermeyecekti.</span></p>

      <p class="paragraf-4">Washington’da son derece ciddi bir edebiyat kuruluşunda konuşma yaptım. Konuşma sonrasında komite tarafından akşam yemeğine davet edildiğimden, daha yerime bile oturmamıştım ama birdenbire karşımda kitaplarımdan oluşan bir öbek buldum ve birisi, “Akşam yemeğine karşılık imzalaman gerekiyor,” dedi. Jest yapıyorlardı.</p>

      <p class="paragraf-4">Ellili yılların ortasında şöyle bir olay oldu: Michael Joseph şirketini büyük bir holdinge sattı ama yeniden satıldığı takdirde, çalışan insanlara danışılması koşuluyla. Kısa bir süre sonra şirket –sanırım– <span class="char-style-override-14">Illustrated London News</span>’a satıldı ve çalışanlar bu satışı ancak haber borsa şeritlerinde geçince öğrendiler. Bazıları istifa etti. Hepimiz bunun çok çirkin olduğunu düşündük. Artık düzinelerce editörün, insanın, yayın şirketinden kovulduğu ve ayrılmak için birkaç hafta süre tanındığı bir noktaya geldik. Hiç kimse yazarla editör arasında oluşturulan narin ilişkileri düşünmüyor. Bugünlerde, yayın şirketlerinde çalışan editörlere, bugüne kadar yazarlara davranıldığı kadar kötü davranılmaktadır.</p>

      <p class="paragraf-4">Firmalar el değiştirirken yazarlara hiç danışılmaması çok ilginç, hatta epey de açıklayıcı bir olgu. Muhtemelen ününü esas alarak veya belirli bir editörü sevdiğimiz veya güvendiğimiz için bir şirketle sözleşme imzalıyoruz ama bunun hiçbir önemi olmuyor. Tıpkı bavul gibiyiz, yazdığımız kitaplar gibi metalaşmışız.</p>

      <p class="paragraf-4">O ilk günlerde, yakında sıradan hale gelecek böyle bir mektup almak ender rastlanan bir olaydı: “Bu firmadan ayrılıp, şu firmaya geçeceğimi üzülerek bildiriyorum. Çok üzgünüm, çünkü sizinle çalışmaktan büyük keyif aldım. Umarım yakında benimle öğle yemeği yersiniz. Belki bir gün yine birlikte çalışabiliriz.” İlk başlarda, yayıncılık şirketleri market poşeti gibi alınıp satılmadan ve editörler bir şirketten diğerine geçmeden önce, yazarların yayıncıya “sadık” kalmaları bekleniyordu. Ancak yazarlar, çok kısa sürede neler olup bittiğini görünce, ancak yayıncıları kadar sadık davranmaya ve işlerine geldiği şekilde, genellikle güven oluşturdukları bir editörün peşinden şirket değiştirmeye başladılar. Ancak o “bağlılık” kaybolduğu zaman, bir hukuki anlaşmadan çok daha derin bir şey baltalanıyordu.</p>

      <p class="paragraf-4"><span>Edebiyatın başına gelen en kötü şey, zenginlerin, multi-milyonerlerin yayın şirketine sahip olma arzusuna kapılması oldu. Bir güç gösterisi: Hangisinin edebiyatla ilgisi var ki? Ve bir anda yayıncılığı, sanayinin herhangi bir dalı haline gelmeye zorladılar. Büyük yayıncılık imparatorluklarının hiçbirisi çok para kazanmaz, yani çok zengin adamların yakında ilgilerini kaybedeceğini ve şansımız varsa (Yoksa hayal mi kuruyorum?) bu doğal olmayan yayıncılık şirketleri birlikteliklerinin yeniden dağılmasını umabiliriz. Bu âlemde gerçekten de küçük en güzeldir. Belki bir gün yeniden yayıncıların kitapların tashihlerinin düzgünce yapıldığı ve düzgünce basıldıklarını umursadıkları bir duruma dönebiliriz. Okuyucular kitapların eskisi gibi olmadığını, hatalarla dolu olduklarını fark etmişlerdir. Bunun nedeni, şimdi muhasebecilerin emri doğrultusunda tasarruf yapmak zorunda kalan yayıncıların, yazar tavır takınıp ısrar etmediği takdirde, şirkete redaktör almayı kabul etmemesidir.</span></p>

      <p class="paragraf-4">Tabii, yayıncının eserin hatalarla dolu, kâğıt ve formatın en ucuz türde olmasını umursamadığını bilmek, yazarın güvenine ve öz-saygısına yardımcı olmamaktadır.</p>

      <p class="paragraf-4"><span>Fakat bu sadece para sorunu değildir. Buralarda bir yerlerde karanlık ve kuşkulu bir şey vardır; kabul edilmeyen bir ihtiyaç beslenmektedir. İnsan, örneğin Manchester’da (veya Detroit’te) bir kitabevine gönderilip, bir öbek kitabın başına oturtulduğunda ve hiç kimse, bırakın imzalatmayı, kitap almaya gelmediğinde yaşanan utançtan kötüsü yoktur. Bu duruma düşürülen genç yazarlar tanıyorum.</span></p>

      <p class="paragraf-4">Veya bir kitap fuarını ele alalım. Her yayıncının kitap imzalamayı bekleyen bir dizi yazarı vardır. Tanınmış yazarlarda kuyruk vardır. Ama daha az tanınanlar –ki onlar da aynı derecede iyidir– bir saat, iki saat oturur ancak yanlarına hiç kimse gelmez. Bu nedir? Herhalde kitap satmak değil. Hayır, yayıncı diğer yayıncılara, “Bakın, <span class="char-style-override-14">benim</span> ahırımda kim var?” şeklinde gösteriş yapmaktadır.</p>

      <p class="paragraf-4">Toronto’daki Harbourfront Edebiyat Festivali’nde şöyle bir şey oldu: Resepsiyon alanına geldim ve en iyi edebi biyografi yazarlarımızdan biri olan Michael Holroyd’u gördüm. Yorgunluktan sersemlemiş, bembeyaz olmuştu. Yayıncısı, Bernard Shaw kitaplarının “tanıtımını yapmak” amacıyla, onu Toronto’dan üç ayrı yolculukla Birleşik Devletler’de üç ayrı şehre göndermişti. Birinde bir televizyon röportajı iptal edilmiş, ama bunu ancak stüdyoya ulaştığı zaman öğrenmişti. İkincisinde röportajı, Lynne Reid Banks hakkında bilgi almak isteyen biri yapmıştı ama Michael Margaret Drabble’la evliydi. Üçüncüsünde, röportajı yapan kişi Michael’ın neler yazdığını bilmiyordu. Her zamanki ahmaklıktan öte bir röportaj olmuştu. Yazarın bu şekilde sömürülmesi –ve küçük düşürülmesi– çok hafife alınmaktadır.</p>

      <p class="paragraf-4">Daha geçen hafta birisinin şunları söylediği bildirildi: “Çukurlarda ve çamurlarda sürünmeliler.” Bununla kitaplarını tanıtan yazarlar kastediliyor. Ve işte artık açık ve net bir şekilde söylenmişti. Yayıncıların, en iyilerinin bile, iyi işler çıkaran bir yazarın bu özelliğinin kontrol edilememesini sinir bozucu, hatta dayanılmaz buldukları anlar vardır. Bunun dışında her şey kontrol edilebiliyor, ama bu edilemiyor. Ancak kendilerinden bu kadar memnun olan yazarları oradan oraya kitap imzalamaya veya ahmakça röportajlar vermeye gönderebilirsiniz. Onları bu çemberlerden atlatıp, bunu sözleşmeye bile koyabilirsiniz. Yayıncılar sık sık yazarlardan tamamen kurtulmaya çalışırlar. Konularının bilgisayara yüklendiği bir formüle göre devşirilen romanların planlarını yaparlar. Ancak tuhaf bir şekilde, bu romanlar, yayıncılıklarının temelini oluşturan tat veya ruhtan yoksun olurlar. Buna katlanamazlar. Aslında yazarların kendilerinin, üstelik de sık sık en iyi işlerinin elden kayıp gidiverebildiğini biliyor olmaları onları hiç de teselli etmez.</p>

      <p class="paragraf-4">Bir sahne: Bir grup New Yorklu güçlü yayıncı, şık bir restoranda yemek masasının etrafına oturmuş, zavallı küçük bir yazarın (ben değil) yanlarında olduğunu unutmuşlar. Güçleriyle övünüyorlar. “Onları vezir de ederiz, rezil de.” Veya belki de yazarın orada olduğunu unutmamışlardır. Gösterilerine tanık olunmasını istemektedirler.</p>

      <p class="paragraf-4">Çok meşhur bir New Yorklu yayıncının, “yazarlarını” –atlar gibi– güven içinde bir dizi küçük kulübeye yerleştirdiği bir fantezisi vardı. Bütün gün içeride kilitli kalıp, çalışmalarımıza devam edecektik. Önemsiz hayatlarımızı sürdürebilmemiz için sadece akşamları üç dört saatliğine dışarı çıkmamıza izin verilecekti, ama on ikide yine içeri kilitlenecektik. Espriye bak!</p>

      <p class="paragraf-4"><span>Gene de şu ilham perisi, şu ateşböceği, yaratıcı mükemmellik, yakalanmamayı sürdürüyor. Sinema endüstrisi onu satın almaya çalışıyor. Filmler başladığından beri bu süreç devam etmektedir. Belirli bir kalitesi olan bir roman vardır. Film yapımcısı romanı satın alır. Yazar, zaten deneyimle olgunlaşmışsa, biraz gülümseyebilir. Film yapımcıları yazarı iltifatlara boğar. “Bu olağanüstü müthiş şahane özgün bir kitap... Bize güven, göreceksin.” Yazar gülümsemeyi sürdürür ve düşüncelerini kendine saklar. Yazar film senaryosunun ilk taslağını okur. Laf olsun diye, “Ama bunun benim romanımla pek ilgisi yok, değil mi?” diyebilir. Bu noktada film yapımcısı mırıldanarak uzlaşmaya varılabileceğini söyler.</span> <span class="char-style-override-14">Bütünlük</span> <span>kelimesi ortaya çıkar: “Hikâyenin esas bütünlüğü...” Eğer yazar masum, saf biriyse, gerçekten şaşkınlık içinde, “Kullanmayacaksanız veya rezil edecekseniz, kitabımı neden satın aldınız?” diye sorabilir. “Neden sıfırdan kendi senaryonuzu yazmıyorsunuz?” Ama film yapımcıları, bütün sanayi gerçekten büyüye inanıyor, ama bunu bilmiyorlar ve asıl mesele bu. Romanda belirli bir şey vardır –ne olabilir– bir varlık, bir büyü ve kitabı bunu yakalamak için satın almışlardır. Hikâyeyi veya fikri orijinaliyle hiçbir alakası kalmayacak şekilde değiştirseler bile, büyünün ve gücün bir bölümünün kalacağını sanıyorlar. Bazen de haklı oluyorlar.</span></p>

      <p class="paragraf-4">Bunu anlıyorlar mı? Muhtemelen hayır. Bu kudretli kurnazlar kendi süreçleri konusunda inanılmaz derecede cahiller. Anlamadıkları bir şey varsa o da endüstrilerinin, kendilerinin yarattığı yüksek oktanlı duygu enerjisiyle çalıştığıdır. Edebiyatın aklı başında dünyasından gelen herkes buhranlar, gözyaşları, tehditler, sinir krizleri, sabaha karşı üçte gelen telefonlar, film çekmenin yanında gelen gerçekdışı melodramlar karşısında afallayıp kalır. Bütün bunlar ne anlama geliyor? Sadece kendi yakıtlarını üretiyorlar, o kadar. Bunu nasıl müsrif bir şekilde kullandıklarını da anlamıyorlar.</p>

      <p class="paragraf-4">Bir yazar bunları yaşayabilir ve sık sık yaşamaktadır. Faks makinesinden veya ekspres ulakla (“Çok Acil, Hemen Teslim”) metrelerce uzunlukta şöyle bir baskı gelir: “Harika, muhteşem, etkileyici romanınızı okudum. Bütün gece uyumadım...” Ve bu yüzlerce kelime boyunca böyle devam eder. Ancak heves duygusu mesaja girmiştir, kullanılıp tüketilmiştir. Gönderen kişi bir hafta sonra, romanı eline alıp, ters çevirecektir. “Hevesim kaçtı. Ne tuhaf.”</p>

      <p class="paragraf-4">Bob Gottlieb bana, genç sayılabilecek bir yazar olarak, “Herhangi bir yazara verebileceğim tek tavsiye, ‘Parayı al ve kaç’” önerisinde bulunduğu zaman, bunun alaycı bir yorum olduğunu düşünmüştüm. Ama haklıydı. Tabii, hiçbir şeyin göründüğü gibi olmadığı o hayali dünyaya gezi yapmaktan hoşlanmıyorsanız.</p>

      <p class="paragraf-4 para-style-override-22">Yayıncılık ve yayıncılar konusunu çok uzattığımı düşünebilirsiniz. Ancak bunlardan bahsetmeden bir yazarın hayatı nasıl anlatılabilir? Bu kitabı yazarken iki çok büyük sorunla karşılaştım. Her şeyi etkileyen bir zehire benzeyen ve şimdi bir tür çılgınlık gibi görünen Soğuk Savaş’ın havasını aktarmak zorsa, yayıncılığı saran atmosferin, ben yazmaya başladığım zamanla şimdiki hali arasındaki farkı anlatmak da aynı derecede zor. Genç yazar ve okuyucular, “O günlerde yayıncılık edebiyata duyulan gerçek saygıyla yönetiliyordu,” derseniz neden bahsettiğinizi asla anlamayacaktır. “Ne demek istiyorsun?” diye sorar bu hayali muhatabınız. Çünkü ne demek istediğinizi bilmiyorlar, zira yaşadıkları hiçbir şey onlara bunu öğretmiş olamaz ve birçoğu iyi bir kitapla kötü bir kitap arasındaki farkı gerçekten bilmemektedir. Değişimin tek bir örneği: O günlerde <span class="char-style-override-14">The Observer</span> gibi periyodik dergiler/gazeteler sadece ciddi kitapları değerlendirir, ikinci sınıf kitapların eleştirilerine yer vermeye utanırlardı. Farklı bir şey görmemiş olan bu genç insan, “kaliteli kâğıt” olarak tanımlanan bir gazetede sütunlar dolusu eleştiri yerinin romantik romanlara veya seks-ve-şiddet destanlarına ayrılıp, örneğin Flaubert’in <span class="char-style-override-14">Duygusal Eğitim</span> eserinin yeniden basımı hakkında sadece bir paragraf yazıldığını görürse ne düşüneceği bellidir.</p>

      <p class="paragraf-4">Önemli, en önemli hususu tekrarlayacağım. Bazı kitaplar sadece azınlıklar tarafından okunabilir ve istediğiniz kadar pohpohlama veya tanıtım yapın, bunu değiştiremezsiniz. Ancak bunlar en iyi ve –gizlice, sessizce ve rahatlıkla– en etkili, dönemin atmosferini ve standardını belirleyen kitaplardır.</p>

      <p class="paragraf-4 para-style-override-22">Artık Sovyet büyükelçiliğinin davet listesindeydim. Devrimin Yıldönümü, Kızıl Ordu Günü ve benzeri etkinliklerde, çok büyük resepsiyonlar veriliyordu. Beş altı tanesine gittim. Keyif almadım. O halde neden gittim? Devrimcilik görevi, anne-babalarımızın ve büyükanne-büyükbabalarımızın kiliseye borçlu olduğu sorumluluğun devamı olabilir. Annem Blanket’teki kilise ayinine gitmek istediği zaman babamın, “Ah Tanrım, gitmek zorunda mıyım?” dediğini duyabiliyorum. Bir yoldaş: “Sovyet elçiliği’ne gidiyor musun, Doris?”</p>

      <p class="paragraf-4">“Sanırım.”</p>

      <p class="paragraf-4">Ezilenlerin temsilcilerinin yaldızlar ve şatafatlı pırıltılar içinde olmasının çelişkisine rağmen süslü bir odada, sayısız resmi Sovyet görevlisi bizi bekliyor olurdu. Hemen hepsi casustu, ama o zaman bunu bilmiyorduk. Ayrıca Parti üyeleri ve yolcu arkadaşlar da vardı. Aralarında fevkalade tipler olurdu. Bir tanesi, kristal bilimi alanında önemli katkılarda bulunan D. J. Bernal’di. Bernal –komünist ya da değil– bir nesil boyunca kendisine daimi hocaları olarak saygı gösteren öğrencilere ilham veren bir bilim insanıydı. Bernal, 1930’ların sonunda bile, İngiliz komünistlere, sanat ve bilim arasında boşluk bulunduğunu ve bunun ne kadar tahrip edici olduğunu anlamalarını tavsiye ediyordu. Bu, komünistler arasındaki başlıca tartışma konularından biriydi. Çok fazla sayıda konferans, tartışma ve çalışma grubu vardı. Galiba ben bile Salisbury, Güney Rodezya’da bir gruba konuşma yaptım. Bu fikir sonradan C. P. Snow tarafından benimsendi ve sahiplenildi.</p>

      <p class="paragraf-4">Bu süreç çok daha fazla ilgi çekiyor. Belirli bir azınlıkla sınırlı kalan düşünceler, özellikle saldırıya uğrayan ve sorunlu bir fikirse, defalarca kanatlanıp bütün kültüre yayılabilir. On yıl içinde, komünizmde doğan deyimler genel olarak kullanılmaya başlanmıştı. Somut adımlar –somut adımlar atmalıyız– yapısal çelişkiler, demolar, faşistler, bütün o tatsız jargona <span class="char-style-override-14">Times</span>’taki makalelerde rastlayabilirdiniz.</p>

      <p class="paragraf-4">Naomi Mitchison’ın erkek kardeşi J. B. S. Haldane, <span class="char-style-override-14">Daily Worker</span>’da yazılar yazıp bilimdeki yeni buluşları anlatıyordu. “Evren sadece sandığımızdan daha acayip değil, sanabileceğimizden bile daha acayip,” diyerek hepimizi heyecanlandıran ve etkileyen oydu. Gazeteyi bu makaleler için alan ve geri kalanının tek bir kelimesini bile okumayan insanlar tanıyordum. Haldane sonra Hindistan’a gitti ve bir nesil Hintli bilim insanını eğitti. Böyle tiplerin eşi benzeri yoktu ama bu türden olanların hepsi gibi Sovyetler Birliği üstüne konuştuklarında ne söyleseler her kelimesi saçmalıktı. Bir soru: Kimi insanlar başka yönlerden verimli olabilmek için kendilerini nefret edilen bir azınlıkla özdeşleştirmek zorunda mıdır? Bu insanlar <span class="char-style-override-14">The Socialist Sixth of the World’</span>ün yazarı ve din kurumunun kalbinde yer aldığından Parti’nin şapkasındaki en parlak tüy olan Kızıl Piskopos Hewlitt Johnson kadar renkli karakterlerdi.</p>

      <p class="paragraf-4">Hiç kimse konukların sıkıcı olduğunu söyleyemezdi, ama atmosferi bunaltıcı buldum. Bu konumda olmanın getirdiği kendini beğenmişlikten nefret ettim – biz, akıllı azınlık, karalanarak haksız yere saldırılan dünyanın işçi sınıfının savunucusunu destekliyorduk. Ancak sonra, bir daha oraya gitmemi engelleyen bir olay oldu. Asker üniformalı iki adam yanıma gelip, Moskova’dan gelen çok önemli bir ziyaretçiyle tanıştırılacağımı söyledi. Beni ortalarına alarak bir generalin karşısına çıkardılar – adını unuttum. Etrafında, askeri personel olduğunu düşündüğüm yardımcıları vardı ama tabii KGB’dendiler. General tıknaz, sert bir adamdı, gözleri donuktu ve tamamen komünist jargonuyla konuşuyordu. “İşçi sınıfı... Faşist emperyalistler... Barış cepheleri... Sömürülen kitleler... Komünizm davasını ilerletmek.” Aslında dinlemiyordum. Benim neyim vardı? Bayılacak mıydım? Üşüyordum ve avuçlarım terliyordu. Ensemde son derece tuhaf bir duygu vardı – tüylerim diken diken oluyordu. Korkuyordum. Dehşete düşmüştüm. General beni ölesiye korkutuyordu. Bu, o zamandan beri bir daha hiç olmadı. Sanırım Sovyetler Birliği’nin öldürücü dehşetine en çok orada yaklaşmıştım – yakın temas olmuştu. Yoldaşların hemen açıklayamadıkları her şey için söyledikleri gibi, fazlasıyla “sübjektifti.” Ne yazık ki, hayatınızdaki en önemli, sizi değiştirebilen olaylar o kadar önemsiz görünür ki, bahsetmeye bile değmez. Bir daha Sovyet elçiliğindeki o büyük resepsiyonlara gitmedim.</p>

      <p class="paragraf-4">Bir keresinde Jack’le birlikte Çek elçiliğine gittim ve bu tür etkinliklerde her zaman olduğu gibi sıkıldım. Sevimsiz bir genç adam bize yapıştı ve sürekli içki getirdi. Bir taksi bulup gideceğimizi söylediğimiz zaman, bizi Church Street’e bırakmakta ısrar etti. Davet edilmeden bizimle birlikte yukarı çıktı. Orada zengin ve güçlü arkadaşlarıyla övündü, bizi her türlü partiye davet etti ve onunla tekrar görüşeceğimize dair söz vermemizi sağlamaya çalıştı. Gittiği zaman, aklı başında olan hiç kimsenin –zengin, güçlü ya da değil– ünlü insanlarla hava atmaya çalışan bu zavallıyla isteyerek yarım saat bile geçirmeyeceği konusunda espriler yaptık. Bu adamın adı Stephen Ward’dı. Sonradan zengin ve güçlü insanlara kadın pazarlamakla kalmayıp, casusluk işine de karıştığı ortaya çıktı. Christine Keeler’ın arkadaşı veya sevgilisiydi. Başı fena halde derde girince, ondan yararlanan insanlar onu terk ettiler ve Ward intihar etti. Aynı şekilde, partilerde büyüleyici Christine Keeler’la tanışan insanlarla karşılaşırdınız – “Çok değerli biri... Çok esprili... Çok akıllı.” Ancak bu hayranlar ihtiyacı olduğu zaman onun yardımına gelmedi.</p>

      <p class="paragraf-4"><span>Komünist olmasaydım yapmayacağım başka neler yaptım? Büyük apartman bloklarına</span> <span class="char-style-override-14">Daily Worker</span><span>’ı satmaya ve belediye meclisi seçimlerinde oy istemeye gittim. Gündüz saatleriydi. Kapıları kadınlar açıyordu: “Bu tür işleri kocama bırakıyorum.” Beni içeri davet ediyorlardı çünkü yalnızlardı. Köhne, yavan, yoksul odalara kapatılmış kadınlar ve çocuklar – bu olay, “Hiçbir zaman bu kadar iyi durumda olmamıştınız,” olarak tanımlanan refah bolluğundan epeyce önceydi. Bir anda kendimi yine gayet aşina olduğum bir durumda buldum. Taksitle alışveriş ve çocuk yardımları konusunda benden tavsiye istiyorlardı. Onlara neler verilmesi gerektiğini veya nasıl alacaklarını bilmiyorlardı. Oysa böyle durumlarda Rodezya’da bir telefon yeterdi: “23 numaradaki kadının şuna veya buna ihtiyacı var.” Şimdi ne kuralları tam olarak biliyordum ne de kime telefon edeceğimi. Parti’ye bu insanların komünizmle ilgilenmediğini, sosyal hizmet uzmanına ihtiyaçları olduğunu söyledim. Bunu sadece bir kere yaptım. Parti’yle ilgili her şey acımasız, sinir bozucuydu ve bunun nedeni yalnızca benim her zamanki gibi yanlış bir konumda olmam değildi.</span></p>

      <p class="paragraf-4">Güney Rodezya hakkında konferans vermek üzere Hull Üniversitesi’ne gittim. Yaklaşık 50 Nijeryalı öğrenci vardı. Şimdi, o deneyim bana gerçekten bir iki şey öğretti. Kelimenin tam anlamıyla beni anlayamadılar, yani 150.000 kişi civarındaki minik beyaz bir azınlığın bir buçuk milyon siyahı kontrol altında tuttuğu gerçeğini akılları almadı. “Neden onlara gitmelerini söylemiyorlar?” “Neden beyaz insanların onlara ne yapacaklarını söylemelerine izin veriyorlar?” “Lütfen söyleyin – bize anlattıklarınızı anlamıyorum.” Güney Rodezya’nın silah gücüyle fiziksel olarak fethedildiğini anlattım. “Ancak –nasıl demiştiniz?– odun kesen ve su çeken insanlar haline dönüştürülmemize izin vermezdik.” Bundan daha anlayışsız bir dinleyici grubum olmamıştı.</p>

      <p class="paragraf-4">Rodezya’daki koşullar üstüne konuşmak üzere IRA’dan<span class="dipp"><a class="footnote-link" href="#footnote-225-110" id="footnote-225-110-backlink">110</a></span> çağrıldım – onlar davet etti. Hepsi genç erkekler olan 15 kişi civarında dinleyici vardı. IRA üyelerinin emir olmadan tutuklanmalarının, mahkeme olmadan hapse atılmalarının, hüküm giymeden ve İngilizlerin istemesi durumu dışında serbest bırakılma ümidi olmadan orada tutulmalarının olağan olduğunu öğrendim. IRA ile İngilizler arasındaki savaşın kökenleri, şimdi insanların düşündüğünden çok daha eskilere dayanıyordu.</p>

      <p class="paragraf-4">Kensington komünistleri tarafından düzenlenen bir toplantıda edebiyat konusundaki parti çizgisini anlatmam istendi. Parti çizgisiyle aynı fikirde değildim, hiçbir zaman olmamıştım. Ama –her zamanki gibi– kısmen merakımdan gittim. Önermeye göre, Graham Greene’in tutucu olduğu gerekçesiyle kovulması gerekiyordu. Graham Greene’e hayrandım. Ancak parti çizgisini oldukça başarılı bir şekilde yorumlamayı başardım. Bunu neden yaptım? Bunu sanırım hayatımda bir tek o zaman yaptım. Konuşmama kekeleyerek başladım. Hayatımda hiç kekelememiştim. Konuşmayı zorlukla tamamladım. Bayan Sussman’ın, söylediklerime inanmadığım için kekelediğimi söylemesine gerek yoktu. “Sence artık hayır demeyi öğrenmenin zamanı gelmedi mi?” dedi bana.</p>

      <p class="paragraf-4">Bütün bu faaliyetler Bayan Sussman’ın, Jack’in ve tabii annemin yorumları eşliğinde devam etti. Annem çılgın gibiydi, üzgündü, barut gibiydi, azarlıyordu ve sürekli olarak oğlumun geleceğini düşünmem gerektiğini söylüyordu. Jack benimle ne zaman evlenecekti? Neden komünistlerle koşuşturup duruyordum? Bu Bayan Sussman da kimdi? Neden bir yabancıyı ve tanımadığım birini dinlemeye hazırdım da onu dinlemiyordum?</p>

      <p class="paragraf-4">Bu arada Parti’de –en azından benim bulunduğum ortamlarda– Sovyetler Birliği’nden veya Doğu Avrupa’dan gelen haberler hakkında konuşmak gibi gizli bir eğilim vardı. Yani, otomatik olarak yalan gözüyle baktığımız gazetelerdeki haberleri değil, ağızdan ağıza dolaşan haberleri konuşuyorduk. Bu konuşmalar şaşkın, korku dolu seslerle yapılıyordu: Tutuklamalar, ortadan kaybolmalar, hapishaneler, kamplar, hepsi “ne yazık ki devrim gelişmiş bir ülkede gerçekleşmedi, yoksa bunların hiçbirisi olmazdı” ile özetleniyordu. Parti –resmi olarak– olanları inkâr ediyordu. Parti üyeleri birer ikişer ya da şubelerden delegasyonlar halinde görmeye gittiklerinde bile. “Kapitalist yalanlar.” Ama gayriresmi olarak... Çok farklı bir durum yaşanıyordu. O zaman moda olan bir deyim vardı: “Olup bitenlerden haberdar olmak.” Üzücü bir kabullenme. Gene de gerçeğin tamamı değil; katiyen.</p>

      <p class="paragraf-4"><span class="char-style-override-14">Olup bitenlerden haberdar olmak</span> deyimi sizi politik pişkinliğin seçkinleri arasına sokuyordu.</p>

      <p class="paragraf-4">Britanya’daki üst düzey komünist çevrelerin mali yozlaşması üstüne çok şey söylendi ama bence para sorunların en küçüğüydü. Üst rütbeliler ve bütün diğer Parti üyeleri, bu görevlilerin maaşlarının ortalama işçi ücretinden asla daha fazla olmadığıyla övünüyorlardı. Sovyetler Birliği’nden kayda geçilmemiş paralar alıyorlar mıydı? Kimse lüks içinde yaşadıklarını söyleyemezdi. Sovyetler Birliği’ne ve diğer komünist ülkelere geziler kesinlikle vardı ama bunlara ödül gibi bakılamazdı sanırım, daha çok yuvayı ziyarettiler. Aslında gücü, uyuşturucu çekiciliğindeydi. İçeriden bilgi almak, yetkililerin gözdesi olmak, olup bitenlerden haberdar olmak. Benim inancıma göre insanların, ayrılmaları gereken zamandan çok sonra bile komünist olarak kalmalarının nedeni, olup bitenlerden haberdar olmak amacıyla bu elit, ayrıcalıklı gruba ait olma arzusuydu. Bir elit gruba dahil olma ihtiyacı kesinlikle en temel ihtiyaçlardan biri. Aristokrasi, proletaryanın diktatörlüğü, Garrick Kulübü,<span class="dipp"><a class="footnote-link" href="#footnote-225-111" id="footnote-225-111-backlink">111</a></span> gizli dernekler – hepsi aynı.</p>

      <p class="paragraf-4">O dönemde Margaret yengemle, yani annemin erkek kardeşinin dul karısıyla ve onun kız kardeşiyle tanıştım. Bu annemin dünyasıydı, başka bir elit, üst-orta sınıf, annemin hayran olduğu ve benim de parçası olmamı istediği sınıf. Buna rağmen kardeşinin karısını hiç sevmemişti. Mesele benim onları, özenli şapkaları, eldivenleri, tilki kürkünden etolleriyle bu geleneksel giysili hanımefendileri sevmemem değildi. Onların dünyasıyla hiçbir ilgim yoktu. Yanlarına yaklaşmak bile hapishaneyle tehdit edilmek gibiydi. Ona yıllar önce sırtımı döndüğümü düşünüyordum ama şimdi annem beni oradaki, “kibar insanların” arasındaki yerimi almaya zorluyordu.</p>

      <p class="paragraf-4">Babamın kardeşi Harry’yle tanışmaya çalışmıştım. 30 küsur yıllık evlilikten sonra, çocuğunun hatırına boş bir evliliğe katlandığını ve sonunda hayatının aşkını bulduğunu söyleyerek karısı Dolly’yi terk eden oydu. Ailenin söylediğine göre kadın, “kızıl saçlı bir şıllıktı.” “Kibar insanlar” arasında kızıl saçlıysanız, etiketlenmeniz kaçınılmazdır. Kadın – söylediklerine göre – barmendi. Değildi ama kızıl saçlı şıllık bir kadın barmen karşı konulamayacak kadar güzeldi. Erkek kardeşini hiç sevmemiş olan babam sonunda onda beğeneceği bir şey bulmuştu ve onu savundu ama ne çare, işe yaramadı. Harry amcama mektup yazdım, ailenin geri kalanı gibi olmadığımı belirttim, “Buluşabilir miyiz?” diye sordum. Bana cevap vermedi. Yine denedim – hayır. Kızı Joan beni görmeye geldi ve bir saat boyunca babasını kötüledi. Sordum, kendisi için onlarca yıl kötü bir evliliğe katlanmış olduğuna göre biraz anlayış hak etmiyor muydu? Bir daha Joan’la görüşmek istemedim.</p>

      <p class="paragraf-4">Aslında çok fazla insanla görüşmüyor ve görüştüğüm insanlarla da çoğunlukla çocuğun hatırına görüşüyordum. Küçük çocuğu olan annelerin çoğu için bu geçerlidir.</p>

      <p class="paragraf-4">Örneğin, Bulgaristan elçiliği haftada bir folklor gecesi düzenliyordu. Peter’ı götürüyordum. Komünist olmayan birçok anne-baba da çocukları yüzünden gidiyordu.</p>

      <p class="paragraf-4">Küçük Venedik olarak bilinen bir kanalın üstünde, şimdi çok güzel, o zaman köhne ve yıpranmış olan bir bahçede, İskoç dans partileri düzenleniyor ve burada, Ewan MacColl şarkı söylüyordu. Komünist Parti’nin kültürel ortamlarına da her zamanki olağanüstü insan karışımı katılıyordu. Ev, eğitimi nedeniyle çok farklı bir hayat yaşayan üst sınıfa mensup Honor Tracy ile, son derece popüler radyo oyunu serisi <span class="char-style-override-14">Dick Barton, Special Agent</span>’ta Jock’u seslendiren Alex McCrindle’ındı. Radyo, müzik ve yeni doğmuş televizyon dünyalarından insanlar ve tabii, çocuklu kadınlar geliyordu. Çoğu komünistti, ancak on yıl sonra Alex ile komünist ozan ve saz şairi Ewan MacColl dışında hiçbiri komünist değildi.</p>

      <p class="paragraf-4">Bu etkinlikleri, o kadar insanın çoğu zaman soğukta ve hafif yağmurda İskoç halk dansı yapmasını oldukça sinir bozucu buluyorum.</p>

      <p class="paragraf-4">Guy Fawkes’ta<span class="dipp"><a class="footnote-link" href="#footnote-225-112" id="footnote-225-112-backlink">112</a></span> ve onlar için bahane oluşturan her durumda, bombalanmış mekânlarda ateşler yakılıyordu ve çevredeki tüm sokaklardan çocuklu aileler geliyordu. Tatlı bir amatörlük havası içeren bu etkinlikleri, Hamburg’da bombalanan alanlarda gördüğüm Walpurgis Gecesi ateşleriyle karşılaştırıyordum.</p>

      <p class="paragraf-4"><span>Soğuk yüzünden Britanyalıların yaşadığı zorluklara pek çok kez tanık oldum. Basil Davidson</span><span class="dipp"><a class="footnote-link" href="#footnote-225-113" id="footnote-225-113-backlink">113</a></span> <span>Peter’la beni Essex’teki kulübesine davet etmişti. Karısı Marion ve üç çocuğu da oradaydı. Kulübede sadece bir tane elektrikli ısıtıcı vardı, o da tek telliydi ve çoğu zaman yanmıyordu. Onlar yaz olduğu, ilave ısıya ihtiyaç olmadığı şeklinde bir tavır içindeydiler. Bana göreyse donuyorduk. Hepimiz kat kat kazaklar giyiyorduk ve özellikle ben battaniyeye sarınıyordum. Sonra, “Biraz temiz hava almaya ihtiyacımız var,” dediler ve hepimiz arabaya binerek, rüzgârın kasvetli bir şekilde estiği bir dağ yamacına geldik. “Kuytu bir yer bulmamız lazım,” diye haykırdılar. Hafif oyuk bir yer bulundu, ancak burada da rüzgâr daha az esmiyordu ve keskin, sert yağmur damlalarını taşıyordu. Orada büzüşüp sandviç yedik ve termostan çay içtik. “Bu insanlar deli,” diyordum kendi kendime. Ama şimdi öyle düşünmüyorum ve soğuk yağmur yürüyüş yapmama engel olmuyor, ben de onlar kadar deliyim.</span></p>

      <p class="paragraf-4">Parti genellikle şunu veya bunu protesto etmek amacıyla hafta sonlarında –çoğunlukla Hyde Park veya Trafalgar Square’de– yürüyüşler düzenliyordu. Peter bunlara bayılıyordu. Çocukların çoğu bayılıyordu. Aile piknikleri gibiydiler; herkese buluşmak, öncesinde veya sonrasında puba gitmek veya Komünist Parti işlerini yolda konuşmak için telefon ediliyordu. Ben içimden bunların kilise pikniklerinin devamı olduğunu düşünüyordum. Bu yürüyüşler veya “gösteriler” ister büyük ister küçük olsunlar, birlikteliği, bütün dünyaya karşı haklılığımızı teyit ediyordu. O Soğuk Savaş günlerinde insanlar bize hakaret edebiliyor, hatta bize bir şeyler atabiliyor, gönüllü çilemizin haklılığını kanıtlıyordu. Ne zaman organizatörler yüzlerce, binlerce, on binlerce insan olduğunu iddia etse, gazeteler bunun yarısı kadar, hatta daha az insan olduğunu yazardı. Gerçek arada bir yerde yatıyordu. Eğitim ödeneklerinin azaltılmasını –“Butler kesintileri”– protesto ettiğimiz bir etkinlik oldu ve çocuklar neşeyle “Down with the Buttercups” şarkısını söyleyerek yürüdü. Yürümenin, gösteri yapmanın, protesto etmenin, hatta –bazı insanlar için– ayaklanma çıkarıp polisle çatışmanın zevkli olabileceği pek kabul görmüyor. Birçok insan için, bu “gösteriler” sosyal hayatlarıydı.</p>

      <p class="paragraf-4">Aslında devrimci görevlerimi yapabildiğim etkinlikler sınırlıydı. Kısmen küçük bir çocukla yapabileceklerimle sınırlıydı, kısmen de Parti benden çok şey istemiyordu. “Entelektüeller” devamlı olarak Parti’den ayrılıyordu.</p>

      <p class="paragraf-4">Bir keresinde Avam Kamarası’nın lobisine gittim ve Galler’deki maden ocaklarından özellikle onlarla birlikte madencilik yapmış eski bir arkadaşları olan milletvekillerini desteklemek amacıyla gelen birkaç madenciyle birlikte bekledim. İçeriye kartlarını gönderdiler ve bekledik, bekledik, bekledik. Uzun bir süre, birkaç saat geçti. Madencilerle arkadaş olduk. Ben onlara Doncaster yakınlarındaki madencilik köyündeki deneyimlerimi anlattım ama bana kendi koşullarının çok daha kötü olduğunu söylediler. Sonunda biz üç kişi, uşaklarla, heykellerle, görkemiyle büyük süslü bir salona girdik. Seçim bölgesinden oylarını vererek kendisini buraya göndermiş olan eski arkadaşlarını görünce bu kibar Galli adam biraz utanmıştı. Milletvekili onların eşlerinin ve ailelerinin hatırını sordu. Bir ay kadar sonra memlekete gelebileceğini söyledi. Şimdi yalnızca bir iki dakika kalabilecekti çünkü Avam Kamarası’nda olması gerekiyordu. Evet hükümet politikasının... Ve sonra çıkıp gitti. Uşaklar gitmemiz gerektiğini belirtti. Bir an durup etrafımıza bakındık. Sonra madencilerden biri –öfkeli veya buruk bir ifadeyle değil, o ölümcül ne-bekliyordun ifadesiyle– “Şimdi bunları görünce, buraya geldikleri zaman ne olduğunu anlıyorum. Bunlara –mermer salonları gösteriyordu– çok fazla insan direnemez,” dedi. Sonra bir başkası, “Bir daha buraya gelmek için zaman ve para harcamayacağım,” diye ekledi.</p>

      <p class="paragraf-4">Bu olay, Sovyetler Birliği’nin Londra’ya sirkler, konserler, dansçılar gönderdiği dönemde olmuştu. Rus palyaçoları harikaydı, bizde onların benzeri yoktu – hâlâ yok. Hayvanlara davranış tarzları ise bambaşka bir meseleydi. Konserler, korolar, dans grupları, bunların hepsinde bir miktar çekingen gariplik, bir duygusallık vardı. Canavarca zalimlikler sanatta bu tür özellikler yaratıyor. Duygusallıkla zalimlik kardeştir. Zalimlik çoğu zaman yapmacık bir gülümseme taşır. Jonathan Clowes bir otobüse bindiğini ve Sovyet sanatı olduğunu anladığı resimler bulunan bir derginin bir kenara fırlatılmış olduğunu gördüğünü söyledi. Daha yakından bakınca bu kahraman figürlerinin Nazi sanatı üstüne bir yazıya eşlik ettiğini görmüş. Bir başka gün <span class="char-style-override-14">Daily Worker</span>’ı okuyordu ve ressam David Bomberg –o da 36 numaralı otobüsü kullanıyordu– ona Sovyet sisteminin ne kadar barbar olduğunu ve Arthur Koestler’ı, özellikle <span class="char-style-override-14">Darkness at Noon</span> kitabını okumasını söyledi. Jonathan da okudu, ama onun için bardağı taşıran son damla Sovyet ve Nazi sanatının benzerliği oldu.</p>

      <p class="paragraf-4">Şirin ve kahraman bir Sovyet bakiresini Nazi bakiresinden ayırt etmek mümkün değildi. Geleceğe doğru ilerlemek için çaba gösteren çıplak genç komünist de olabilirdi Nazi de. Aynı şekilde anavatanları/memleketleri uğruna ölmeyi sabırsızlıkla bekleyen kahraman askerler; göğüslerinden süt taşan verimli anneler de aynıydı. Sovyetler Birliği’nde de, Nazi Almanyası’nda da askeri geçit törenlerine sağlıklı, göğüsleri zıplayan ve hepsi de gizlice Hitler’in veya Stalin’in kendilerine dokunmasını bekleyen <span class="char-style-override-14">mädchen’</span>ler ve <span class="char-style-override-14">devushka</span>’lar – yani bakireler katılıyordu. Sahnede gördüğüm en korkunç şey herhalde bir Sovyet varyetesindeki kadındı. Kadın 40 yaşlarında, şişman, çirkindi, kısa dar bir elbise giymişti, küçük bir kız taklidi yapıyordu, cilveli, nazlı, muzip davranarak baştan çıkarmaya çalışıyor, bebek diliyle konuşuyordu. Kadın böyle biriydi, rol falan yapmıyordu ve bu orta yaşlı bir kadın hayatını bu doğal olmayan yolla, sevimli çocuk numarası yaparak kazanıyordu.</p>

      <p class="paragraf-4">Annem bütün bu komünist propagandasını dengelemek amacıyla Peter’ı askerlerin nöbet değişimine, Krallık Turnuvalarına, Tower of London’a, tekne yarışlarına, South Kensington’daki müzelere ve benzer yararlı yolculuklara götürüyordu.</p>

      <p class="paragraf-4">Cumartesi sabahları Queen Elizabeth Hall salonunda, Sir Robert Mayer tarafından harika çocuk konserleri düzenleniyordu. Peter’la ben hemen her cumartesi gidiyorduk ve bazen Joan da geliyordu. Benjamin Britten’in çocuklar için yaptığı <span class="char-style-override-14">Let’s Make an Opera</span> eseri birçok kez sahnelendi. Tabii, orta sınıf çocuklarla hıncahınç dolu bir izleyici kitlesi vardı. Hiç olmamasından iyiydi. Yoksul sokaklardan ve –kısa bir süre sonra– belediyenin sunduğu sosyal konutlardan gelen çocuklar, ana yapısı Viktorya dönemi çocuk odaları, dadılar, hizmetçiler anne ve baba olan bu masallardan ne anlıyorlardı?</p>

      <p class="paragraf-4">Peter’ın en çok hoşuna giden üç-dört kez gittiğimiz Naomi Mitchison’ın İskoçya’daki yeriydi. Kintyre Yarımadası’ndaki bu büyük evi Naomi aile için bir sığınak olarak savaş esnasında almıştı. Paskalyada, Noel tatillerinde ve yazın insanlarla dolu oluyordu. Naomi’nin oğulları doktor ve bilim insanlarıydı ve eşleri de kendi çaplarında harika insanlardı. Hepsi arkadaşlarını davet ediyorlardı. Bilimle sanat arasındaki ünlü uçurum burada görünmüyordu çünkü Naomi’nin arkadaşları, Londra’dan ve Edinburgh’tan yazarlar ve gazeteciler, bir de politikacılar geliyordu, zira Dick Mitchison politikacıydı. Naomi, Botsvana’yla işbirliği yapmaya başlamıştı ve kısa bir süre sonra bir kabilenin anası olarak kabul edilmişti. Bu nedenle Afrikalılar da oluyordu. Yerli balıkçılar –Naomi’nin bir balıkçı teknesi vardı– ve belediye meclisi üyeleri Londra’dan gelen konuklarla kaynaşıyordu. Naomi ev sahibi olarak yeterince takdir edilmiyordu çünkü bu kadar farklı türde insanın bir araya getirilmesi ve uyuşması olağanüstü bir başarıydı. Dahası her yaşta çok sayıda çocuk da vardı, zira bu oldukça doğurgan bir klandı. Bugünlerde kırklı, ellili yaşlarında olan ve Carradale Konağı’ndaki tatillerin büyülü olduğunu, çocukluklarının en güzel zamanları olduğunu söyleyen insanlarla karşılaşıyorum. Nasıl olmasın? Odalarla, köşelerle, bucaklarla ve kulelerle dolu kocaman bir ev; Batı İskoçya’nın yumuşak, ılıman olup aniden köpürüp gürleyen, bütün o bacaları sarsarak uğuldayan havası; gözetim altında olmadan, güven içinde koşturup oynayabilecekleri kilometrelerce fundalar ve tarlalar; kısa bir yolun sonundaki Kintyre Yarımadası’nın dalga ve kumsalları. Evin içinde veya ek binalarda bir yerlere dağılmış 30-40 kişi olabilirdi. Ortam gürültülü, şamatalıydı ve bunun nedeni yalnızca çocuklar değildi. Akşamları şaşkınlık içindeki yabancılar bütün bu seçkin insanların çocuklar gibi, “Cinayet” veya “Postacı Kapıyı Çaldı” oynadıklarını görürdü. Ardından satranç veya gürültülü bir şekilde Scrabble oynanırdı. Sesler çoğunlukla yüksek ve tiz olurdu. Kızları Naomi’yi, hayat dolu, serbest ve akıllı annelerini kıskanıyor ve edepsizlik ediyorlardı. İçimden, “Eğer annenizle geçinemiyorsanız bütün rahatlıklardan yararlanıp sonra zorluk çıkaracağınıza neden benim yaptığım gibi çekip gitmiyorsunuz?” diye düşünüyordum. Çocukların eleştirdiği, huysuzluk ettiği ama yine de kalmaya devam ettikleri yeni bir dönemin başladığını görebiliyordum.</p>

      <p class="paragraf-4">“Gerçekten söyledikleri kadar kötü biri miyim? Söyle bana – hayır, bana ne düşündüğünü söyle.”</p>

      <p class="paragraf-4">“Tabii ki değilsin, Naomi.”</p>

      <p class="paragraf-4">“Eğer onların söylediklerinin yarısı kadar kötüysem, dünyanın en büyük canavarı olmalıyım.”</p>

      <p class="paragraf-4">“Ah, boş ver onları. Yalnızca anne-kız meselesi. Biliyorsun, mutlu aileler.”</p>

      <p class="paragraf-4">“Oğullar daha iyi,” diyordu. Ama bence güzel, yumuşak başlı, cana yakın bir kızın özlemini çekiyordu. Bana kızı gibi davranıyordu. Benim tarzım olmamasına rağmen, o kadın dedikodusuna hasret olduğu için yaptığım şeylere kibar, cömert, meraklı bir şekilde yaklaşıyor ve güzel tavsiyelerde bulunuyordu. Ben de anneme göstermem gereken bir sabırla bu tavsiyeleri dinliyordum. Evet, aslında durumdaki ironilerin farkındaydım.</p>

      <p class="paragraf-4">Destek için oğullarına güveniyordu. Ancak bu bir klandı ve dışarıdan tehdit aldıkları zaman birbirlerine kenetleniyorlardı. Bir keresinde, Mitchison oğullarından birine âşık olan tanınmış bir Amerikalı bilim insanının kızı üzüntü ve gözyaşları içinde oradaydı: Klan kızın aleyhinde karar vermişti. Okulu bıraktığımdan beri bu kadar acımasız ve soğuk bir dışlama görmemiştim. Bu, sanırım, mürekkep bulutu çıkaran bir mürekkepbalığı gibi, hep farkında olmadan devam ediyordu. İşin aslı, daha önce hiç klanla karşılaşmamıştım. Bütün bu insanlar birey olarak harikalardı. Ancak büyük bir ailenin parçası olmadığım için halime şükrediyordum.</p>

      <p class="paragraf-4">Bir olay: Naomi benden, konuşmayı pek beceremeyen genç bir bilim insanını yürüyüşe çıkarmamı istedi. “Ve Tanrı aşkına, bir şey söylemesini sağla – dili körelecek.” Gencin adı James Watson’dı. Yaklaşık üç saat boyunca tepelerde ve fundaların arasında yürüdük ve ben, annemin kızı olarak sürekli konuştum. İnsan başkalarını nasıl rahatlatacağını bilmeliydi. Sonunda, yorgunluktan tükenmiş bir haldeyken ve yalnızca kaçmak isterken sonunda konuştuğunu duydum: “Anlayacağınız sorun şu, dünyada konuşabildiğim tek bir kişi var.” Bunu Naomi’ye aktardım ve çok genç bir erkek söylemiş olsa da, hatırlayabildiğimiz en zarif yorum olduğuna karar verdik. Çok yakında o ve Francis Crick DNA’nın yapısını ortaya çıkaracaklardı.</p>

      <p class="paragraf-4"><span>Bir olay: Filozof Freddie Ayer bir iki gece kalacaktı. Yakında karısı olacak olan Amerikalı sevgilisiyle beraberdi. Kadın kahvaltıya, kenarları beyaz nakışlı dantelle çevrilmiş kırmızı pazen gecelikle indi. Tarzı ve duruşu –geri kalanımız kat kat yünlere sarınmış olduğumuz için– salaş ortamı altüst etti. O günlerde Birleşik Devletler sürekli olarak ve binlerce açıdan kıskançlık ve öykünme yaratıyordu.</span></p>

      <p class="paragraf-4">İnsanın bilim hakkında kulak misafiri olduğu şeyler veya politika konusunda yaptığı sohbetler dayanılmaz olsa da, edebiyat konusunda aynı şeyi söylemek mümkün değildi.</p>

      <p class="paragraf-4">“Ah, zevzek yaşlı Dostoyevski,” dediklerini duyardınız. “Sıkıcı yaşlı Tolstoy.” Sadece tek bir şair vardı, Auden. Yeats? Ah, zavallı Yeats. Eliot? Ah, o zavallı Eliot. Hopkins? Kim o? Bunun yalnızca sık sık karşılaştığım İngiliz kültürsüzlüğünün küçük bir örneği olduğunu düşünüyordum ama sonradan burada geçmişteki edebi kültürün derinlerde kalmış bir katmanına, bir birikime dokunduğumu anladım. Yirmili veya otuzlu yıllarda bazen, edebiyat dünyasının bir köşesinde veya kısa bir süre için tamamında, bir düşünce dalgası bir yolunu bulup ortaya çıkıyor ve hepsi, tek şair Auden, zavallı Eliot, zavallı Yeats, diyordu.</p>

      <p class="paragraf-4">Kültürsüzlük İngiltere’ye ve özellikle Londra’ya özgü bir hastalık. Bu kitabı yazarken, akşam yemeği sofralarında en sevilen eğlence, okumadığınız ve okumaya niyetli olmadığınız büyük kitapların listesini gururla saymaktı. Önemli bir gazetede, <span class="char-style-override-14">Independent</span> gazetesinde haftada bir “Okumak İstediğiniz Kitaplar Hakkında Bilmeniz Gereken Şeyler” adıyla bir makale yayımlanıyor. Burada, örneğin <span class="char-style-override-14">Savaş ve Barış</span> kitabının konusu kısaca veriliyor. (Neden şaka kaldıramıyorsunuz?) İnsanın, bu küçük özetleri yazan, bir başyapıtı okul sınavında verilen cevap düzeyine indiren adamın yüzündeki zafer dolu gülümsemeyi kafasında canlandırması çok kolay.</p>

      <p class="paragraf-4">Yetmişli yıllarda bir ara, <span class="char-style-override-14">Spectator</span> için esprili bir makale yazdım ve bu makalede, belirli süslü yazılarının herhangi bir popüler aşk romanında çıkabileceğini göstermek amacıyla, Meredith’ten (<span class="char-style-override-14">The Ordeal of Richard Feverel</span>) ve galiba D. H. Lawrence’tan alıntılar yaptım. Bu işlem karalama olarak algılandı ve bir anda, büyükleri hor gören mektuplar yağmaya başladı. Goethe? Ne kadar Alman! Cervantes? Çok sıkıcı – en çok kullanılan sıfat. Stendhal? Ah, ne büyük sıkıntı! En ufak bir bahanede edebiyatın özünü parçalamaya hazır bekleyen bu köpekler saldırıya geçiyordu.</p>

      <p class="paragraf-4">Akıllı ve kültürlü bir kadın olan Rebecca West, Goethe’nin felsefesinin “Doğa şahane değil mi?” şeklinde özetlenebileceğini söylemişti. Ve işte bu, bataklıktan gelen otantik homurtuydu.</p>

      <p class="paragraf-4">Britanyalıların – İngilizlerin değil – en çok sevdiği şey, tercihen sınıf farkları veya toplumsal davranışlar hakkında kısa, sınırlı romanlardı.</p>

      <p class="paragraf-4">Naomi’ye, onun ve ailesinin ikinci sınıfa –edebiyatta– karşı içgüdüsel bir tercihleri olduğunu söyledim. Kolonicilerin ve yasaları olmayan ikinci derecedeki insanların kabalıklarının yanlarına kâr kalması ne kadar tuhaf: Daha iyisini bilmiyoruz. Artık yanıma kâr kalamayacağını anladığım zaman çok üzüntülü bir gün geçirdim. Ben ve dilim, sessizliği tercih etmeyi öğrenmek zorundaydık.</p>

      <p class="paragraf-4">Pek zevk almadığım halde Carradale’e neden gittim? Tabii ki çocuk yüzünden.</p>

      <p class="paragraf-4">Mitchison’ları hep birlikte klan halinde oldukları zaman sevmiyordum, ama ayrı ayrı buluştuğum zaman çok farklı oluyordu. Cavendish Square’daki kulübünde Naomi’yle buluşur, öğle yemeği yerdik. Onun canlılığını, neşesini, hayattan zevk almasını ve aşk hayatındaki son bölümü anlatırken ikiyüzlü davranmamasını seviyordum. Naomi, babası olan büyük bilim insanı John Scott Haldane tarafından Oxford’daki Dragon School’a gönderilmişti. Burası bir erkek okuluydu ve tek kız Naomi’ydi. Sanırım aşk hayatını bu geçmiş yönlendirdi. 16 yaşında, “Okuldaydım ve saçlarım hâlâ belime iniyordu,” dediği yaşta, onu yakışıklı genç bir asker olan Dick Mitchison’la nişanlamışlardı. Naomi onu neredeyse hiç tanımıyordu. Evliliklerinin özünde sağduyu ve uygar davranışlar olduğunu düşünüyordum. Naomi aşk maceralarını yaşıyordu ve kocasının da en az bir tane uzun süreli sevgilisi olmuştu. Çok sayıda insan bu evliliği izliyor ve takdir ediyordu. Özellikle gençler bunun iyi bir evlilik olduğunu düşünüyorlardı. Carradale’de ikisi de evliliğe karşı olan iki kız arasında geçen bir konuşmayı hatırlıyorum. “Ama bu tür evlilikler hep vardı, bunda yeni bir şey yok.”</p>

      <p class="paragraf-4">“Evet de, her şey açıkta. İkiyüzlülük yok, yalan yok.” Genç oldukları için, ikiyüzlülük ve yalan, yetişkin dünyasında gördükleri en kötü şeylerdi.</p>

      <p class="paragraf-4">Sovyetler Birliği’ne birlikte gittiğim insanlar arasında Naomi, zaman içinde en çok ve en uzun süre görüştüğüm insan oldu. A. E. Coppard ve karısıyla da birçok kez buluştum. Giderek ticari ve telaşlı hale gelen bir dünyada Coppard evde daha da az zaman geçiriyordu. Coppard köylüydü, köylerde, tarlalarda, ormanlarda, uzun uzun dolaşmak için doğmuştu. Kaybolmuş bir dünya... Douglas Young’ı bir daha hiç görmedim ama Naomi kanalıyla haber aldım. Bazen Arnold Kettle’la öğle yemeği yiyordum ancak Kettle kendini hiçbir zaman Parti’den kurtaramadı. Richard Mason’ı gördüm. Karısı Felicity’yle birlikte, Chelsea’de yolun hemen aşağısında oturuyordu. Felicity gerçekten de bir periye yakışacak derecede güzel bir kadındı, çünkü kendini bir dâhinin ilham perisi olarak görüyordu. Richard’dan önce bir iki kişiyle ilişkisi olmuştu ancak Richard’ı görür görmez, hem kendi hem de Richard’ın kaderinin ne olacağını anlamış ve bunu Richard’a da bildirmiş, Chelsea’de küçük bir ev ve sakin bir hayatın yaratıcılığı için Richard’a gerekli olduğuna karar vermişti. Her sabah Richard’ı yukarı gönderiyor, telefonu, kapı zilini, ziyaretçileri veya sıradan hayatın belirtilerini ondan uzak tutuyordu. Tabii bu, böylesine ilgi odağı olmak, birçok yazarın, özellikle benim hayal ettiğim bir şeydir. Ancak Richard için kesinlikle çözüm bu değildi. Hem acıklı hem de çok gülünç bir akşam benim de aralarında bulunduğum hepsi bu kaçınılmaz sona doğru giden dramı sempatiyle, merakla izleyen bir dolu konuğun önünde Richard, Felicity’ye ne istediğini söyledi, Felicity de Richard’a aslında gerekli olanın ne olduğunu ve bunu ona vereceğini. “Benim istediğim egzotik bir yere gidip, renkli bir kıza âşık olmak. Yoksul ya da hasta falan olmalı. O zaman bir sonraki kitabımı yazarım.”</p>

      <p class="paragraf-4">“Saçmalama canım. Senin huzura ve sessizliğe ihtiyacın var,” dedi bu sarışın tanrıça, enerjik bir şekilde ortalığı toplarken.</p>

      <p class="paragraf-4">“Huzur ve sessizlik beni çıldırtıyor,” dedi Richard. “Felicity, böyle devam edemem.”</p>

      <p class="paragraf-4">“Yalnızca yazar tıkanıklığı yaşıyorsun canım.”</p>

      <p class="paragraf-4">“Evet, yazar tıkanıklığı yaşadığımı biliyorum. Bu hayata katlanamıyorum da ondan.”</p>

      <p class="paragraf-4">Richard yukarıda pencereden dışarı sarkıp, özlemle sokağın hareketliliğini seyreder, hatta bazen karısı bakmıyorken gizlice evden çıkıp, suçlu bir şekilde barda veya başka bir yerde bir saat takılırdı. Bu böyle devam edemezdi. Etmedi de. Richard, Hong Kong’a gitti ve anında çok satanlar listesine giren ve geçmişin romantik kadın kahramanları gibi, bir değil, birçok yönden –bir kere, tüberküloz– kaderin trajik sillesini yemiş bir kız hakkındaki <span class="char-style-override-14">The World of Suzie</span> kitabını yazdı. Felicity akıllı akıllı ilham perisine ihtiyacı olan başka bir yazar bulmaya gitti. Richard en azından bir süreliğine sinema dünyasında kendini kaybetti. Anlattığı hikâyelerden birine göre, yönetmeniyle birlikte, Honolulu’ya veya başka bir romantik adaya mükemmel Suzie Wong’u aramaya gitmişler, ancak bütün ada nüfusunu –okul üniformaları içinde– gemiyi karşılamak amacıyla sıraya dizilmiş, “Onward, Christian Soldiers!<span class="dipp"><a class="footnote-link" href="#footnote-225-114" id="footnote-225-114-backlink">114</a></span>” şarkısını söylerken bulmuşlardı.</p>

      <p class="paragraf-4">Birkaç yıl süreyle, Peter’la aynı yaşta çocuğu olan bir kadınla görüştüm. Her gün iki çocuğu aynı anda okuldan alıyorduk ve o saatten, yatma saatine kadar olan süreyi geçirmek amacıyla Kensington Gardens Parkı’na gidip küçük tahta gemiler yüzdürüyor veya çocuklar koştururken oralarda yürüyorduk. İkimiz de altı, yedi, sekiz yaşındaki çocukların enerjilerine yetmeyecek kadar küçük evlerde yaşıyorduk. O dönemlerde Hyde Park’ta koyunlar vardı.</p>

      <p class="paragraf-4">Bu kadın sessiz, düşünceli biriydi, çocuğu da yaramaz, kuvvetli, kavgacı, saldırgan, kızıl saçlı bir çocuktu – mizaçlarının uyduğu söylenemezdi. Kadın dörtte çıkmasına olanak veren bir işte çalışıyordu ve benim gibi hep yorgundu. Hikâyesi şimdi sıradan olsa da, o zaman sıradışıydı. Yanında olacağını söyleyen bir adamdan hamile kalmıştı ama adam çekip gitmişti. Kısacası bu tek ebeveynli bir aileydi. Hamile kaldığı zaman kendi ailesi yardım etmemişti. Bu tür hayırseverlikler yapan bazı rahibeler onu koruma altına almış ve sonra günde 12 saat çamaşır, bulaşık yıkatıp, yer sildirmiş; Dickens’tan yoksul bir kız gibi, soğuk bir odada, sert bir ot yatakta yatırmıştı. Doğuma girdiği zaman sancılarının, işlediği günahın sonucu olduğu söylenmişti. O ve diğerleri tüm gün hakarete uğruyorlardı: şırfıntılar, fahişeler, orospular, şeytanın çocukları. Bu olay savaştan hemen sonraydı. Orada kalmak zorundaydı çünkü gidecek yeri yoktu. Ona yapılan muamele yüzünden öfke içindeydim. Galiba benimle eğleniyordu. Tavrı şu şekildeydi: Ne bekliyordun? Ancak toplumsal hataların kabullenilmesi olgunluksa, ilerleme nasıl olacaktı? Dört beş yıl sonra, Refah Devleti onu kurtarabilirdi. Bu hikâyenin mutlu bir sonu var. Adam geri gelmiş ve sorumluluğunu kabul etmişti. Birlikte yaşaması kolay biri değildi ve çocuğun hatırına birçok şeye katlanmak zorunda kalıyordu. İki küçük odaları ve hayatlarını kolaylaştıran çok az imkânları vardı.</p>

      <p class="paragraf-4">Hamile kızlara ve bekâr annelere böylesine kötü davranılması her kültürde aynı. İngiltere’de daha yeni büyük bir patlama gördük. Her konuda yoğun bir mücadele vermek zorunda kalan bu genç anneler, bu kez Refah Devleti’nden kolay yaşam elde etmeye kararlı hırsızlar olarak hakarete uğruyor ve hor görülüyordu. Onların çocuklarının hiçbir şey hak etmediğini, hiçbir değerleri olmadığını düşünürdünüz. Hayır, anneleri hata yapmıştı, onların da cezalandırılması gerekiyordu.</p>

      <p class="paragraf-4 para-style-override-22">Richmond’da yaşayan Daisy teyzemi ve kız kardeşi Evelyn’i ziyaret ettiğim zaman, arkadaşlarımın çoğunun içinde yaşadığı gürültücü derme çatma dünyadan çok farklı bir âleme girdim. Kuşlarla dolu şahane bir bahçenin içinde, oldukça büyük, eski bir evdi, badanaya ihtiyacı vardı. Eski evler sizi mesafeli bir şekilde karşılar, patika yoldan yukarı doğru çıkarken gizlice pencerelerden seyreder ve kapıyı çaldığınız zaman, içinde yaşayanlar –bazıları hayalet– bu davetsiz misafirle ilgilenmek üzere yerlerini alırlar. Yüzlerce roman ve oyun sayesinde İngiltere hakkında her şeyi bilen benim gibi birine göre eski bir evde yaşayanlar asla okunmayacak veya duyulmamış romanlardan alınan diyaloglarla sohbet ederler.</p>

      <p class="paragraf-4">Hayal kırıklığı yaratmaya hazırlıklı olmam gerekiyordu çünkü Daisy teyze benim vaftiz annemdi ve bana tüm çocukluğum boyunca İsa ve havarileri hakkında kitaplar göndermiş, fakat ben ateist ve komünist olmuştum.</p>

      <p class="paragraf-4"><span>Zili çaldım, çok gürültülüydü. Daisy teyze ya da Evelyn sağır mıydı acaba? Tekrar çaldım. Kapı yavaşça açıldı ve karşımda gülümseyen iki yaşlı kadın belirdi. İkisi de en güzel siyah elbiselerini giymişler, üstüne birer çiçekli önlük takmışlardı. Önlük, hizmetçilerinin olmadığı anlamına geliyordu ve Patrick Hamilton’ın Londra’nın bu mahallesinde, böyle bir evde geçen</span> <span class="char-style-override-14">Slaves of Solitude</span> <span>romanını fırlatıp atmak zorunda kaldım. Çünkü roman orta sınıf ile hizmetçileri üstüneydi ve ben de kendime yol gösterici diye onu seçmiştim. Bana sunulan iki incecik yüzü öptüm, önce Daisy’yi, sonra Evelyn’i. Küçük Peter sarılmak amacıyla kollarını Daisy’ye doğru kaldırdı ama kadın yaşı nedeniyle yavaş hareket ediyordu. Bu nedenle tokalaşmak üzere elini uzattı ama sonra iki kadın birden ona sarıldı. İki kadın durup sağlıklı çocuğu hayranlıkla seyretti ve Japonya’da misyonerlik yapan Evelyn teyze, “Küçük İngiliz çocuklarının ne kadar güzel elma yanakları oluyor,” dedi. Kafası karışan Peter bana baktı, İngiliz olmadığını sandı veya okulda böyle olduğunu öğrenmişti.</span></p>

      <p class="paragraf-4">“Sanırım küçük Japon çocuklarının kırmızı yanakları yok,” dedi Daisy kız kardeşine ve Evelyn, “Ama bu onların İngiliz çocukları kadar sağlıklı olmadıkları anlamına gelmiyor,” diye yanıtladı.</p>

      <p class="paragraf-4">Saat on bir buçuktu ve salondaki bir servis arabasında iki çeşit çay, çörek ve reçel bulunuyordu. Özür dileyerek önlükleri çıkardılar. “Korkarım bugünlerde düzgün bir hizmetçiye gücümüz yetmiyor. Haftada bir gelen bir kadın var, bu nedenle her şey ihmal edilmiş durumda.”</p>

      <p class="paragraf-4"><span>Hiçbir şey ihmal edilmiş görünmüyordu. Salon, Daisy teyze gençken, mobilya mağazalarında yalnızca o tarz eşyaların bulunduğu bir dönemde alınmış Viktorya dönemi tarzında mobilyalarla doluydu. Şimdi antika olmuşlardı, ancak pek değerli sayılmazlardı çünkü hepsi demodeydi. Peter kıpır kıpır ediyor, uslu çocuk olmaya çalışıyordu. Daisy teyze, “Bahçeye çıkmak ister miydi? Ama korkarım ne kirpimiz, ne aslanımız, ne de filimiz var,” dedi. Peter dışarı çıktı, pencereden onu görebiliyorduk. Yetişkinlerin anlaşılması güç konuşmalarına saatlerce katlanmak zorunda olduklarını bilen çocukların yüzlerindeki kaygılı sıkıntı ifadesiyle çalıların arasında dolaşıyordu.</span></p>

      <p class="paragraf-4">Bu arada ben Daisy teyzeyle sohbet ederken Evelyn teyze mutfağa gitmek üzere tekrar önlüğünü takmıştı. Bu narin, ufak yaşlı kadında, hakkında çok şey bildiğim Daisy Lane’i görmeye çalıştım. Royal Free Hastanesi’nde, annem koğuş başhemşiresi, altın kalpli sert bir amirken Daisy de stajyerdi. Daisy sırası gelip koğuş başhemşiresi olunca ve o kıskanç hiyerarşide annemle aynı seviyeye gelince iki kadın yakın arkadaş oldu ve bu arkadaşlıklarını yıllarca sürdürdüler. Annemin her hafta, mavi Croxley mektup kâğıdına, altlarına notlar koyarak ve bazen Viktorya tarzında üstünü çizerek, satırların dikey olduğu kadar aşağıya doğru kaydığı –o zamanlar bu ekonomik davranmak amacıyla yapılıyordu ama çiftlikte mektup kâğıdı biterse, yedi mil uzaktaki dükkândan satın alıncaya kadar beklemeniz gerektiği için uygulanıyordu– uzun mektuplar yazdığı kişi Daisy’ydi. Daisy Lane annem için, sürgüne gönderilerek uzaklaştırıldığı İngiltere’ydi ve mektuplar, bu sürgünün kayıtlarıydı. Artık hemşire müfettişi olan Daisy düzenli olarak ama daha kısa cevaplar yazıyordu. “Bendeki haberler seninkiler kadar heyecanlı olmadığı için üzgünüm canım, sana yılanlar ve orman yangınları hakkında hikâyeler anlatamıyorum.” Güzel kitaplarını gönderdiği zaman bana da – özenle – yazıyor, sadece İsa hakkındaki düşüncelerini değil, kız kardeşinin Japonya’daki misyonerlik hayatı hakkında görüşlerini de anlatıyordu.</p>

      <p class="paragraf-4">“Ama sanırım misyonerler konusunda benden daha çok bilgi sahibisin,” diyordu. “Kilisemizin Kampala’da<span class="dipp"><a class="footnote-link" href="#footnote-225-115" id="footnote-225-115-backlink">115</a></span> bir misyonu desteklediğini biliyorum.”</p>

      <p class="paragraf-4"><span>Daisy kesinlikle annemin düşüncelerini ve fikirlerini benden, benim hayatım boyunca öğrenebileceğimden çok daha iyi biliyordu. Annem onca yıldan ve yüzlerce mektuptan sonra İngiltere’ye geldiğinde, bir hafta süreyle burada, bu evde eski arkadaşıyla kalmıştı. Hayalini kurduğu bir Londra eviydi ama tabii çok büyük bir ev değildi, hizmetçi olmadığı için yavaş yavaş eskiyordu ve aktif yaşamları çok geçmişlerinde kalan iki yaşlı kadın günlerini yemek ve ev işi yaparak geçiriyordu. O ziyaret nasıl geçmişti? Merak ediyordum ama soramadım çünkü kesinlikle iyi geçmiş olamazdı. Bir kere, annemle Evelyn anlaşamıyordu. “Maude hep ne düşündüğünü açıkça söylerdi,” dedi Daisy kibarca ama bir yandan da kız kardeşine gergin bir şekilde baktı.</span></p>

      <p class="paragraf-4">Annemle en yakın arkadaşının sonunda Richmond’da buluştuğu ancak hayal kırıklığına yol açan o hafta hakkında sadece bu kadar bilgi edinebildim.</p>

      <p class="paragraf-4">Biz oraya gittikten bir saat sonra gümüş tepsiyle şeri ve Bath Oliver bisküvileri geldi. “Sence Peter bir bardak süt ister mi?” diye sordu Daisy.</p>

      <p class="paragraf-4">“Belki biraz şeri içer?” dedi Evelyn.</p>

      <p class="paragraf-4">“Bu gerçekten çok saçma,” dedi Daisy. Çocuk ihmal edilmiş çimenlerin üstünde yüzüstü yatmış, başını bir koluna dayamış, ince bir dalla bir şeyi eşeliyordu.</p>

      <p class="paragraf-4">“Hayır,” dedi Evelyn. “Uyuyan yılanın ve memnun çocukların kuyruğuna basmamak gerek.”</p>

      <p class="paragraf-4">Tatlı, koyu şeriden içtik ve Daisy Teyze, görevini yaparak Peter’ın dini sağlığı hakkında sorular sordu. “O halde ben gidip öğle yemeğini hazırlamaya başlayayım ve siz de Peter’ın manevi hayatını düzenleyin.”</p>

      <p class="paragraf-4">“Japonya Evelyn’e alışılmışın dışında fikirler aşıladı,” dedi Daisy. “Papazımız bunların bir kısmını bilse ne derdi, gerçekten bilmiyorum. Ama küçük çocuğu konuşalım. Maude bana onu vaftiz ettirmediğini söyledi.”</p>

      <p class="paragraf-4">“Annem onu vaftiz ettirdi.”</p>

      <p class="paragraf-4">Daisy teyze içini çekti. Endişeliydi. Yüzünü, vaftiz annem olarak bana yıllarca verdiği –ve şimdi minnettar olduğum– hizmetin desteklediği o inatçı yüzünü bana döndü ve “Ama bu vaftiz annesi veya vaftiz babası olmadığı anlamına geliyor,” dedi.</p>

      <p class="paragraf-4">“Ama Daisy teyze, biliyorsun, insanlar, aynı vaftiz anneler ve babalar gibi, çocukların sorumluluğunu alabiliyor; bunun için dindar olman gerekmiyor.”</p>

      <p class="paragraf-4">“Ama tatlım Tanrı’ya karşı görevleri var, kim anlatacak bunları ona?”</p>

      <p class="paragraf-4">Sohbet bu çizgide devam etti ve sonra yemek geldi.</p>

      <p class="paragraf-4">Koskocaman, dibinde yemeğin güzel suyunu toplamak için haznesi olan porselen bir tabakta rosto ve güçlü bir erkek olması için Peter’ın tabağındaki sebzelerin üstüne bolca konulan suyu. Haşlanmış patates ve havuç üstüne beyaz sos. Beyaz sos içinde karnabahar. Et gerçekten şahaneydi. Pudingler de öyle. Şerbetli puding ve reçelli turta. Peynir, kurabiye. Yaşlı hanımlar çok az yiyordu ve yemeğin çoğu muhtemelen hafta içinde yenmek üzere içeri götürüldü. Şeri ve ağır yemek sonrasında hepimiz uyumak istiyorduk ama daha kahve içmemiz gerekiyordu. Hafif, gri bir kahve. Söz konusu bile olamazken uyuma isteği içinde, ıstırap çekerek salonda oturduk. Evelyn teyze Japonların İsa anlayışından bahsetti. “Bizimkine hiç benzemiyor,” dedi ve kaşığıyla tempo tutarak bize, “Rock of Ages” şarkısını Japonca söyledi. Tıpkı çok uzun zaman önce Betty halamın Tahran’da yaptığı gibi, ama o Mandarin dilinde söylemişti.</p>

      <p class="paragraf-4">Daisy teyze, henüz emekli olmayan genç meslektaşlarından duyduğu kadarıyla hemşirelerin eskisi gibi olmadığını söyledi. “Bugünlerde hiç kimse bir mesleği, hakkıyla yapmak istemiyor,” dedi. “Şu modern kızlara bak – artık ev işi yapmıyorlar.”</p>

      <p class="paragraf-4">“Hayır,” dedi Evelyn, “Fabrikaları tercih ediyorlar. Aklı başında olan biri, berbat bir fabrikada çalışmayı, bunun gibi güzel bir evde çalışmaya tercih edebilir mi?” Bu noktada Patrick Hamilton’ın hayaleti birkaç saniye süreyle hissedildi.</p>

      <p class="paragraf-4">Saat dörtte çay tepsisi gene geldi, teyzeler hazırlamak için gene önlüklerini kuşandılar, sonra da hazırladıklarını yemek için gene çıkardılar. Üst rafta küçük ekmekler, tereyağı, reçel, bazlama, petekli bal, küçük kekler, çeşitli kurabiyeler yer alırken, altta iki büyük pasta, biri meyveli ve kremalı pandispanya, diğeri meyveli pasta vardı. Bu ciddi bir yeme faslıydı. Evet, öğle yemeğini yemişlerdi ama söz konusu olan pazar gününün öğle yemeğiydi, doğru düzgün yapılmalıydı, hoşlarına giden buydu. Bunun, günün en önemli yemeği olduğunu görebiliyordum. Yedikçe yediler, bana ve Peter’a da ısrar ettiler. Ayrıca bol miktarda çay içtiler, Daisy için Earl Grey ve Evelyn için Seylan çayı yapılmıştı, “Ah, lütfen küçük bir dilim daha al.” Sonra bulaşıklar için yeniden önlükler takıldı ve saat beş oldu. Artık gidebilirdik. Peter’la ben tekrar tekrar el sallayarak otobüs durağına giderken Evelyn’in, “Daisy şimdi git otur ve bacaklarını dinlendir, ben akşam yemeğini hazırlarım,” dediğini duydum.</p>

      <p class="paragraf-4">Peter, “Onları tekrar gidip görmemiz gerekiyor mu?” diye sordu.</p>

      <p class="paragraf-4">Onu teyzeleri görmeye götürmem, en azından bir aile hayatı resmi ve iskelesi kurma çabamın parçasıydı. Ama artık yapılmıştı ve hayır, bir daha yapması gerekmiyordu.</p>

      <p class="paragraf-4"><span>Teyzeler Salisbury’ye (İngiltere) taşındı ve onları orada ziyaret ettim. Bir başka küçük ve eski bir ev ve arılarla, kuşlarla, kelebeklerle dolu bir bahçe. Katedralin çiçeklerini düzenleyerek vakit geçiriyorlardı ve özenle, sebatla orta sınıf hayatının dokusunu sürdürmeye çalışıyor, bütün gün yemek yiyor ve güzel işler yapıyorlardı; zira evde yapılmış kekler ve tatlılardan oluşan küçük armağanlar ve neşeli sözlerle yoksulları ziyaret ediyorlardı. Sonra Daisy teyze, günü benimle geçirmek üzere Londra’ya geleceğini söyledi. O yüksek merdivenleri çıkmasını istemek yanlış olacaktı, bu yüzden onu öğle yemeğine çıkardım, ancak artık onun alışkın olduğu türde, güzel İngiliz yemeği sunan bir restoran bulmak zordu. Britanya’nın her tarafındaki taşra şehirlerinde evet; ama Londra’da hayır. Onu Derry &amp; Tom’un teras bahçesine, çaya götürdüm. Sonra, hiç beklemediğim bir anda Daisy teyze güzel bir yaşlılar evine yerleşmesinde ona yardımcı olmamı istedi. O kadar şaşırdım, o kadar hazırlıksız yakalandım ki orada uyuşmuş ve dilimi yutmuş bir şekilde kalakaldım. Bu tür anılar çok yararlı, çünkü yaşlandığınız ve becerilerle dolu olduğunuz dönemde, her zaman öyle olmadığınızı unutuyorsunuz. Şimdi birisi bana, “Lütfen beni huzurevine yerleştir,” dese bu işi nasıl yapacağımı bilirim ama o zaman, sanki benden kendisini el arabasıyla Land’s End’den John o’Groat’a</span><span class="dipp"><a class="footnote-link" href="#footnote-225-116" id="footnote-225-116-backlink">116</a></span> <span>itmemi istemiş gibiydi. O dönemde hâlâ Londra’daki hayatın çok kenarlarındaydım, parmak uçlarımla ancak tutunabiliyordum, ya da bana öyle geliyordu. Üstüme çok yoğun bir hüzün, bir bezginlik çöktü ve bu bezginlik benim en büyük düşmanımdı çünkü hayatımın büyük bir kısmında yapmak istediğim veya yapmaktan zevk aldığım şeyleri yapamıyordum. Nasıl oluyordu da doğduğumdan beri hayatımda olan Daisy teyze benden çok şey istediğini göremiyordu? Ayrıca nasıl oluyordu da bütün hayatı boyunca Londra’da yaşamış olan ve bunun çoğunluğunu, şimdi “bakım mesleği” dediğimiz iş ortamının ortasında geçiren biri benim yardımıma ihtiyaç duyuyordu? Ya Evelyn? Yaşlılıklarını paylaşmıyorlar mıydı? Benim yaklaşımım hâlâ yaygın olan – kolaya kaçan yaklaşımdı: “Burada iki yaşlı kadın var; birlikte yaşamaları ne kadar güzel.” (Ve birbirlerine bakıyorlar, böylece ben bakmak zorunda kalmıyorum.) Ama belki de anlaşamıyorlardı. Belki de, birisi bütün yetişkinliğini Japonya’da geçirmiş olduğundan birbirlerini çok az görmüş olan bu iki kız kardeş, Daisy ve Evelyn, birbirlerini sevmiyorlardı.</span></p>

      <p class="paragraf-4">Orada sessiz bir şekilde otururken, etkin ve enerjik annemin, Maude McVeagh’in yerini aldığımı biliyordum ve bu talepte, iki kadın arasındaki ilişkinin özünün ortaya çıktığını düşünüyordum. Annem dominant, becerikli olandı, ancak Rodezya’ya geri dönmüştü ama kızı, vaftiz kızı, başarılı yazar buradaydı, yani o da tıpkı Maude gibi, bu işi halledebilirdi.</p>

      <p class="paragraf-4">Daisy teyzeye sadece şaşırmış değil fakat inanamayan bir ses tonuyla, zaten omuzlarımda bu kadar yük varken, bunu benden nasıl istersin, anlamına gelen, “Özür dilerim, Daisy teyze, yapamam. Nereden başlayacağımı bile bilmiyorum,” dedim.</p>

      <p class="paragraf-4">Kısa bir süre sonra mektup yazarak şu huzurevine gideceğini bildirdi. Ancak Evelyn’e ne olduğunu bilmiyorum. İkisini de bir daha görmedim, ancak Daisy teyze çocukluğumda yaptığı gibi bana Noel hediyeleri gönderdi – iki buçuk şilinlik posta havalesi veya içine kurutulmuş çiçek koyduğu bir pamuklu mendil olabilirdi. Ben de ona kutularla çikolata ve çıktıkça kitaplarımdan gönderiyordum.</p>

      <p class="paragraf-4">Uzun zaman, yıllar sonra Daisy teyzenin aslında dolaylı olarak benimle yaşayıp yaşayamayacağını sorduğunu anladım. O zaman, benim gibi bir ateist-komünistle hayatını paylaşmak isteyebileceğini düşünmemiştim. Yıllarca benim hakkımda iyi bir şey duymadığından emindim. Annemin ona yazdığı mektuplar, sürekli olarak berbat kızından yakındığı haftalık raporlar olmalıydı. “Yaptığın her şey <span class="char-style-override-14">kasıtlı olarak</span> babana ve bana mümkün olduğunca fazla acı çektirmek amacıyla tasarlanmış.” Bir yandan da, eğer Daisy teyze benimle birlikte yaşamak istemiyorduysa bütün bunlar ne anlama geliyordu? Bazen bu konuyu uzun uzun düşünüyorum; burada gizli, hüzünlü ve imkânsız bir şey var. Birbirlerine hiç benzemeyen, hayatlarını ayrı ayrı geçiren ama yaşlandıklarında birlikte yaşayıp cüzi emekli maaşlarını paylaşmaları beklenen iki kız kardeşin hikâyesi.</p>

      <p class="paragraf-4">Gençlerin şimdi, bu ülkenin savaştan sonra ne kadar yoksul olduğunu anlaması çok zor. O günden bugüne arada geçen onlarca yıl, paraların su gibi aktığı ve her şeyin hızla düzeldiği, “bolluk” yılları var. Şimdi yoksullar bile o zamanların orta sınıfından daha iyi yaşıyor. Çok az insan kaloriferle ısınıyordu. Kalorifere karşı tavrımız nedeniyle Avrupa’da alay konusu olmuştuk zira, o püriten milliyetçi ruhun bir köşesinde hâlâ konforlu olmanın ve ısınmanın, rahatına düşkünlük olduğu duygusu mevcuttu. Saate bozuk para atarak çalıştırdığımız gazlı veya elektrikli sobalarımız vardı. Yani insanlar işten buz gibi evlere dönüyorlardı. Buzdolapları daha yeni yeni yaygınlaşmaya başlamıştı. Duvarda bir yiyecek dolabım bulunuyordu ve sütle eti ihtiyacım olduğu zaman alıyordum. Yerlerin çoğunda, lekeli veya boyanmış tahtaların üzerinde halılar veya kilimler serilmişti. Duvardan duvara halılar sonradan yaygınlaşacaktı. Güzel eski mobilyalarla dolu bir eve gidebilirdiniz ama ısınma sistemi, buzdolabı olmazdı, mutfakta hâlâ porselen eviyeler ve tahta bulaşık damlalığı olurdu ve soğuk zeminler şahane halıların altında titrerdi. Savaş yüzünden mobilyaların çoğu hâlâ “kullanışlıydı.” Eşyaların çoğu savaş yüzünden hâlâ “tutumluluk” dönemine aitti. Savaş sırasında yeni olarak alınabilecek her şey tutumluluk eşyaları ve tutumluluk giysileriydi ve sanki gereksinimin çirkin olma zorunluluğuna kanıt olarak tasarlanmışlardı.</p>

      <p class="paragraf-4">O zamanın, ellili yılların başı ve ortasının oldukça çirkin bir evine götürülen sıradan bir genç... Ne yapar? Muhtemelen utanır. Konfor daha çok yeniydi, büyükannelerinin, büyükbabalarının dünyası eski püsküydü, her şeyde soğuk bir yeterlilik vardı.</p>

      <p class="paragraf-4">Tanıdığım hiçbir yazarın veya sanatçının parası yoktu. Tavırlar artık değişti: Şimdi genç yazarlar abartılı avanslar istiyor ve güvence konusunda kaygılanıyor. Bizim zamanımızda gelecek konusunda kaygılanmak ayıp, “burjuva” sayılıyordu. Belki de güvence inancını yıkan şey savaş olmuştu. Yoksul olmaktan veya sefil bir halde yaşamaktan utanılmıyor, bunlar sorun edilmiyordu. Bana gelince, aynı derece dürüstlükle, para konusunda kaygılanmadığımı, çünkü sonunda işlerin yoluna gireceğine inandığımı ve bu konuda hep kısa vadeli kaygılar yaşadığımı söyleyebilirim. Temeldeki iyimserliğim –ki bunun sinir durumuyla, insanlıkla, karakterle, huyla ilgili olduğunu düşünüyorum– tam da durumun gerektirdiği şeydi. Zengin olmayı beklemiyordum, çünkü mesele o değildi; yalnızca yapmam gereken şeyi yaptığımı biliyor, yani yazıyordum. Bu, kaynaklarımı idareli kullanmam, böylece zamanımı gereksiz şeylere harcamamam, enerjimi yanlış şekilde kullanmamam anlamına geliyordu. Söylemesi kolay, yazması kolaydı – ama bir yazarın misyonunun özü, püf noktası buydu. Geçici olarak konuşmacı olup platformlara çıktığımız ve nutuk attığımız zaman bize hep şunları sorarlar: Kelime işlemcisi mi, dolmakalem mi, daktilo mu kullanıyorsunuz? Her gün mü yazıyorsunuz, rutininiz ne? Bu sorular içgüdüsel olarak bu püf noktasına – yani enerjinizi nasıl kullanıyorsunuz, nasıl idare ediyorsunuz, sorularına yaklaşma girişimleridir. Hepimizin sınırlı enerjisi var ve başarılı olan insanların, içgüdüsel olarak veya bilinçli bir şekilde, enerjilerini sağa sola saçmak yerine, iyi kullanmayı öğrendiğinden eminim. Bunun herkes için –yazar veya değil– farklı olması gerekir. Her gece partilere gidip, bitkin düşmek yerine canlanarak, bütün gün keyifle yazı yazan yazarlar tanıyorum. Ancak ben gece yarılarına kadar sohbet ederek ayakta kalırsam, ertesi gün o kadar verimli olamıyorum. Bazı yazarlar sabah kalkınca mümkün olduğunca erken bir saatte çalışmaya başlamayı sever, bazıları da geceleri veya – benim için imkânsız olan – öğleden sonralarını tercih eder. Deneme yanılma yöntemi uygulayıp, ihtiyaçlarınızı, sizi neyin beslediğini, içgüdüsel ritminizin ve rutininizin ne olduğunu keşfettikten sonra bunu geliştirirsiniz.</p>

      <p class="paragraf-4">Şimdi geri dönüp bakıyorum şaşkınlık doluyum, talepler arasından yolumu dengeleyişim etkileyici, ilki çocuk elbette, asıl olan. Yoğunlaşıp düşünerek çalışma fırsatı bulduğumda bir gözüm enerji yiyicilere karşı hep açık.</p>

      <p class="paragraf-4">İlk romanım <span class="char-style-override-14">Türkü Söylüyor Otlar</span>, bir ilk roman olarak İngiltere’de, Amerika’da ve Avrupa’da başarılı olmuş, epeyce yorum almış ve tekrar basılmıştı. Ancak çok az ciddi roman yazarlarını zengin etmiştir. İkinci kitabım <span class="char-style-override-14">This Was the Old Chief’s Country</span> iyi eleştiriler aldı, kısa hikâyelere göre satışı iyiydi ve içindeki öyküler bireysel olarak antolojilerde ve yurtdışında basıldı. <span class="char-style-override-14">Martha Quest</span> ve <span class="char-style-override-14">A Proper Marriage</span> yeterince sattı ve Avrupa ile Amerika’da basıldı, ama ikisi de çok satanlar listesine girmedi. Kitaplarımın hepsi belli bir hızda satılmaya devam ediyor, baskıları yapılıyor fakat ancak yetmişlerde avanslarla büyük paralar kazanmaya başladım. 1958’de haftada ortalama 20 sterlin, yani işçi yevmiyesi kadar kazanıyordum.</p>

      <p class="paragraf-4"><span>Bütün yazarlar gibi ben de maaş çekleriyle yaşamımı sürdürüyordum. Joan haftalık kiramı iki veya üç hafta geç ödememi sorun etmiyordu. Bir keresinde beş hafta geciktim ve endişeden hasta oldum, çünkü onun da fazla parası yoktu. Bunun gibi belirgin anılar, “Parasız olmam beni kaygılandırmıyordu,” gibi genellemeleri düzeltiyor. (Bu cümleyi bir süre gerçekten kullandım.) Pekâlâ kaygılandığım zamanlar oldu. Çocuğu okula bıraktıktan sonra Church Street’te yürüyor ve ağlıyordum çünkü yiyecek alamıyordum. Adamın biri hızla yürüyerek yanıma geldi ve “Neden ağlıyorsun?” diye sordu. “Param yok,” dedim. Adam, “Neşelen, haftaya bu zamanlar paran olacak, değil mi?” dedi. Bu doğruydu, çünkü para her zaman bir yerlerden geliyordu, bu nedenle neşelendim. Annemin mücevherlerini sattım. Ağır altın zincirini, altın broşunu, altın bileziğini ve birkaç Viktorya dönemi ziynetini bana verişi törenseldi: Anneler iyi mücevherlerini kızlarına verirler. İstemiyordum, “Sende kalsın,” dedim ama ısrar etti. Bunları kuyumcuya götürdüğüm zaman kesinlikle kandırılmayı, dolandırılmayı bekliyordum, moralim o kadar bozuktu. Kuyumcu rağbette olan bir yer değildi. Bu hususu özür dileyerek dile getirdiğimi bile hatırlıyorum. On yıl sonra Viktorya tarzı şeyler moda olunca yüzlerce sterlin edecek takılar için bana 30 şilinden az para verdi. Aynı şekilde, Daisy teyzem bana verdiği, Viktorya döneminden kalan bir masalı dikiş makinesi vermişti. Çok güzeldi, bir sürü küçük çekmecesi, kafes bölmesi, tam bir mücevher olan takviyeli iğnedenliği vardı. Aşağıda bir antikacı dükkânı vardı. Onlara bu makineyi almaları için yalvardım. Reddettiler, piyasası olmadığını söylediler. Bir süre sonra çok değerli hale geldi.</span></p>

      <p class="paragraf-4">Bir yazarın hayatındaki değişiklikler, karmaşık vergi beyannameleri anlamına gelmektedir. Bir yıl vergi ödeyecek param yoktu. Bir önceki yıl iyi kazanmıştım. Gelir vergisi memuru geldi, anlayışlı davrandı, ama işe yaramadı. Ödemem gerekiyordu. Nasıl? Hatırlamıyorum. Muhtemelen eleştirilecek kitap istedim. Sanırım, o zamanlarda benim durumumdaki –çocuklu ve babanın desteklemediği– kadınlar için ödenek yoktu. Olsaydı da küçümseyerek almaz, gurur meselesi yapardım.</p>

      <p class="paragraf-4">Eğer, “Ama sevgilin vardı, o neden yardım etmedi?” diye düşünüyorsanız, Jack’le beraberken kendi masraflarımı kendim karşılıyordum. Bu bir prensip meselesiydi. Ayrıca onun bir karısı ve bakması gereken bir ailesi vardı. Bu yoksulluğa rağmen yine de gerçekten bir şeylerden mahrum kaldığımı ve gücümün yetmediği bir şey için hayıflandığımı hatırlamıyorum.</p>

      <p class="paragraf-4">İyi de besleniyorduk. Joan ve ben harika yemekler yapıyor ve birbirimizi davet ediyorduk. Zor zamanlarda insanların kullandığı yedekleme yönteminden çok yararlandım ve sürekli olarak ekleme yaptığım çorba-yahni, gün geçtikçe daha da lezzetli oluyordu.</p>

      <p class="paragraf-4">Gerçi bazen umutsuzluğa kapılmış olabilirim, çünkü Mayfair’de bir sekreterlik işine başvurdum. Haftada yedi sterlin. İşverene bunun yaşamaya yetecek bir ücret olmadığını söyledim ve adam özür dileyen bir ifadeyle, “Korkarım aileleriyle oturacaklar düşünülüyor,” dedi.</p>

      <p class="paragraf-4"><span class="char-style-override-14">The New Yorker’</span>a öyküler gönderdim, onlara iki tanesini sattım, oysa ikisi de en iyi öykülerim değildi. Nadine Gordimer bir hikâyesini kabul ettirmiş ve onlara bana dikkat etmelerini söylemişti. (O zaman daha tanışmamıştık.) Daha yeni iade ettikleri grubu tekrar gönderdim ve birini aldılar.</p>

      <p class="paragraf-4">O dönemde Stalin öldü ve <span class="char-style-override-14">Stalin’in Öldüğü Gün</span> adını taşıyan bir öykü yazdım. Bana söylendiğine göre King Street bundan hoşlanmamıştı.</p>

      <p class="paragraf-4">Danimarka’da Isak Dinesen yayıncılık alanında çalışıyordu ve birkaç hikâyeyi kabul etti.</p>

      <p class="paragraf-4">Ben eleştiri işi yapmadım. Çok az paraya zor bir iş – yani kitapları gerçekten okur ve onlar hakkında düşünürseniz, ancak eleştirmenlerde buna kesin gözüyle bakamazsınız.</p>

      <p class="paragraf-4"><span>Bir başka hatalı başlangıcı da Donald Ogden Stewart’ın sekreteri olmayı kabul ettiğim zaman yaşadım. Joseph McCarthy yüzünden Birleşik Devletler’den ayrılan bir başka yazar olan Donald o dönemde senaryo ve oyun yazarı olarak tanınmıştı.</span> <span class="char-style-override-14">Philadelphia</span> <span class="char-style-override-14">Story</span> <span>onun eseriydi. Ella Winters’la evliydi. Ella Winters, Sovyetler Birliği’nde gelecekteki işleyişi</span><span class="dipp"><a class="footnote-link" href="#footnote-225-117" id="footnote-225-117-backlink">117</a></span> <span>gören tanınmış solcu gazetecilerden biriydi. İkisi de hâlâ güçlü bir şekilde Sovyet yanlısıydı. Finchley Road’da bir daireleri vardı. Düzenli para kazanmak için yaptığım tüm girişimler arasında bu en saçmasıydı. Bana haftada yedi sterlin –asgari ücret– ödüyordu. Kensington’daki Church Street’ten Finchley Road’a gitmek, otobüsle neredeyse bir saat sürüyordu. Don çok yavaş çalışıyordu. Ortalıkta dolaşıyor, pencereden dışarı bakıyor, ben de bu uzun düşünme sürelerinin sonuçlarını yazmak üzere oturup bekliyordum. Sonra bakla ağzından çıkıyordu: “Ama La Guardia Havaalanı’na gitmek 45 dakika sürüyor.” Başarılı oyunlar böyle mi yazılıyordu? Sıkıntıdan patlıyordum. Bu arada Ella girip çıkıyordu ve sonunda, hiçbir şey yapmıyorsam, onun için alışverişe gidebileceğimi söyledi. Karı kocaların bir çalışan için birbirleriyle rekabet etmeleri normaldi. Yaklaşık üç hafta dayandım ve dostça ayrıldık. Radyodaki beyaz dizilerden birine,</span> <span class="char-style-override-14">Mrs. Dale’s Diary</span><span>’ye bölüm yazmayı denemeye karar verdim. Bir bölüm teslim ettim, ancak çok aşırı olduğunu söylediler. Konusu suç işlemiş bir çocuktu ve bu konu çok yakında birçok sıradan radyo oyun ve dizisinin konusu olacaktı. O zaman, ciddi şekilde yazmak dışındaki bütün bu para kazanma girişimlerinin hata olduğuna karar verdim.</span></p>

      <p class="paragraf-4">Juliet O’Hea bana destek oldu. Temsil ettiği insanların çeşitliliği nedeniyle harika bir insandı. Katolikti ve muhafazakâr parti üyesiydi. Biri ben olmak üzere, en az üç tane komünistle ilgileniyordu, oysa komünizmden nefret ediyor ve onu hor görüyordu. Romantik roman ve macera kitapları yazan yazarların yanı sıra başka ciddi yazarları da vardı. Bizimle bireysel erdemlerimiz doğrultusunda ilgileniyordu, adildi, iyi kalpliydi ve iyi bir arkadaştı. Onun bana kötü bir tavsiyede bulunduğunu hatırlamıyorum. O zamandan beri yayın dünyası kargaşa içinde, tamamen değişti ve bütün bunlar yaşanırken ben, öncelikle Juliet O’Hea, sonra Jonathan Clowes olmak üzere hep çok başarılı menajerlerin desteğini gördüm. Jonathan hâlâ benim menajerim ve dostum.</p>

      <p class="paragraf-4 para-style-override-22">Artık sosyal hayatım değişmişti çünkü bir süredir Kanadalı ve Amerikalı yazarlardan oluşan bir gruptaydım. Çoğu McCarthy’den kaçan sürgünler olarak Londra’daydı. Reuben Ship, McCarthy’yle alay eden gramofon plağı <span class="char-style-override-14">The Investigator</span>’ı<span class="dipp"><a class="footnote-link" href="#footnote-225-118" id="footnote-225-118-backlink">118</a></span> yapmıştı. Hiç kimse bu adama gülmeye cesaret edememişti ve şimdi Birleşik Devletler’in her tarafında bu plak sayesinde patlayan kahkahalar muhtemelen çöküşünün başlangıcıydı veya bu çöküşe katkıda bulunuyordu. Artık hiç kimse <span class="char-style-override-14">The Investigator</span>’ı hatırlamıyor. En güzel bölümü şeytanın cennete gitme başvurusunda bulunanlara cehennemde yer tahsis etmesiydi. Reuben, Hollywood’da çalışmıştı ve tehlikeli olduğu için uçağa kadar zincire bağlanarak götürülmüştü. Bu olay, Reuben’in iddiasına göre meslek itibarıyla sahtekâr olan ve doğru yolu seçerek hiç para getirmeyen yazarlığı seçtiği için onu küçümseyen ailesini çok etkilemişti. Ancak zincirler onu kurtarmıştı. Bu doğru muydu? Aslında Reuben çok komik bir adamdı. Gülerken gerçeklerin detayları kimin umurundaydı? Eski bir aileden gelen hiçbir çocuk atalarından, Reuben’in kendi suç işlemiş ailesinden –bir tanesi mafya babası– yararlandığı kadar yararlanmamıştı.</p>

      <p class="paragraf-4">Ted Allan, Hollywood’da çalışmıştı. O güne kadar yazılmış en iyi oyunu veya romanı yazmak istiyordu. O dönemde Atlantik’in karşı tarafından gelen yazarların tarzı buydu. Allan da bazı güzel şeyler yaptı fakat yeteneği kesinlikle konuşma konusundaydı. Harika bir öykü anlatıcısıydı, hayatından kesitler alıyor, korkunç ve çok komik buluşlara dönüştürüyordu.</p>

      <p class="paragraf-4">Grubun bir bölümü Kanada’dan gelmişti çünkü o dönemde yazar olarak hayatını kazanmak çok zordu.</p>

      <p class="paragraf-4">Stanley Mann film senaryosu yazıyordu.</p>

      <p class="paragraf-4">Mordecai Richler grubun bebeğiydi. Dünya üzerinde belki yüz binlerce – milyonlarca? – erkek kendilerini James Dean taklidi olarak sunuyordu. James Dean’in oldukça sevimsiz biri olduğu anlaşılıyordu ama ne önemi vardı? Ne de olsa milyonlarca komünist Stalin’e ve diğer zalim tiranlara layık olabilmeyi görev edinmiş, ancak kendilerini büyüklük hayallerine uydurmaya çalışırken, her türlü katı tavrı benimsemişti. Mordecai elinde bardağıyla sırtını duvara dayar, kendini düzgün bir şekilde ifade edemez veya neredeyse kekelerdi. Gerçekten çok sempatik bir alçakgönüllülüğü vardı. Hepimiz de sorumluluğun ve çocukların altında ezilen bana veya Ted Allan’a ya da Reuben’a içtenlikle ve acil bir şekilde – doğrudan bohem efsanesinin ateşli yüreğinden gelen ifadeyle soruyordu: “Sizce bir sanatçı evlenip, çocuk yükünü üstlenmeli mi? Bu kesinlikle yeteneği öldürür, öyle değil mi?” Sonradan, Stanley Mann’ın karısıyla evlendi ve onun oğluyla ilgilenmesinin yanı sıra kendisinin de dört çocuğu oldu.</p>

      <p class="paragraf-4">Önceleri en çok görüştüğüm insanlar Mordecai ve o zamanki sevgilisi Cathie’ydi çünkü birkaç aydır Church Street’te yolun hemen aşağısında oturuyorlardı. Resmi olmayan, kolonilerdeki tarzda gelip gitmeler, son anda uydurulan yemekler. Cathie gürültücü, candan, akıllı bir kadındı ve o dönemde, Yahudi olmamasına rağmen, Yahudi kadınların hepsinden daha güzel Yahudi yemeği yaptığı konusunda espriler yapılıyordu. Bol miktarda espri, bol miktarda içki, bol miktarda güzel yemek. Sonradan en sık Reuben’le görüşür oldum: Yıllarca arkadaşlık ettik.</p>

      <p class="paragraf-4"><span>Bu “grup” hızla değişiyordu. Bir kere evlilikler ve beraberlikler dağılıyordu. Bir kere evlilikler ve birliktelikler dağılıyordu, Ted Allan’ın, Reuben’in, sonra Mordecai’nin. İlk zamanlardaki zorlukları paylaşan, danışman, menajer, hatta evi geçindiren eşler ve kız arkadaşlar kapı dışarı ediliyordu. Bu sık sık yaşandığı, olağan hale geldiği zaman, ahlaki kızgınlığın ne anlamı kalıyordu? Bana göre erkekler annelerinden kurtulmak için yoğun bir mücadele vermek zorunda kalıyor, fakat koşullar ve doğaları nedeniyle, eşleri anneleri gibi oluyordu ve bir kez daha kaçmak zorunda kalıyorlardı. Tabii her zaman eski modeli yenisiyle değiştirmiyorlardı – bilakis. Genç sanatçılarla ve geleceği olan erkeklerle birlikte olan genç kadınların daha başından bunun bir aşk angaryası olabileceğini bilmeleri gerekiyor.</span></p>

      <p class="paragraf-4">Çok içki içen bir gruptu. Rodezya’dan ayrıldığımdan beri pek içki içmemiştim. Denbigh Road’da param yoktu ve hiç kimse içmiyordu. Joan’un evindeyken şarap içiyorduk ama düzenli olarak değil. Kuzey Amerikalılarla birlikteyken kesinlikle şarap içilmiyor ve şu ya da bu kokteyli doğru şekilde yapmak için rekabetçi uzmanlar arasında tartışmalar yaşanıyordu. “Cinin içine sadece bir damla vermut, hatta daha da iyisi, yalnızca mantarı üstünden geçir.” Bu tür şeyler. İlaçlar konusunda da rekabet ediyorlardı, çünkü bazıları inanılmaz miktarlarda ilaç alıyordu. Sonradan Clancy Sigal ile Reuben birbirlerine günlük kotalarını dizdikleri avuçlarını uzatırlarken biri diğerine kendi ilaçlarının daha güçlü, zayıf, güvenilir, tehlikeli, daha yeni keşfedilmiş olduğunu söyleyerek sataşırdı. Şakalaşma tarzlarına çok şaşırsam da eğleniyordum. Kuzey Amerika’nın katı, saldırgan, çoğu zaman kaba espri anlayışını sergiliyorlardı. Sonradan Donald Ogden Stewart, <span class="char-style-override-14">The Kidders</span><span class="dipp"><a class="footnote-link" href="#footnote-225-119" id="footnote-225-119-backlink">119</a></span> adını taşıyan bir oyun yazdı. Union Tiyatrosu’nda sahnelenen bu oyunda karakterler kendileri ve birbirleriyle şakalaşarak şiddete ve ölüme yol açıyorlardı. Güzel bir oyundu, fakat Union Tiyatrosu rağbette değildi.</p>

      <p class="paragraf-4">Espriler çoğunlukla hangisinin CIA ajanı olduğu hakkındaydı. Bu McCarthy sürgünleri arasında ajan olduğunu sanmıyorum, ancak önemi var mıydı? Sürgündeki grupların birbirlerinden kuşkulanarak kendilerine zarar vermeleri için içlerinde ajan hatta geçici bir ajan bile bulunmasına gerek yoktur. Bunlar benim ilk sürgün grubumdu, bu nedenle paranoyanın birinci kural olması gerektiğini bilmiyordum. Kısa süre sonra Güney Afrikalı sürgünler geldi. Hiç o kalabalığın parçası olmadım, çünkü Güney Afrikalıların memleketten uzakta olduklarında yalnızca kendi aralarında görüşme eğilimlerine düşmek istemedim. Casusluk alanında etkili olan Güney Afrika hükümetinin, etrafta bir iki ajan olmasını sağlayacağından emindim ama ya yapmadıysa? Paranoyanın düzeyi ve zalimce birbirinden kuşkulanmak ve işkence çektirmek açısından fark etmez.</p>

      <p class="paragraf-4">Epey bir süre sonra Paris’e gitmiştim ve kısa bir dönem Sovyetler Birliği’nden gelen sürgünlerle buluştum. Bu gerçekten zehirli bir ortamdı. Birbirlerine hiç güvenmiyorlardı, buluştukları her Fransız’ın KGB ajanı olduğundan emindiler ve takıntılıydılar. Güven içinde söyleyebilirim ki insanın başına bir politik sürgün grubuna girmekten daha kötü bir şey gelemez.</p>

      <p class="paragraf-4">Şimdi geriye dönüp baktığımda, McCarthy sürgünlerinde benim ilgimi çeken her yerdeki komünistlerde olduğu gibi “çelişkileriydi”, fakat onlarınki, duydukları güvensizlik nedeniyle daha yoğundu. Komünistlerdi veya yol arkadaşıydılar (Mordecai Richler değil, o diğerlerinden farklıydı) ve tanım gereği –herhalde– kapitalist devletin şiddetle devrilmesi gerektiğine inanıyorlardı. Yine de buna gerçekten inanıyor olamazlardı, çünkü Birleşik Devletler için tehlikeli oldukları veya olabilecekleri fikrini içtenlikle küçümsüyorlardı. Bunun bir nedeni o kadar güçlü bir devletin kendini bir avuç insanın tehdidi altında hissedebileceğine hiç kimsenin inanamamasıydı. Sonuca ulaşmak için her şeye izin vardıysa neden o zaman yatakların altında Kızıllar, neden Moskova altınları yoktu? Fakat tanıdığım hiç kimse Sovyetler Birliği’nin komünist gazetelerini ve Sovyetler’i seven kuruluşları –İngiliz Sovyet Dostluk Derneği ve onun Amerikalı eşdeğerleri gibi– finanse ettiğine inanmıyordu. Komünist jargonu tırnak işareti içine alınıyordu. Örneğin “kapitalist yalanlar” – bunun bir nedeni artık herkesin bu kapitalist yalanların doğru olduğunu bilmesiydi. Bu insanlar her şeyin ötesinde masum olduklarına, hiçbir şey yapmadıklarına inanıyorlardı. Zaten yapmamışlardı, sadece konuşmuşlardı. McCarthy saçmalıyor, kendini gülünç duruma düşürüyordu. Yardımcıları Cohn ve Schine, Avrupa turuna çıkıp McCarthy’nin mesajını yaydığı zaman, herkes güldü. Ancak yüzlerce biyografide doğrulandığı üzere, McCarthy kurbanlarını –yani komitelerinin karşısına çıkan insanları– epeyce korkutuyordu. Ayrıca sonradan, oldukça önemsiz ve alt kademedeki Birleşik Devletler’deki komünistlerin düzenli olarak FBI tarafından ziyaret edildiğini, işlerini kaybettiklerini, iş bulamadıklarını, yıllar yılı zulme uğradıklarını duydum veya okudum. Fakat bunları yaşayan Amerikalı komünist sayısının çok fazla olduğuna inanmıyorum. Amerika’da sıradan komünistlerin yaşantılarının, İngiltere’de olduğu gibi, Kadınlar Enstitüsü veya kilise üyelerininki kadar heyecanlı olduğunu düşünüyorum. İngiltere’deki Kızılların çoğu için bu doğruydu, ancak Amerika’da işler daha da kötüye gidecekti çünkü Amerikalılar aşırı insanlardır. Bunu hiç kimse fark etmeyebilir veya bu konuda yorum yapmayabilir. Başladıkları her inancı, seferi veya zulmü hep aşırıya kaçırırlar. Fakat sonra fırtına geçer ve unutulur. Burada Soğuk Savaşın en kötü zamanı bile Birleşik Devletler’in yanında hafif kalırdı.</p>

      <p class="paragraf-4">Artık sayıları çok artan CIA ve FBI hakkındaki kitaplarda ortaya çıkan en ilginç şey, aykırılık avcılarının, komünistlerin aslında nasıl oldukları konusundaki cehaletiydi. Bunun nedeni muhtemelen casus yakalayanların bilgilerini, hepsi de kendi heyecanlı dünyalarında yaşayan sığınmacı Sovyet ajanlarından almalarıydı. Dünyanın daha sofistike kısımlarına nasıl göründükleri konusunda kesinlikle hiçbir fikirleri yoktu, yoksa kendilerini temsil etmeleri için o zavallı palyaçoları – Roy Cohn’la David Schine’yi asla göndermezlerdi.<span class="dipp"><a class="footnote-link" href="#footnote-225-120" id="footnote-225-120-backlink">120</a></span></p>

      <p class="paragraf-4 para-style-override-22">Tanıştığımız andan itibaren Jack bana ayrı bir ev tutmam konusunda baskı yapıyordu. “Artık büyük bir kız oldun.” Joan’un bana kabadayılık ettiğini söylüyordu ama Joan’a karşı tavrının, kendi içindeki “çözümlenmemiş anlaşmazlık” ile bağlantılı olduğunu biliyordum. Joan’ı hangi noktalarda annem yerine koyduğum, hangilerinde koymadığım konusu tabii Bayan Sussman’la tartışılıyordu. Jack’in olayı – yani Joan’un evinde olmanın, Peter açısından iyi olduğunu, çünkü birbirlerini sevdiklerini, Ernest’in ona bir ağabey gibi davrandığını anlayamadığını düşünüyordum. Jack’in bunu görebilmesi lazımdı. Psikiyatr değil miydi? Bu gerçekten büyük bir saflıktı ancak o ilk günlerde psikoanalistler ve psikiyatrların hata yapmayacağına, yanılmayacağına veya en azından şimdi mümkün olmayan şekillerde sezgiye sahip olduklarına inanılıyordu. Artık onların da hepimiz gibi yalnızca insan olduklarını biliyoruz.</p>

      <p class="paragraf-4">Dünyanın hiçbir yerinde, sevgilisi diğer herkesi bırakarak kendine ayrı bir ev tutmasında ısrar edince, aklı başka bir şey söylese de, bunu bir vaat olarak görmeyecek bir kadın yoktur. Jack’le eskisi kadar sık görüşemiyordum. Kendime bir ev tutunca onu daha çok göreceğimi sanıyordum.</p>

      <p class="paragraf-4">Asıl meseleyi atlıyordum. Sadece bana değil, diğer kadın arkadaşlarına da ayrı ev tutmalarını söylüyordu. Bu adam bütün çocukluğunu, güvenliğin bir rüya olduğu bir ülke ve kültürde, yoksulluk içinde geçirmişti. Yoksul bir insan için güvenliğin birinci adımı başını sokabileceği bir evdi. On yıllar sonra, çok yoksul kadınlarla ilgilendiğimde, sürekli olarak, “başımı sokabileceğim bir ev”, “başımı sokabileceğim bir evim oldu”, “başını sokabileceğin bir eve sahip olmalısın” sözlerini duymuştum. Jack herkese rağbette olmayan bir semtte bir ev veya daire bulmalarını, ipotek karşılığında bankadan para almalarını ve masrafları karşılamak amacıyla, bir iki odayı kiraya verecek kadar yer olduğundan emin olmalarını tavsiye ediyordu. Zor zamanlarda hayatta kalmanın reçetesi buydu. Ancak ben hiçbir zaman böyle düşünmemiştim, o kadar çok taşınmıştım ki artık ne zaman nerede oturduğumu hatırlamıyor ve bir yerde uzun süre kalınca huzursuz oluyordum. Dört yıldır Joan’la yaşıyordum: 1950-1954.</p>

      <p class="paragraf-4">Denemediğimden değildi. Blenheim Crescent’da bir evi almayı çok istedim. Ev kötü durumdaydı ve o zaman için bile gülünç denecek kadar ucuza, 2.500 sterline satılıyordu. Banka müdüründen kredi istedim fakat müdür ev fiyatlarının mantıksızlık derecesinde yüksek olduğunu, eninde sonunda düşeceğini, kendi karısına veya kızına bile bu kadar korkunç bir hata yapmalarını tavsiye edemeyeceğini söyledi. <span class="char-style-override-14">Uzmanlar</span>. (Bir süre, “<span class="char-style-override-14">Uzmanlar</span>” dosyam oldu, ama taşınmalardan birinde kaybettim.) Eğer bana krediyi vermiş olsaydı, yıllarca, on yıllarca başımı sokabileceğim ve orada tutabileceğim bir ev bulabilme kaygım Londra’ya ilk geldiğim zamanlarda hallolmuş olacaktı.</p>

      <p class="paragraf-4">Birdenbire Pamela Hansford Johnson’dan bir telefon aldım. Bana Somerset Maugham Ödülü’ne neden başvurmadığımı soruyordu. O zaman, en az üç ay seyahat etmek koşuluyla 400 sterlindi. Bunun nedeni Somerset Maugham’ın İngiliz yazarların dar kafalı olduğunu, sadece İngiltere’yi bildiğini ve yolculuk yapması gerektiğini düşünmesiydi. Bu, turist patlamasından önceydi. Yurtdışında yetiştiğim için yarışmaya girmeye uygun olmadığımı düşündüğümü söyledim. “Onu boş ver,” dedi. Genç yazarlara hep iyi davranıyordu. (Benim deneyimlerime göre yaşlı yazarlar gençlere iyi davranıyor.) Böylece Somerset Maugham Ödülü’nü kazandım, ancak 400 sterlini İngiltere dışında harcamaya söz vermem gerekiyordu. Bu olay, açlıktan ölmek üzereyken birisinin size bir elma vermesini ve gelecek ay yemenizi söylemesine benziyordu. O 400 sterline çok ihtiyacım vardı. Maugham’ın şartı bana bir şey öğretti: Eğer bir şey verecekseniz şart koşmayın. Ödülü daha önce alanlar, çaresizlik içinde başlarını sokacak bir yer bulma veya karınlarını doyurma çabasıyla hile yapmışlardı. Bir tanesi parayı bankaya yatırıp kurala uymuş, sonra üç ay boyunca gitarıyla İtalya’yı dolaşarak, akşam yemeği karşılığında şarkı söylemiş ve sokaklarda yatmıştı.</p>

      <p class="paragraf-4">Warwick Road’da 250 sterlin bedelle denetimli kiralık bir daire vardı. Odaları kiraya verecek kadar genişti. Bu miktarı ülkelerine geri dönen Avustralyalı bir anne-kıza verdim. Bütün mobilyaları “olduğu gibi” eve dahildi. Ben bir aylığına Paris’e gidecektim. Peter bir ay Eichner’larda kalacak, bir da ay annemle Joan idare edecekti. Sonra tatilde Peter’ı bir aylığına Akdeniz’e götürecektim.</p>

      <p class="paragraf-4">Somerset Maugham Ödülü’nü kazandığım bana telefonla bildirildiğinde Jack yanımdaydı. Ona söylemeye korktum –haklı olduğum anlaşıldı– çünkü anında, “İşte bu kadar, bu işin sonu geldi,” diye bağırdı. İçinden geliyordu bu, erkek egosunun derinliklerinden. Çok şaşırdım. Çok korktum. Sitem ettim. Yalvardım. Adil davranması için yalvardım, ama sonu gelmişti. Biliyordum.</p>

      <p class="paragraf-4">“Beni sevmiyorsun, sadece yazmakla ilgileniyorsun.” Eminim, dünyada tarihin herhangi bir anında erkeğinden bu sözleri duymayan tek bir kadın yazar bile yoktur.</p>

      <p class="paragraf-4">Bu büyük bir haksızlıktı. Aşk yatağından kalkıp, sevgilisi tek başına yatarken bütün gece mum ışığında yazan George Sand şöyle dursun, yazmayı hiçbir zaman sevgimden, Jack’ten üstün tutmadım, ondan gelen her türlü öneriye açık oldum, her türlü yazma planımdan onun hatırına vazgeçtim. Kısacası, Jane Austen gibi yazıyordum... Tam olarak gizleyerek değilse de, yalnızca o yokken veya gelmeyecekse. Ancak burada çok daha derin bir noktaya temas ediyoruz. Aşkını edebiyatın üstünde tutan bir kadın yazar, aşkı onu yüzüstü bıraktığı zaman aşktan edebiyat üretir. “<span class="char-style-override-14">Peki, kimin kabahati</span>!”</p>

      <p class="paragraf-4">Rive Gauche’ta ucuz bir otele yerleştim ve mümkün olduğunca az para harcamaya karar verdim. 25 – Paris için ideal yaş bu, özgür, kaygısız. Ben otuzlu yaşlarımın ortasındaydım. Günlerimi yazarak geçiriyordum ama Paris’te bir yazar hayatı yaşamıyordum. Kafelerde oturup etrafımdaki konuşmaları anlamaya çalışıyordum, yabancılarla beceriksizce sohbet etme girişimlerinde bulundum ancak arkadaş edinmeye çalışmadım. Moralim bozuktu, üzgündüm, kaygılıydım. Jack’in gelmesini bekliyordum, her önüme gelenle çılgınca aşklar yaşamadığımı gelip görecekti. Şu anda keşke yaşasaydım demenin yararı yok – Paris ne kadar ziyan edildi! Jack bir hafta sonu geldi. Paris’in daha kötü kullanıldığı bir başka hafta sonu olamazdı, ama çok az para harcandı ki amaç buydu. Sonra Peter geldi –uçakla– ve sonraki bir ay için güneye, St. Maxime’e gittik. Bir evin alt katında son derece ucuz bir oda buldum. Büyük ve serindi, içinde yerdeki iki şilte, iki sert sandalye ve elektrikli ısıtıcı dışında hiçbir şey yoktu. Her yerde küçük siyah karıncalar vardı. Hayatımda hiç bu kadar sıkılmamıştım ancak çocuk, doğal olarak, her anına bayıldı, çünkü sabah altı yediden gün batıncaya kadar kumsaldaydık. Odamızda piknik yapıyorduk. Başka çocuklar da vardı ama Fransızlardı ve İngiliz çocukla ilgilenmiyorlardı. Çok fazla baskısı yapılan ve antolojilere alınan <span class="char-style-override-14">Through the Tunnel</span> hikâyesi bu tatilin ürünü, yani tatil masrafını çıkardı diyebiliriz. Bir de eğlenmekle ilgili buruk bir hikâye olan <span class="char-style-override-14">Pleasure.</span></p>

      <p class="paragraf-4">Londra’ya döndüğümde, taşınma zamanı gelmişti. Bayan Sussman bana destek oluyordu. Her zaman olmuştu. Terapistlerin iyilikten çok kötülük yapabileceğini bizzat gördüğümden, onu bulduğum için çok şanslı olduğumu biliyordum. Tam da onunla bir ev paylaşmaya hazırlanırken giderek daha seyrek görüştüğüm Jack için kaygılandığımı söyleyince, “Ama sen onunla evlisin,” dedi. Gerçek anlamda evli olmanın ne demek olduğu konusundaki düşünceleri atlayacağım. Ancak muhtemelen, karısının dışında benimle ve birden fazla kızla evliydi. Benim gibi, onun da mahremiyete yatkınlığı vardı. Shona halkı bir erkekle kadının evli olabilmesi için yıllar geçmesi gerektiğini söyler. Tanımı gereği bu poligami çerçevesinde geçerli olsa gerek.</p>

      <p class="paragraf-4">Beni, üç yıl boyunca yaptığım gibi, haftada iki üç kez Bayan Sussman’a gitmek kurtardı. Bunu o zaman da biliyordum, zamanla öğrenmedim. O bir dosttu. Belki benden büyük yakın bir arkadaşım olsaydı Bayan Sussman’a ihtiyacım kalmazdı. İdeolojilerle – Freud, Jung, vs. ilgilenmiyordum. Hangi öğretiye göre olursa olsun, “yorum” yapmaya başladığı zaman bitirmesini beklerdim. Bir kere, bu âlemlerde kendimi hep evimde hissederdim.</p>

      <p class="paragraf-4">Joan taşınmamın Peter için kötü olduğunu söylediği zaman yarama parmak bastı. Bunu biliyordum ama daire çok küçüktü. Peter artık sekiz yaşında enerji dolu bir çocuk olmuştu. Daha fazla yere ihtiyacı vardı. Ancak en çok ihtiyaç duyduğu şey bir babaydı ve Ernest en azından bir ağabey gibiydi.</p>

      <p class="paragraf-4">Joan’un yanından ayrılmadan önce Somerset Maugham’a mektup yazıp 400 sterlin için teşekkür ettim. Karşılığında, öncelikle ödül kazananların belirlenmesiyle hiçbir ilgisi olmadığını, ikincisi, benim yazdığım hiçbir şeyi okumadığını ve üçüncüsü, benden önce hiç kimsenin ona teşekkür etmek için mektup yazmadığını bildiren öfkeli bir mektup aldım. Kibarlığın bedeli buydu işte... “Her zaman teşekkür mektubu yazmalısın.” Veya “Doddis iyi bir bebek.” (<span class="char-style-override-14">Tenimin Altında</span>.) Maugham’ın bu mektubu beni kırdı. Velhasıl zaten bu amaçla yazılmıştı. Ancak başımı soktuğum evi ona borçluydum.</p>

      <p class="paragraf-4">Yeni daireyle ilgili taahhütte bulunmadan, muhasebecimle banka müdürüme, kanunun değişme olasılığının olup olmadığını sordum. Değerli 250 sterlinimi korumalı kiracılığa harcayıp, sonra kendimi sokakta bulmak istemiyordum. İkisi de, “Kesinlikle hayır, yasanın değişme ihtimali kesinlikle yok,” dedi. Ancak değişti ya da beni etkileyen kısmı değişti. <span class="char-style-override-14">Uzmanlar</span>. Ama dört yıl sonra...</p>

      <p class="arabaslik-orta para-style-override-32">WARWICK ROAD</p>

      <p class="arabaslik-orta para-style-override-31">SW5</p>

      <p class="paragraf-4"><span>Daire, özellikle çok çirkin bir sokak olan, kamyonların gece gündüz gürleyerek geçtiği Warwick Road’daydı. Büyük bir mutfak, çok büyük bir salon ve üst katta iki makul boyutta yatak odasıyla iki küçük odadan oluşuyordu. Bir “konakçık.” Yaşadığım bütün odalar, daireler, evler arasında benim diyebileceğim ilk ev burasıydı. Her taraf kahverengi ahşap ve krem rengi boyayla kaplanmıştı, 20 yıl sonra şıklıkta son nokta olacaktı ama o zaman derbeder taşralılığın ta kendisiydi. Her tarafını beyaza boyadım ve bu işlem iki buçuk ay sürdü. Portatif merdivenin üstünde, pencere pervazlarında, merdiven, sandalye ve döşeme tahtalarında, hatta merdiven boşluklarında denge sağlamaya çalıştım. Şimdi yaptıklarımı düşününce ürperiyorum. Bir kadının, onun ekonomideki yerini gasp ettiğini duyunca kapıdan uğrayan bir badanacı, yeni buluşum olan rulo boya fırçasına baktı ve aklı başında hiçbir işçinin böyle bir saçmalığı kullanmayacağını söyledi. “Hiç kimse rulolarla iyi bir iş çıkaramaz.”</span> <span class="char-style-override-14">Uzmanlar</span><span>.</span></p>

      <p class="paragraf-4">Dairenin içindeki mobilyalar feci durumdaydı. Bir kısmını boyadım. Ucuz ama güzel perdeler astım. Eski halıyı yeşile boyadım. Bir arkadaşım geçen gün daireye gelip yatağa siyah bir örtü örttüğümü görünce çok şaşırdı. Ama kırmızı değil miydi? “Brokar” bir yatak örtüsünü koyu kırmızıya boyadığımı hatırlıyorum. Önce küçük odalardan birine kendime yatak odası yaptım, ancak Jack beni terk edince aşağıya taşındım ve salonda yattım, çalıştım, <span class="char-style-override-14">yaşadım</span>.</p>

      <p class="paragraf-4">Aslında küçük bir eve benzeyen bu daireye veya “konakçığa” taşındığımda yabanıl bir araziyi fetheden birinden pek de farkım yoktu. Bu daire <span class="char-style-override-14">benimdi</span>. Başkasının evinde bir köşeyi kiralamıyordum. İnsanlar perdelerle, renklerle, mobilyalarla yeni evlere damgasını vurur, fakat benim bunların hepsini yapacak param yoktu. Pencerelere astığım şeyler, normalde seçeceğim perdeler değildi. Benim damgam olan duvarların her santimetresini kaplayan büyüleyici bir beyaz deriydi. Mutfağın benim olduğunu düşünmüştüm –mavi linolyum yerler, beyaz ahşap, kırmızı duvar kâğıdı– fakat Jack ortasında durup gülümseyerek, “Tam bir renk cümbüşü! Karımla sandığından daha fazla ortak yanın var. Onun mutfağında da aynı duvar kâğıdı var,” demişti. O günlerde şimdiki kadar seçenek, yüzlerce çeşit mutfak duvar kâğıdı yoktu. Bu nedenle aslında durum şaşırtıcı değildi. Ama kesinlikle insanın burnunu sürtüyordu.</p>

      <p class="paragraf-4">En azından başlangıçta, bir odasını kiraya vermeden bu dairede oturmam olanaksızdı. Kira çok düşüktü, ama bugünlerde kimse öyle bir odayı kiraya veremez, taşrada bile. Ancak yetecek kadar yatak, tuvalet masası ve gardırop vardı, yerler boyanmıştı, her şey renkli ve ucuzdu. Tuvalet ve banyo paylaşılıyordu. Peter’a büyük odalardan birini vermiştim. Kiracılar peş peşe gelip gidiyordu. Büyük şehirlerde bir odadan diğerine savrulan kaybolmuşların, uyumsuzların, kimsesizlerin, serserilerin dünyasına girmiştim. Kötü bir deneyimdi. Tek başına yaşayan genç sayılabilecek bir kadın olmam da işleri kolaylaştırmıyordu. Ev sahibesi olarak ulaştığım en yüksek sosyal düzeyi, Fransız elçiliğinden alt kademede iki diplomat bir büyük ve bir küçük oda tuttuğu zaman yaşadım. Fransız erkeklerinin kadınlara sergiledikleri sevecen tavırlarıyla sevimli ve şefkatlilerdi. Kesinlikle moralimi düzeltmişlerdi. Bana çiçek getiriyorlar, yapmakta zorlandığım işlerde –ağır mobilyaları kaldırmak gibi– bana yardım ediyorlardı. Peter’a da iyi davranıyorlardı. Faşistlerdi, yani gerçek faşistlerdi. Bu, Fransızların Vietnam’da son çırpınışlarda bulunduğu dönemdi ve Vietnamlılara küçük, kahverengi, korkak tavşanlar diyorlardı. Bu iki yakışıklı genç adam dört odada tavşan avı oynuyorlar ve Peter’ı korkutuyorlardı çünkü şaka yapıyor olsalar da vahşi ve saldırganlardı. Geleneksel anlamda Yahudi karşıtıydılar. Sokaklardaki siyah insanlardan yakınıyorlardı. “Geldikleri yere gitmeliler.” Oda kiralama işi o kadar sinir bozucuydu ki, birkaç ay sonra şansımı deneyip, yeteceğini umarak gelen parayla yaşamaya karar verdim. Aşağı yukarı yetti.</p>

      <p class="paragraf-4">Peter mutlu değildi. İlk gittiği okulda başarılıydı, mutluydu ya da öyle görünüyordu ve bir sonraki okulu seçerken neden sevdiği yerde devam etmesin diye düşündüm. İlkokuldaki çocukların çoğu hemen yan binada, Notting Hill Gate’te bulunan ortaokula devam ediyordu. Peter hemen asık suratlı, huysuz, mutsuz oldu ve sınıfta dibe vurdu. Sonra müdürün onu dövdüğünü söyledi. Daha önce hiç kimse ona bir fiske bile vurmamıştı. Müdürü görmeye gittim. Sevimsiz, ufak bir kabadayıydı. “Sopayı eksik edersen çocuğu şımartırsın,” dedi ve Peter’dan “Lessing the Blessing<span class="dipp"><a class="footnote-link" href="#footnote-225-121" id="footnote-225-121-backlink">121</a></span>” diye bahsetti. Peter’ın –hayatında son kez olmayacak şekilde– benim oğlum olduğu için cezalandırıldığını biliyordum. Başarılı insanların çocukları bu yüzden sıkıntı yaşayabilir. Bu adamın en kötü tarafı soğuk, alaycı, delici sesiydi; çocukken beni paramparça eden işte bu sesti. Kitaplarım hakkında ağır ağır öykünen yorumlar yaptı. Bunu iki başarısız okul daha izledi. Bu son derece sokulgan çocuğun, benimle tek başına çok fazla zaman geçirmenin sıkıntısını yaşadığını düşünüyordum. Akşamları dokuza ona kadar yatmıyordu ve hâlâ beşte altıda kalkıyordu. Hafta içi yatılı kaldığı, hafta sonları eve döndüğü ama nefret ettiği bir okula gitmeye başladı. Warwick Road’dan en az benim kadar nefret ediyordu. Kiracılarım olduğu dönemde içerliyor ve onlardan kuşkulanıyordu. Canlı aile atmosferinin olduğu evlere –Joan’un evine– alışmıştı ve şimdi evinde yaşayan yabancıları rahatsız etmemek için sessiz olması gerekiyordu. Bir hata yapıp o kadar yalvarmasına rağmen televizyon almayı reddettim. Her gün saatlerce okuduğu “çizgi romanların” yeterince kötü olduklarını düşünüyordum. Bu yüzden okuldan sonra arkadaşlarının evine gidip onların televizyonlarını izlerdi. Bu konuda ve sanırım her konuda irade savaşına girdik. İhtiyacı olan tek şeyin bir baba olduğunu biliyordum. Gottfried onu öylece ortada bırakıp Peter çok mutsuz olunca, Gottfried’i yoksullar ve malına mülküne el konulmuş insanlar için mücadele eden cesur bir kahraman olarak lanse etmeye özen gösterdim. Bunlar doğru değildi, fakat komünizmin başarısızlıkları hakkında çok fazla bilgi sahibi olmasının çocuk için kötü olacağına inanıyordum. Öyküler uydurarak, Peter ve Gottfried’in, her türlü zor ve tehlikeli durumdan kurtuluşlarını, kenar mahallelerde evsizlik sorununu çözmelerini, ev sahipleriyle mücadele etmelerini (adı kiracıların haince sömürülmesiyle bugün bile eşanlamlı mülk sahibi Rachman dönemiydi) ya da koca Nazi asker bölüklerini ortaya çıkarmalarını anlatıyordum. Daha sonra, ergenlik yıllarında Peter Gottfried’i ziyarete gittiğinde babasının beni her fırsatta kötülediğini ve bunu yıllardır yaptığını gördü. Bu hiç anormal değildi, dağılan bir evlilikte, her zaman olmasa da genellikle kadın, olmayan kişi hakkında “olumlu” ve pohpohlayıcı bir tablo çizerken, çocuklara hain olarak gösterildiğini öğrenir.</p>

      <p class="paragraf-4">Bu durum nasıl düzeltilebilir? Bu arada ikimizi de kurtaran şey, East Grinstead’de kayaların arasındaki eski çiftlik evlerinde diğer çocuklarla birlikte, anne, baba ve çocuklar halinde sıradan bir aile hayatı yaşayan Eichner’lar oldu. Bugünkü kadar sık görülmeyen bir şekilde kocasız yaşayan bir kadın, bu geleneklere aykırı, yazı yazan anne olarak bende bir denge oluşturdu. Peter da çocukların saygınlığı ve sıradanlığı en çok sevdiği yaştaydı. Eichner’lar kendi çocuklarını ve ziyaretçi çocukları İngiltere’de ve yurtdışına, Fransa’ya, İspanya’ya seyahatlere götürüyorlardı ve Peter da gidiyordu.</p>

      <p class="paragraf-4">Eichner’larda kaldığı zamanlarda Peter eğitici bir çabanın parçası oluyordu. Fred Eichner bir dâhiydi. Şekillenebilir sünger dediği bir şey bulmuştu. Biri kalıp halinde sünger gibi minik baloncuklardan dolgun bir madde, diğeri çeşitli boylarda toplar halinde, iki tipi vardı. Küçük bir fabrikası vardı. Bu maddenin paketlemede ve çiçekçiler tarafından kullanılabileceğini düşünüyordu. Yetişkinler ve çocuklarla dolu karavanı İngiltere’yi dolaşırken Fred iş yapmaya veya onu destekleyecek ileri görüşlü bir yatırımcı ya da banka bulmaya çalışıyordu ancak ben onu tanıdığım sıralarda sürekli başarısız oluyordu. Belki sonunda başarmıştır.</p>

      <p class="paragraf-4">En büyük oğulları Michael Eichner, Peter’ın arkadaşıydı ve Londra’ya geldiğinde birlikte dışarı çıkıyorlardı. Peter’ı tatillere götürüyordum ve bir keresinde bir aylığına İspanya’ya gittik. Peter bayıldı ama ben pek o kadar bayılmadım.</p>

      <p class="paragraf-4">Aşağıdaki dairede bir süre Peter’ın yaşında bir çocuk yaşadı. Annesiyle babası, annelerle babaların hep yaptığı gibi çocukların arkadaş olmalarını bekledi. Ancak çocuklar birbirlerini sevmediler. Bir gün şöyle bir şey oldu: Peter’a pul koleksiyonu yapması için pul defteri almıştım. Pul alıyorduk, pul getirtiyorduk, pul değiştiriyorduk. Aşağıdaki küçük çocuk defteri aldı ve pulların yarısını çaldı. Peter çok üzüldü ve kendilerini, koşulların içinde kapana kısılmış gibi hisseden çocukların yaptığı gibi aşırı derecede içerledi. Anneden pulları Peter için geri almasını istedim ancak tek söylediği, “Zavallı çocuk,” oldu. Kendi oğlunu kastediyordu. Peter bu haksızlığa isyan etti ve her zamanki gibi cesaretim kırıldı – Peter açısından işler ters gidiyordu ve ben bunları düzeltemiyordum.</p>

      <p class="paragraf-4">Bu konuyu burada bırakacağım. Oğullarını babasız yetiştiren kadınlar bunun ne kadar zor olduğunu bilirler ancak bu deneyimi yaşamayanlar asla anlamayacaktır. İnsan rahatlıkla tek bir olayı anlatabilir. Örneğin, bir gün aniden kapıda belirip, Peter’a babasından hediye –plastik bir balina– getiren bir yolcu... Ama babasından tek kelime yoktu, ne bir mektup, ne de hiçbir şey. İnsan bunun çocuğa verdiği acıyı, şaşkınlığı ve annenin öfkesini tarif edebilir, ancak her lanet olası gün didinmeyi, imkânsızı yapmaya çalışmayı, annenin yanı sıra baba olmaya çalışmayı anlatamaz.</p>

      <p class="paragraf-4">Jack nihayet beni terk ettiğinde Paris’teydik. Yurtdışında bir yerde hastaneye gidiyordu. Bunu benden ayrılmak için ayarladığını biliyordum. İkimiz de bittiğini biliyorduk ama, “Şey, sadece altı ay,” gibi sözler söylüyorduk. Jack havaalanına gitti ama benimle birlikte Londra’ya dönüş biletimi almak üzere istasyondaki bilet gişesine geldi. Sarıldık. Jack gitti. Kıpırdamadan kalakaldım. Gözlerimden yaşlar boşandı. Bilet gişesindeki genç adam anlayışlı sesler çıkardı. Kuyruk yoktu. Elimdeki Gitanes paketini görüp küçük bölmesinden çıktı, dudaklarıma bir sigara tutuşturdu, yaktı, cık cık dilini şaklattı, omzuma pat pat vurdu, birkaç kere “<span class="char-style-override-14">Pauvre petite</span>”<span class="dipp"><a class="footnote-link" href="#footnote-225-122" id="footnote-225-122-backlink">122</a></span> dedi ve başka bir müşteriyle ilgilenmek üzere içeri seğirtti. Sonunda bilet isteyebilecek hale geldiğimde bana aşkın çok ciddi bir mesele olduğunu, neşelenmemi, yakında yeni bir sevgili bulacağımı söyledi.</p>

      <p class="paragraf-4">Çok kötüydü. Dört yıl süren “ilişki,” aslında evlilikti, diğer iki yasal evliliğimden çok daha fazla evliliğe benziyordu. İlk iki evliliğimde pişmemiştim, hamdım, kendimin ancak küçük bir bölümünü vermiştim. Fakat bu adamla ya hep ya hiçti. Ne kadar saçmaydı. Jack hiçbir zaman benimle evleneceğini söylememişti, vaatlerde bulunmamıştı. Buna rağmen ona bağlanmıştım. Bu hayatımın en ciddi aşkıydı. Benim için nasıl olduğunu o kadar anlamamıştı ki, sonradan, en sonuncusu yetmişli yıllarda olmak üzere toplam olarak üç kere uğradığında, o kadar iyi olduğumuza göre, yeniden başlamamızı önermişti. Hem de yatağa bakarak. Birbirimizi orada anlıyorduk... Ama tabii birçok başka açıdan da anlaşıyorduk, değil mi? <span class="char-style-override-14">Tenimin Altında</span> kitabımda iki küçük çocuğu nasıl terk ettiğimi anlatıyorum ve bu konuda neler hissettiğimi anlatmadığım için eleştirildim. Mutsuz olduğumun çok bariz olduğunu ve her zeki okuyucunun dövünmeden de bunu anlayacağını düşünüyordum. Şimdi de aynı şeyi düşünüyorum. Bir noktada aşk yüzünden acı çekmemiş hiç kimse yoktur. Bu yüzden, bu adam tarafından terk edilmek benim için çok kötü oldu. Bu en kötüsüydü. Mutsuzluğum uzun süre devam etti. Erkekler bana âşık oldu, ama işe yaramadı, onlarla ilgilenemedim. Sonra, yanlış düşüncelere kapılarak, aptalca bir şey yaptım. İki evliliğimin de kendim istediğim için olduğunu düşünmüyordum. Birincisi savaşın yaklaşması yüzündendi, savaş her zaman iyi bir çöpçatan olmuştu. İkincisi ise politik bir evlilikti. Jack’le yaşadığım büyük aşk kötü sonuçlanmıştı. Neden insanların asırlardır yaptığı şeyi yapmıyor, uyumluluk, müşterek zevkler ve fikirlere göre bir erkek bulmuyordum? (O dönemde bu fikirlerin politikayı da içermesi gerekiyordu.) Benimle ilgilenen erkekler arasında bu taleplere daha uygun olamayacak biri vardı. Hem de Peter’a çok sevecen davranan, onu seven biri vardı. İlişkiye girdik. Bu onun için kötü bir deneyim oldu. Bana âşıktı, hem de ciddi bir şekilde. İlişkiyi bitirmek zorunda kaldım, zira beni boğuyordu. Mantıklı bir açıklaması yoktu, hiçbir zaman da anlayamadım. Keyifle buluşur, konuşur, yürüyüş yapar, yemeğe giderdik. Onu çok eğlenceli buluyordum – sonra başlardı, sinir bozucu bir kaçma, uzaklaşma isteği. Yatakta da aynı şekildeydi. Oysa yüzeyde her şey yolundaydı. Nefes alamıyordum. Daha önce hiç başıma gelmemişti ve ondan sonra da hiç olmadı. Ona bu kadar acı çektirdiğim için kendime çok şaşıyordum zira bu ilişkiden çok yara aldı.</p>

      <p class="paragraf-4 para-style-override-22"><span>Ve şimdi annem: Aynı acımasız hikâye devam ediyor. Annem dört yıldır Londra’daydı, sürgünde geçirdiği bütün o yıllar boyunca hayalini kurduğu o cennetteydi ve bu süreyi harap bir evde, kendi akrabası bile olmayan, babamın akrabası olan bir başka yaşlı adama bakarak geçirmişti. Birçok kez, ben yokken Joan’un evine gelip Peter’a bakmıştı. Bütün bu süre içinde, “Tek istediğim çocuklarıma faydalı olmak,” demişti. Joan’un yanından ayrılıp kendi evime taşındığım zaman –pek inanmadan– gelip benimle birlikte yaşamayı önermişti. “Peter konusunda yardımıma ihtiyacın var.” Evet vardı, hem de aşırı bir şekilde, ama onun yardımına değil. Annem yola gelmemi sağlamak için Bayan Sussman’la görüştü. Bayan Sussman çeşitli geleneksel ifadelerle gençlerin kendi hayatlarını yaşamaları gerektiğini söyledi. Sonrasında annem Bayan Sussman’ın Katolik olduğundan yakındı. Ne diyeceğimi bilemedim. Bayan Sussman’ın Yahudi olduğunu, İngiliz olmadığını, Avrupa kültürünün özünü oluşturduğunu, bende Jung ve Freud gibi İngiliz olmayan egzotik etkiler yarattığını söyleyebilirdi. Ama Katolik olduğunu söylemek? Annem söyleyebileceğim hiçbir şeye cevap veremeyecek, hatta duyamayacaktı.</span></p>

      <p class="paragraf-4">Peter artık Eichner’ların evini, o çocuk cennetini, annemle yaptıkları gezintilerden daha çok seviyordu. Dokuz yaşındaki çok enerjik bir çocuğun çeşitli yaşlarda çocuklarla dolu bir evi, yetişkinlerle birlikte olmaya tercih etmesinin kaçınılmaz olduğunu anneme söylemeye çalıştım.</p>

      <p class="paragraf-4">“Eichner’lar da kim?”</p>

      <p class="paragraf-4">“Kendilerinin dört çocuğu var, bir de tatillerde başka çocuklar alıyorlar.</p>

      <p class="paragraf-4">“Evet, ama kim onlar?”</p>

      <p class="paragraf-4">“Avusturyalılar. Buraya mülteci olarak geldiler.” Ne annemden ne de babamdan antisemitik bir ima duymamıştım, bu nedenle annem, “Ama onlar yabancı,” dediği zaman Yahudi olmalarını kastetmiyordu. “Katolik değiller, değil mi?”</p>

      <p class="paragraf-4">“Bilmiyorum, hiç sormadım.”</p>

      <p class="paragraf-4">Neden Katolik? Emily Maude McVeagh’in üvey annesi muhalif bir papazın kızı olduğundan, çocukluğu korku içinde geçtiği için mi böyle konuşuyordu? Fakat eğer Katolikler bu kadar kötüyse, değerli kızını neden bir Dominiken manastırına göndermişti? Bunların hepsi –her zamanki gibi– anlaşılmaz, çileden çıkaran ve <span class="char-style-override-14">çekilmez</span> konuşmalardı.</p>

      <p class="paragraf-4">Güney sahiline yaptığı yolculuklardan birinde Peter’ı vaftiz ettirdiğini bana sonradan söyledi. Ama küstah bir tavırla söyledi, haklı olduğunu biliyordu ya. Kızdığım olay vaftiz edilmesi değildi –bana göre pagan ayinlerinden çok da farklı sayılmazdı– fakat her zamanki gibi benim ne düşündüğümün hiçbir öneminin olmamasıydı. “Şimdi onu kiliseye götürmek zorunda kalacaksın,” diye emretti. Aslında Peter zaten kiliseye gidiyordu, çünkü çok güzel bir sesi olduğu anlaşılmıştı ve koroda şarkı söylüyordu. “Ayrıca Joan’dan vaftiz annesi olmasını isteyebilirsin.”</p>

      <p class="paragraf-4">“Vaftiz annesi olunca Peter’a daha iyi bir arkadaş mı olacak?”</p>

      <p class="paragraf-4">Taşındıktan kısa bir süre sonra evimi görmeye geldi. Tüllü güzel şapkasıyla, güzel eldivenleriyle, tilki etolüyle, cilalı ayakkabılarıyla öylece durdu ve çirkin mobilyalarıma baktı.</p>

      <p class="paragraf-4">“Bunları para verip almadın değil mi?”</p>

      <p class="paragraf-4">“Hayır, dairenin içindelerdi. Biliyorsun sahipleri Avustralya’ya gittiler.”</p>

      <p class="paragraf-4">“Benimkileri alsan daha iyi olur, depodan çıkarırım.”</p>

      <p class="paragraf-4">Üvey annesi öldüğünde Viktoryen evin eşyalarını depolatmıştı ve yıllarca onları orada tutabilmek için, yemek yiyecek parası olmadığında bile para ödedi. Sonunda “çiftlikten çıkıp” İngiltere’ye döndükleri zaman, önceleri yaşayabilecekleri bir yer olmayabilirdi ama en azından bir ev dolusu mobilyaları olacaktı. Mobilyaları beğendiğinden değildi. Aksine, büyüdüğü ağır, karanlık evden ve içindeki her şeyden nefret etmişti.</p>

      <p class="paragraf-4">Şimdi de, benim diyebileceğim ilk evimi onun eşyalarıyla doldurmamın, kendimi onun ellerine bırakarak teslim olmam, bir Nessos gömleği<span class="dipp"><a class="footnote-link" href="#footnote-225-123" id="footnote-225-123-backlink">123</a></span> giymem demek olacağını anlamıyordu.</p>

      <p class="paragraf-4">“İstemiyorum, anne. Sat onları.”</p>

      <p class="paragraf-4"><span>“Bu süprüntüyü tercih ediyor olamazsın...” Sonra bir odalardaki eşyalara baktı, bir bana. Her zamanki umutsuzluğumuz, çaresiz üzüntümüzle birbirimize baktık. O anda, ben çocukken yaptığı gibi, “Neden benden bu kadar nefret ediyordun?” diye bağırabilirdi. Veya ben ona, “Ama beni hiç sevmedin öyle değil mi?” diyebilirdim.</span></p>

      <p class="paragraf-4">Şu anda beğenmek ya da beğenmemek, sevmek ya da nefret etmek neyi değiştirirdi ki?</p>

      <p class="paragraf-4"><span class="char-style-override-14">Tanrı aşkına anne, yalnızca git ve beni yalnız bırak</span>. Hayır, bunu söylemedim. Ama annem aynen böyle yaptı. Çirkin masanın üstüne bazı evraklar bıraktı ve “Bunlar mobilyaların belgeleri. Ne istiyorsan yap,” dedi.</p>

      <p class="paragraf-4">Ve sonra Güney Rodezya’ya döndü. Oğlunun yanına.</p>

      <p class="paragraf-4">Tabii ki mobilyalar Viktoryendi. O dönemde “Viktoryen” sözü bile kibirli veya küçümseyen bir kahkahaya neden oluyordu. Oysa pek yakında çok para edeceklerdi. Ben bunlarla uğraşmak istemiyordum. Muriel teyzemin oğlu olan kuzenime mektup yazıp, mobilyaları isteyip istemediğini sordum. Kuzenim beni görmeye geldi, eski mobilyalarla ilgilenmediğini söyledi. Geldiğini hatırlamıyor. O zaman o da çok zor durumdaydı.</p>

      <p class="paragraf-4">Bu nedenle mobilya deposundakilere mobilyaları satmalarını, parayı anneme göndermelerini söyledim. Gönderilmeye değmeyecek kadar azdı.</p>

      <p class="paragraf-4">Burada bir belirsizlik var. Annem 25 yıl boyunca yakın arkadaşı Daisy Lane’le mektuplaşmıştı. Yıllarca hayalini kurduğu Londra’ya geldiği zaman yaşayacak bir yer bulması gerekti ve öyle oldu ki, Daisy teyze de kalacak yer arıyordu. O halde neden birlikte yaşamadılar? O dönemde, annemle ilgili tüm düşüncelerimde olduğu gibi, bu konuyu da şaşkınlıkla ve öfkeyle düşündüm. Anlam veremiyordum ve bu nedenle fazla düşünmedim. Ama şimdi kafamda iki kadını canlandırıyorum. Annemden genç olan Daisy teyze siyahlar giyinen iki büklüm yaşlı bir kadındı. Ancak annem, 70 yaşında, zinde ve sağlıklı olup 50 yaşında gösteriyordu. Peki annem 25 yıl boyunca kiminle mektuplaşmıştı?</p>

      <p class="paragraf-4">Annenizle babanızı anlamak için büyümeniz, sadece yaş olarak değil, gerçekten büyümeniz gerekiyor. Babamı aslında hiç tanımadığımı, korkunç savaş olmasaydı nasıl biri olacağını bilmediğimi fark ettiğimde orta yaşlı bir kadındım. Babam gençliğimde iyimser ve zinde biriydi, ülkesi adına futbol, kriket oynardı, yürüyüş yapardı; millerce yürüyerek 15 kilometre uzakta da olsa çevredeki her dansa gider, bütün gece dans ettikten sonra gene o kadar yolu yürüyerek geri dönerdi. Ancak savaş bu genç adamı öldürmüş, geriye karamsar, sinirli bir adam bırakmıştı. Bu adam kısa bir süre sonra yarı-yatalak olmuş, sonra da çok hasta bir adam haline gelmişti. O genç Alfred Tayler’la karşılaşsam onu tanır mıydım? Annem de aynı şekilde, evet, savaşın annemi de perişan ettiğini biliyordum; sadece hayatının büyük aşkını öldürmekle kalmamış, sonunda kurbanlarından biriyle evlenmek ve hayatının sonuna kadar ona bakmak zorunda kalmıştı. Fakat başka bir şeyi görmem çok uzun zaman aldı. Burada hemşire olmak için babasına karşı çıkan, babası yıllarca onunla konuşmayı bile reddeden bir kızdan bahsediyorduk. Burada enerjisi, becerisi, bağımsızlığı, espri anlayışıyla tanıştığı herkesi etkileyen bir kadın vardı. Genç Emily Maude McVeagh’le tanışsaydım, herhalde ona söyleyecek hiçbir şey bulamaz, sadece hayran olurdum.</p>

      <p class="paragraf-4"><span>Sanırım şöyle oldu: Annem, hâlâ bakir çalılık halinde olan, tek bir tarlanın bile temizlenmediği, bir ev veya çiftlik binasının, hiçbir şeyin bulunmadığı o çiftliğe geldiği zaman; geleceğinin burada, hiçbir ortak yönü olmayan komşuları yüzünden, yalnızlık içinde geçeceğini anladığı zaman; hedeflediği bir tür geleneksel orta-sınıf hayatın engellendiğini fark ettiği zaman; kocasının yatalak olduğunu ve hayata tutunamayacağını anladığı zaman –hiçbir beklentisinin gerçekleşmeyeceğini anladığı zaman– sinir krizi geçirdi ve yatağına sığındı. Ancak “sinir krizi” ve “depresyon” gibi kelimeler o dönemde şimdiki gibi kullanılmıyordu. İnsanların sinirleri zayıflar veya moralleri bozuk olurdu. Kalbi kaygıyla küt küt atarak yatağında yatıp, kendini hiçbir zaman evinde hissetmeyeceği Afrika’nın otlarına bakarken kalbinin kötü olduğunu söylüyor ve muhtemelen buna inanıyordu. Orada aylarca yatmış, küçük çocuklarına, “Zavallı annecik, zavallı hasta annecik,” diyerek, onlardan yalvararak sevgi ve anlayış beklemişti. Bu o kadar ondan beklenmeyecek bir şeydi ki düşünmek zorunda kalmıştım. Sonra yataktan çıkmıştı, çünkü çıkmak zorundaydı. Peki ama o yataktan çıkan kimdi? Genç Emily Maude değil, (artık Emily adını bırakmış, Maude olmuştu) çocuklarına sürekli olarak hayatını onların uğruna feda ettiğini, nankör ve duygusuz olduklarını söyleyen, kendini şehit olmuş gören bir kadının sitem dağarcığıyla dolu, kendisinin de savaştan hasar görmeden önce nefret edip hiç beğenmeyeceğinden emin olduğum bir yaratık.</span></p>

      <p class="paragraf-4">İngiltere’de hayal kırıklığı içinde geçirdiği dört yıldan sonra Güney Rodezya’ya döndü, oğluna ve karısına bir kez daha hayatını onlara adayacağını söyledi ve gelini bir kez daha oğluna, “Ya o, ya ben,” dedi. Böylece annem arkadaşlarını ziyaret turuna çıktı. Yazdığı mektuplarda, “Umarım bir işe yararım, yük olmak istemiyorum,” diyordu.</p>

      <p class="paragraf-4 para-style-override-22">Sovyetler Birliği’ne yaptığım ziyaretin en güzel sonucu, önde gelen Sovyet yazarlardan, Stalin Edebiyat Ödülü’nü kazanan Samuel Marşak’la dost olmamdı. Marşak şairdi, Burns ve Shakespeare’i tercüme etmişti ve çocuk hikâyeleri yazıyordu. O dönemde yazarlar, ciddi edebiyata yapılan zulümler nedeniyle istediklerini yazamıyor, çeviri işleri yapmayı tercih ediyorlardı. Rusya’da çeviri standardının çok yüksek olmasının nedeni buydu. Oradayken bu yazar diğerlerinden daha çok dikkatimi çekmemişti. Ama bir gün aniden Sovyetler Birliği elçiliğinden bir telefon geldi. Sanırım, 1954 veya 1955 yılıydı. Samuel Marşak’ı Kensington’daki otelinde ziyaret eder miydim? Biraz gevşeme vardı, çünkü Stalin ölmüştü, ama yine de temkinliydim. Ondan sonra Londra’ya her gelişinde, ki birçok kez geldi, bana telefon ediliyordu ve ben gidiyordum. Akşam dokuz veya onda, çocuk uyurken gider, bir veya ikide ayrılırdım. Bu arada dinlerdim. Benim görevim buydu. Çok gençken, Birinci Dünya Savaşı’ndan önce Londra’ya ilk karısıyla gelmişti. Paraları yoktu ama birbirlerine ve Londra’ya âşıklardı. Hayatının en mutlu dönemi olduğunu söylüyordu. O eski Londra hakkında konuşmak, British Museum, taşraya yolculuklar, parklar, kitapçılardan bahsetmek istiyordu. Ona ilk karısını hatırlattığımı söylüyordu. Ama sonra karısı ölmüştü ve başka biriyle evlenmişti. İkinci karısı da İkinci Dünya Savaşı’nda açlık ve soğuktan ölmüştü. Savaşın Ruslar için anlamından bahsetmeyi seviyordu.</p>

      <p class="paragraf-4">Ben bir koltukta, o başka bir koltukta otururduk ve o geçmişten bahsederdi. Bazen, koltuğun kenarına dayadığı bileklerinden parmaklarını hafifçe kaldırırdı. Bu, söyleyebileceği başka şeyler olduğu fakat görünmeyen dinleyicilerden korktuğu anlamına gelirdi. KGB, koruduğu insanların yerleştirildiği bütün otel odalarını dinliyordu.</p>

      <p class="paragraf-4">İkinci Dünya Savaşı veya Büyük Vatanseverlik Savaşı sırasında günbegün verilen hayatta kalma mücadelesi... İngiltere’de yaşayanların zorlukları, soğuğu hayal etmesinin kolay olmadığını düşündüm. Sonradan Leningrad’da, Hermitage’da çalışan bir kadına âşık olmuştu fakat kendisi Moskova’nın dışında oturuyordu. O dönemde ünlü bir yazar için bile, yolculuk yapma izni almak zordu, ancak bazen Leningrad’a giden trene –Anna Karenina’nın treni, diye hatırlattı bana– biniyordu ve kadın da işten bir gün izin alıyordu. Kadın Leningrad Kuşatması’ndan sağ kurtulmuştu ama çok zayıf ve güçsüzdü, iyi değildi. Bütün gün odasında oturup sohbet ediyor veya sessizce duruyorlardı. Sonra Marşak trene binip Moskova’ya geri dönüyordu. “Konuşmaya bile gerek yoktu,” diyordu. Beraber olmak yetiyordu. Bu aşk böyle devam etmiş ama sonra bu kadın da ölmüştü.</p>

      <p class="paragraf-4">Politikadan ve Stalin döneminden de çok bahsediyordu. Sesini yükseltip, KGB dinleme cihazının bulunduğu yer olduğuna inandığı telefona öfkeyle bakarak, “Hiç kimseye ihanet etmedim,” diyordu ısrarla, tekrar tekrar. “Hepimize, her birimize gölge düşürdüler. Sizler, Batı’da yaşayan sizin gibi insanlar anlamıyor. Onlara hayır demek mümkün değildi. Ancak sorguya çekildiğim zaman diğer yazarlardan bahsetmedim – oysa onlar bunu istiyordu. <span class="char-style-override-14">O</span> bizi hapse atmamaya karar vermiş olsa da, bizi korkutmak istiyorlardı, bu nedenle bizi sorguya çekiyorlardı.”</p>

      <p class="paragraf-4">Ayrıca, yazarların politika yapmasının tehlikeleri konusunda beni uyarmak istiyordu. “Sen hâlâ gençsin. Ben de bir zamanlar gençtim. Dâhi çocuktum. Köylüydüm. Gorki beni fark etti. Benim bir dâhi olduğumu söyledi. O ve ben, birbirimize benziyorduk. İkimiz de yoksul ailelerden geliyorduk. İkimiz de tek başımıza yürüyerek bir köyden diğerine gitmeyi seviyorduk. Gorki bütün Rusya’yı yürüyerek dolaşmıştı. Ben de öyle yaptım. Bazen aylarca tek başıma yürüyordum. Beni köylüler besledi. Ancak sonra Gorki yok edildi – öldürüldü. Ben de öyle, ama farklı bir şekilde. Hayatımı komitelerde geçirdim. Dehamı oralarda harcadım. Genç yazarlara hep, ‘Komitelere katılmayın, sizi bitirirler,’ diyorum. Sana da aynı şeyi söylüyorum.”</p>

      <p class="paragraf-4">“Ah, ama görüyorsun ki ben bunu uzun zaman önce öğrendim.”</p>

      <p class="paragraf-4">“İyi. Bu çok iyi. Ancak senin için kolay. Hayır diyebilirsin. Bizim için hayır demek zor.”</p>

      <p class="paragraf-4">Taşrada bir köy yolunda bir gün Gorki’nin onu görüp nasıl arabasına aldığının öyküsünü anlattı. “Bir şey görmeni istiyorum. Bugün, önemli bir adam göreceksin.” Kır evinin birinde yazarlar toplanıyordu, Stalin de geleceğini haber vermişti. Geldi de. Tartışmaları dinledi, hepsi ona övgüler düzüyordu. Sonra Gorki kalkıp doğrudan Stalin’e konuştu ve söylenenlerin hiçbirinin gerçekleri yansıtmadığını belirtti. Halk için koşullar berbattı. “Biz o güzel evde otururken çevredeki herkes, halk çile çekiyordu. Yazarlar da çile çekiyordu. Parti’nin edebiyatla ilgili fikirleri yanlıştı ve yazarlar için iyi değildi.”</p>

      <p class="paragraf-4">“Nefesimizi tutmuştuk,” dedi Marşak. “Hepimiz korkudan bembeyazdık. Ben titriyordum. O zaman çok gençtim, bunların hepsi benim gözümde büyük, önemli insanlardı ve Gorki onlara yaramaz çocuklarmış gibi davranıyordu. Ayrıca Stalin’e hiç kimse itiraz edemezdi. Siz, buradaki insanlar anlamıyorsunuz. Sonra Stalin, son derece düşünceli bir tavırla ayağa kalktı ve burada dürüst bir insan – Yoldaş Gorki olduğu için memnun olduğunu söyledi. ‘Diğerleriniz, hepiniz yalancısınız ve sadece beni memnun edecek şeyler söylüyorsunuz.’ Sonra korumalarıyla birlikte çıkıp gitti.”</p>

      <p class="paragraf-4">Başka diktatörler üzerine de bu tür hikâyeler duydum. Anlaşılan bu tek “dürüst adam” hakkında bilgi almalıyız.</p>

      <p class="paragraf-4">Samuel Marşak’a bayılıyordum, sanırım o da beni seviyordu. Ancak onun ihtiyaç duyduğu şey, onu dinleyecek, ona kulak verecek biriydi. Yalnızdı. Ama önemli bir Sovyet yazarıydı.</p>

      <p class="paragraf-4">Peter’la tanışmak istedi. Bir sonraki gelişinde gündüz buluştuk, parkta çay içtik, Marşak’a ayakkabı almak üzere alışverişe gittik, zira ziyarete gelen tüm Ruslar ayakkabı ve kıyafet alıyordu. Marşak, Peter’a bayıldı, Peter da onu sevdi. Peter’a çok güzel bir çakı ve çocuk şiirlerinden bazılarını –Rusça– verdi. Peter için birkaç dize yazdı, ama onlara ne olduğunu bilmiyorum. Sonradan, Marşak’ın fizikçi olan oğlu gelmeye başladı. Bana elçilikten telefon ediyorlardı. Onu ayakkabı ve giysi alışverişine götürür müydüm?</p>

      <p class="paragraf-4"><span>Hiçbir yazarın kaderinin Samuel Marşak’inkinden daha kötü olabileceğine inanmıyorum. Dâhi, hatta yetenekli, bir köylü çocuğu olmak, o dönemde muhteşem bir geleceğin mirasçısı olmak olarak görülüyordu. Gorki’nin koruması altında olmak, Rusya’nın en ünlü yazarı tarafından kabul edilmek demekti. Gorki politikaları konusunda Lenin’le sürekli olarak tartışmış, yüzlerce politik mahkûmun serbest bırakılmasını sağlamıştı. Sonra da Stalin’le tartışmıştı. Kendini devrimin iyi tarafıyla ittifak halinde hissetmek Marşak için çok kolay olurdu, çünkü o dönemde hâlâ iyi yanı olduğuna inanılıyordu. Yavaş yavaş baskı yapısının içine alındı ancak neler olduğunu anlayamadı. Kapana kısıldığını anladığı anda artık çok geçti. Politik korku deneyimini hiç yaşamayan insanların, “Çekilme, karışmama seçeneğini kullanmalıydı,” demesi çok kolaydı. Nasıl? Düzinelerce yazara yapıldığı gibi, Gulag’a, ölüme gönderilirdi. “Hiçbir zaman yazmam gerekenleri yazamadım,” dedi. “Gorki gibi olabilirdim. Aslında benim yeteneğim, gerçekçi yazı konusundaydı. Etafımda gördüklerimi yazmalıydım.” Samuel Marşak bugün bile Rus entelektüeller arasında en olağanüstü düzeyde nefret uyandıran yazardır. Adını her duyduklarında adeta tükürmek istemektedirler. (Ruslara özgü bir küçümseme ifadesi) Stalin’den ödül kazanmıştı, Sovyet iktidarıyla eşanlamlıydı. Burns, Shakespeare ve başkalarından güzel çeviriler yaptığını dahi kabul etmek istemiyorlar. Ancak benim tanıdığım o üzgün ve alçakgönüllü adam da en az Stalin tarafından öldürülen Maksim Gorki kadar kurbandı, değil mi?</span></p>

      <p class="paragraf-4">Güldürü unsuru eksik olmayan bir olay da kültür ataşesinin benimle tanışıp, tartışmak istemesiydi, ama neyi? Muhtemelen edebiyat. Ona herkese davranacağım gibi davrandım ve öğle yemeğine davet ettim. Geldiğimde beni yalnız başıma ve iki kişilik masa hazırlanmış halde buldu. Bu olay hâlâ Joan’un yanında yaşarken olmuştu. Başka konuklar olmasını, gerçek bir yemekli parti beklemişti. Her tarafta yığılmış olan kitaplara, kâğıtlara baktı ve “Siz gerçek bir yazarsınız, bunu görebiliyorum,” dedi. Çok gergindi fakat bunu fark etmemişim gibi davrandım. Onların aptalca fikirlerine uymak için kendi tarzımı değiştirmeyecektim. “Burada sizinle yalnız başımıza yemek yiyemem,” dedi. “Yanlış anlaşılabilir.”</p>

      <p class="paragraf-4">“Ah, neden?” diye sordum samimiyetsizlikle. Tatlı bir adamdı, memura hiç benzemiyordu. Onu, üst katında güzel bir restoranı olan bir Fransız birahanesine götürdüm ve ona Özgür Fransa hikâyesini, 14 Temmuz’da insanların sokaklarda dans ettiğini anlattım. Bunlar çok hoşuna gitti. Hiç de edebiyattan bahsetmek istemiyordu ve kültürün onu sıktığını itiraf etti. Onun hakkında kötü düşünmeyeceğimi umduğumu belirtti. Asıl sevdiği şey sirkti. Mümkün olduğunca sirke gidiyordu. Şaşırmadığıma memnun olmuştu, çünkü bir kültür ataşesinin kitaplar hakkında bilgili olması gerektiğini biliyordu. Ayrılırken üzgün olduğunu ama bana hiç de komünist olmadığımı, Tolstoycu olduğumu bildirmesi gerektiğini söyledi. Hayır, bu bir iltifat değildi.</p>

      <p class="paragraf-4">Şimdi de, tam tadını sonradan aldığım bir başka olay. Şarkıcı, çok tanınmış komünist ve bu yüzden Birleşik Devletler’de çok zor zamanlar yaşayan Paul Robeson’la tanışmak üzere Sovyet büyükelçiliğine öğle yemeğine davet edilmiştim. Her zamanki gibi, “Ah Tanrım, sanırım gitmek zorundayım,” diye düşünerek gittim. Bu tür etkinliklerde hep konuk sayısı kadar Sovyet yetkili oluyordu. Aralarında Pamela Hansford Johnson ve resmen parti üyesi olmasa da, Rusların çok güvendiği<span class="dipp"><a class="footnote-link" href="#footnote-225-124" id="footnote-225-124-backlink">124</a></span> C. P. Snow’un da bulunduğu 16 kişi öğle yemeğine oturdu. James Aldridge karısı Dina’yla birlikte gelmişti. James Aldridge’in <span class="char-style-override-14">The Diplomat</span> adını taşıyan romanı Sovyetler Birliği’nde çok başarılı bir edebiyat çalışması olarak değerlendiriliyordu, fakat James İngiltere’de pek tanınmıyordu. <span class="char-style-override-14">The Diplomat</span> o zamanlar bilinen haliyle “ilerici fikirlerle” doluydu ve iyi bir kitap değildi. İşin acıklı yanı, kendi büyüdüğü, Kanada’nın ıssız yerlerini anlatan <span class="char-style-override-14">The Hunter</span> adıyla çok güzel küçük bir roman daha yazmıştı. Ancak bu iyi olan asıl romanı Sovyetler Birliği’nde genel olarak gözardı edilmiş, İngiltere’de de bu kadar aleni bir şekilde komünist olduğundan dikkate alınmamıştı.</p>

      <p class="paragraf-4">Ben yemekte, <span class="char-style-override-14">Ve Durgun Akardı Don</span> ile <span class="char-style-override-14">Don Denize Doğru Akar</span> kitaplarının yazarı Mihail Şolohov’un yanında oturuyordum. Birincisi komünistlerle Kazaklar arasındaki içsavaşta yaşanan çatışmaları anlatan harika bir epik romandı. Küçük bir kızken, daha çiftlikteyken okumuştum. Bu adam için söylenebilecek tek söz maço, kesinlikle gülünç bir operadaki “güçlü adam.” Anında birbirimizden hoşlanmadık. Bana kitaplarını okuyup okumadığımı sordu. Evet, okudum. Beğendim mi? Evet ama <span class="char-style-override-14">Ve</span> <span class="char-style-override-14">Durgun Akardı Don</span>’u ikincisine tercih ederim. Neden? Bana iltifat ederek görüşümü sorduğu için ona birinci kitabın canlılık ve yaratıcılıkla dolu olduğunu, aşk hikâyesinin çok güzel olduğunu, ama ikinci kitabın birincinin düzeyine çıkmadığını söyledim. Aniden çok sinirlendi. “Eğer kendi ülkemde seni ele geçirseydim, atıma biner, seni arkasına bağlar, düşene kadar koşturur, merhamet dileyinceye kadar arkamda sürükler ve sonra da kırbaçlardım,” dedi. Benim gibi kadınlara böyle davranılırdı. Bunlarına hepsini yapacağından kuşku duymadığımı söyledim. Bir süre bu şekilde atıştık. Birinci romanını talihsiz bir genç yazardan çaldığını ve bu kadar başarılı olup, dünyada hayranlıkla okununca, <span class="char-style-override-14">Don Denize Doğru Akar</span>’la aynı etkiyi yaratmaya çalıştığını çok sonradan öğrendim.<span class="dipp"><a class="footnote-link" href="#footnote-225-125" id="footnote-225-125-backlink">125</a></span></p>

      <p class="paragraf-4"><span>Kahve içerken Paul Robeson ve karısıyla konuştum. İkisinin de aptal olduğuna karar verdim çünkü tamamen komünist jargonuyla konuşuyorlardı: Kapitalist yalanlar, faşist emperyalistler, yağcılar, demokratik sosyalizm (Sovyetler Birliği), barışı seven insanlar. Normal konuşma şekliyle tek kelime bile edilmedi. Ancak bir şeyi anlayamamıştım. Bu dil çoğu zaman ya kasıtlı olarak ya da içgüdüsel olarak, tehdit anlarında, bazen günlerce veya haftalarca kullanılıyordu. Paul, Sovyet elçiliğindeydi, etrafta yetkililer dolaşıyordu ve Sovyetler Birliği’nin iyi niyetine muhtaçtı çünkü kendi ülkesi ona çok kötü davranıyordu. Politika ile kamu hayatı o dönemde olduğu gibi kutuplaşınca insanlar aptallaşabiliyordu. Böylece zamanımızın en büyük şarkıcılarından biriyle tanıştım ve konuştum diyebilirim, sonra aynı derece dürüst davranarak tanışmadığımı söyleyebilirim.</span></p>

      <p class="paragraf-4">Robeson’la konuşmak bana Amerikan Solu ile İngiliz Solu’nun ne kadar farklı olduğunu öğretti. Ancak söylediğim gibi, Amerikalılar aşırı insanlardır. Bunun, bırakın tartışılmayı, hiçbir zaman itiraf edilememesini tuhaf karşılıyorum. Bir tür ulusal “imaj” veya imaj dizisi engel oluyor: Başkan olabilecek zavallı çocuk veya kız... Yoksul bir aileden gelen genç insanlar, zengin ve ünlü olmak için çalışarak üniversite bitiriyorlar... Her tencerede bir tavuk (bu, bolluğun itibarsızlaştırılmış bir simgesi)... Jefferson, Lincoln vs. Ancak burası ateşli ve sıcak bir ülke. Kelime kullanımındaki bazı farklılıklar yüzünden (gerçi çok fazla değil) engel olarak “ortak dil”den –İngilizceden– bahsettiğimiz zaman, bu kesinlikle başka bir engel oluşturmakta, gerçeği çarpıtmaktadır. Oysa asıl engel ulusal huylar veya karakterler. Şu anda ulusal huylar veya karakterler olabileceğini, politik doğruluk yüzünden Birleşik Devletler’de yüksek sesle söylemek pek mümkün değil. Ve bu beni haklı çıkarıyor.</p>

      <p class="paragraf-4">Amerikalı komünistler daha komünist, fanatik, parti çizgisinde ve Britanya’da tanıdığım herkesten daha paranoyaklardı. Komünist Parti’nin “yüzde 100 ellilikler” olarak adlandırdığı insanlardan daha çok üretiyor ve bunu hiç de takdir ederek söylemiyorlardı çünkü aşırı komünistlerin kolaylıkla tam tersine dönüp, komünistlerden nefret eden insanlar haline dönüştüklerini biliyorlardı. Britanya’daki hiçbir komünist hiçbir zaman, Amerikan hükümetinin Paul Robeson ve diğer Amerikalı komünistlere uyguladığı sertliğe maruz kalmadı.</p>

      <p class="paragraf-4 para-style-override-22">Şimdi sahneye Clancy Sigal çıkıyor. Film setinden çıkıp gelmiş gibi. O zaman genç Amerikalıların giyindiği tarzda giyinmişti. Kot pantolon, sweatshirt, düşük belde kemer ve elinizde olmadan gördüğünüz korkunç tabanca. Yalnız kaçak. Kötü adamlara karşı savaşan yalnız şerif.</p>

      <p class="paragraf-4">Birisi telefon etti, şehre şu Amerikalı gelmişti, kalacak yeri yoktu, bir oda verebilir miydim? Ev sahibi olarak deneyimlerimin bunu yeniden denememi teşvik etmediğini söyledim. Yoldaş Bilmem Kim, “Boş bir odan varken yoldaşlardan birine yardım etmemeye utanmıyor musun?” dedi.</p>

      <p class="paragraf-4"><span>O güne kadar gördüğüm çoğu yayıncı ya da sinema dünyasından Amerikalılara hiç benzemiyordu. O zamanlar normal, düzgün, saçlarının arkası ve yanları kısa kesilmiş ve sanki görünmeyen bir zırhın içindeymiş gibilerdi. Sözlerine dikkat ediyorlardı. Yavaş yavaş konuşuyorlardı.</span> <span class="char-style-override-14">Sert üst dudak</span> <span>deyimi o zamanki Amerikalıları, özellikle erkekleri tarif etmek amacıyla icat edilmiş olabilir, zira ağızlarına büyü yapılmış gibiydi. Zorlukla oynatabiliyorlardı. Bir Amerikalıyı yüz metre uzaktan seçebilir, dudak yapısından Amerikalı olduğunu anlayabilirdiniz. Bunun nedeni McCarthy miydi? Sol politikayla hiç ilgileri olmasa bile onları korkutarak ağızları sıkı ve uyumlu mu yapmıştı? Fakat bu tür Amerikalılar kısa sürede ortadan kayboldu ve hepsi –tarz olarak– rahat ve sarhoş hale geldiler.</span></p>

      <p class="paragraf-4">Clancy sadece hayalinde, yakın arkadaşları gibi canlandırdığı, solun epik filmlerinin kadın ve erkek kahramanları değil, Amerikan tarihinin önemli şahsiyetleri sayesinde de bir kahramandı. Yakın zamanda genç Amerikalıların zorunlu olarak yaptığı gibi tek başına Birleşik Devletler’i boydan boya arabayla geçmiş, yolda zırdeli gibi Abraham Lincoln, Clarence Darrow, Sacco ve Vanzetti, Jefferson, Bloor Ana, John Brown, hatta Rosa Lüksemburg, Speransky, Buharin, Troçki ve artık her kime denk gelirse karşısına çıkan herkesle sohbet etmişti.</p>

      <p class="paragraf-4">Clancy kendimde beni rahatsız etmeye başlayan ne varsa sanki onlara ayna tutuyordu ve işin zor tarafı da burada. Sonra yaşanan olaylar belirtilerini önceden vermişti. Ancak o olayların perspektifinden geriye baktığımda yalan söylemek çok kolay. Geçici bir duygu gölgesi, küçücük bir bulut, on yıl sonra, kendinizle ilgili, başkalarıyla ilgili, bir dönemle ilgili bir aydınlanma fırtınasına dönüşebilir. Ya da yok olup gidebilir.</p>

      <p class="paragraf-4">Mutsuzluk duymaya başladığım şey solcu romantizmiydi, duygusallık değildi ve kesinlikle komünistlerle sınırlı değildi, hatta solcuların içine işliyordu. Duygusallık genellikle aşırı zalimliklerle beraberdir veya buna yol açar. Tavır takınmak. Ölmek üzere olan kahramanlar kızıl bayrağı alev alev yanan zirvelere taşır. Bastille baskını, Kışlık Saray istilası... Bu ikisi de gerçeklerden türeyen efsanelerle yaşıyor. Bu konuda bir iki sayfa yazabilirim – ben ne diyorum? – bir, birkaç cilt doldurabilirim. Solun bu tabakası için o zaman da, şimdi de önemli olan hep işin dramatik, hatta melodramatik yanıydı, asla küçük aklı başında, sıradan bir iş veya çaba olamazdı. Solda (ve başka yerlerde) hayatın önemsiz bir yanını herkes için iyileştirme çabasıyla ömrünü harcayan insanlar var, ama ben, parçası olduğum solda buna hiç rastlamadım. Clancy’nin Amerikan tarihi tamamen kahramanca savaşlardan ve bazen hükümetle kanlı yüzleşmelerden oluşuyordu. Katı maden sahiplerine karşı madenciler. (Katı yürekli maden sahipleri yoktu demiyorum, hatta onların ne kadar acımasız olduklarını insanların unuttuğunu söylüyorum.) John Brown’ın çürüyen cesedi. Clarence Darrow’un liberalizm ve gerçek için savaştığı mahkeme salonları. Büyük Buhran’ın aşevleri. Clancy hayalinde bunları sahnenin ortasına yerleştiriyor, diğer her şeyi dışarıda bırakıyordu.</p>

      <p class="paragraf-4">Britanya’nın kahramanlık ve büyük olaylarla dolu bir tarihi vardır. Clancy, bunu da, Amerikan destanı kadar iyi biliyordu ve ikisinde de, herhangi bir küçük yasayı değiştirmek için yıllarca çalışan bir kadın veya erkeğin hikâyesi bulunmamaktadır.</p>

      <p class="paragraf-4">“Kuşkularım” ki bunlar Sovyetler Birliği’nden gelen “açıklamalardan” farklıydı, o sıralarda çok ürkek ve kendilerinden pek emin olmasalar da burada kayda geçmeli.</p>

      <p class="paragraf-4">Bazen o andaki düşüncelerimi gözden geçirir ve hangilerinin kulak vermem ve geliştirmem gerekenler olduğunu merak ederim. (Bazıları, olaylarla biçimlendirilmemiş, denenmemiş bir fikrin yararlarının taslağına fazla vurgu yapar; bazıları da küstahlıklarıyla şaşkınlık vericidir.) On yıl sonra hangileri saçma, hatta zavallı görünecek?</p>

      <p class="paragraf-4">Clancy geldiğinde epeyce hastaydı, zar zor ayakta duruyordu. Paris’ten geliyordu. Orada yaşayan yakın bir arkadaşı, Amerikalı bir kadın ona deli olduğunu söylemişti. İnsanlar ona bunu yıllardır söylüyordu. “Clancy, bunu kabullenmek zorundasın.” Clancy sonunda söylediklerinin doğru olabileceğine karar vermişti. Beni bir psikoterapist yerine koyduğunu gizlemiyordu. Benden gençti.</p>

      <p class="paragraf-4"><span>Jack, Gottfried ve diğerleri için kullandığım aynı soğuk ama yararlı kıstasla, Clancy’yle ben, her şeyden önce duygusal ve cinsel açılardan Amerikalıların o sıralardaki soğukkanlı, kendini geri çeken duygusallıktan alıkoyan halleri yüzünden birbirimize göre değildik. Ancak entelektüel olarak pekâlâ birbirimize uygunduk –bir süreliğine. Bir kere, her şeyi okumuştu. Amerika’ya göç eden çok yoksul bir Rus olan annesi kendisini –babası gibi– dünyanın en büyük devrimci hareketlerinin mirasçısı olarak görüyordu ve tanım gereği bu, edebiyatı da içeriyordu. Hem annesi hem de babası işçi ajitatörü ve sendika organizatörüydü. Sık sık işlerini kaybediyor ve taşınmak zorunda kalıyorlardı. Çocuklarını yetiştirmek hep devrimin yanında ikinci sırada kalmıştı. Kısacası Clancy kendi çabalarıyla hayatta kalmayı başarmıştı, tanıdığım en aşırı uçta yaşayan insan oydu. “Berbat durumda olmana şaşmamak lazım,” derdim ona ve o da bana, “Bayan, berbat durumda olan ben değilim, onlar,” diye yanıt verirdi.</span></p>

      <p class="paragraf-4">Clancy, Troçkistti. Bu durum onu çifte kanun kaçağı yapıyordu. Bir kere, paranoyak Amerika’da devrimciydi. İkinci olarak da komünizme ve Komünist Parti’ye ihanet eden bir haindi. Yani azınlık içinde azınlıktı. Sovyetler Birliği Stalin yanlısı ise, annesi de Troçki yanlısı olacağına karar vermişti. Clancy üniversitede, yıllarca Stalin yanlıları tarafından lanetlenmiş ve hakarete uğramıştı. Şimdi kendini buluyordu. Çok yakında Britanya ve Avrupa’nın her yerindeki devrimci gençlik, Troçki yanlısı olduklarını söyleyecekti.</p>

      <p class="paragraf-4">Bu eski hizipler hakkında bir iki kelime edeyim, çünkü hızla unutuluyorlar. Her yerdeki komünist partiler Stalin yanlısıydı ve Troçki bir hain, bir kâfirdi. Ancak yeni gençlik, Sovyetler Birliği’nde iktidar savaşını Stalin değil de Troçki kazanmış olsaydı, komünizmin olması gerektiği gibi bir ütopya olacağına inanıyordu. Sovyet Devrimi’nin tarihçisi Isaac Deutscher Troçki hakkında iki kitap yazdı, <span class="char-style-override-14">Silahlı Sosyalist</span> ve <span class="char-style-override-14">Silahsız Sosyalist</span>. Bunları tavsiye ediyorum. Stalin’le Troçki arasındaki mücadele ışığında yaşanan politik savaş anlatılıyor. İkisinin sık sık yer değiştirerek, bir süre önce hasmının yanıldığı ya da ihanet içinde olduğunu söylediği konumu aldığını görmemek olanaksız. Kukla dansı izlemeye benziyor. Ve bu iki bostan korkuluğu büyük bir şelaleden aşağı yuvarlanıyor. Fransız İhtilali tarihini inceleyen Bolşevikler, Fransız devrimcilerin yaptığı gibi, birbirlerine ihanet etmemeye, birbirlerini suçlamamaya, öldürmemeye karar vermişti. Ancak aynen öyle yaptılar.</p>

      <p class="paragraf-4">Isaac Deutscher, tarihteki en acımasız katillerden biri olan Lenin’in “Mükemmel İnsan” olduğunu düşünüyordu. Bunun manevi geleneklerden kaynaklanan bir kavram olması ilginçti.</p>

      <p class="paragraf-4">Lenin’in insanlığın mutluluğuna yaptığı katkılardan biri Dev-rimci Dikkati kavramıydı – uygulamada Komünist Parti üyelerinin tetikte olmalarını sağlamak amacıyla, düzenli ve istikrarlı bir şekilde öldürülmesi, işkence görmesi, hapse atılması ve kamplara gönderilmesi anlamına geliyordu. Bu politika Stalin tarafından son derece inançlı bir şekilde uygulandı.</p>

      <p class="paragraf-4"><span>Clancy’yi Reuben Ship, Ted Allan ve grubun geri kalanıyla tanıştırdığım zaman Amerika’da Troçkist olmanın nasıl olduğunu bir miktar anladım. Bu grubun tamamı Stalinistti. İronik veya alaycı bir anlayışla tanıştılar ve anında acı bir tartışmaya girdiler. Ama hiç olmazsa birbirleriyle konuşuyorlardı; oysa kısa bir süre önce hiçbir Stalinist bir Troçkiste selam bile vermezdi, olsa olsa kafasına bir buz baltası.</span></p>

      <p class="paragraf-4">Salisbury’deki Troçkist grubu hatırladım. İçimden, onların bizden daha hayat dolu ve ilginç bir grup olduğunu düşünmüştüm. Yaradılış olarak Troçkist olmak diye bir şey vardı: anarşik, dik kafalı, son derece agresif ve komik.</p>

      <p class="paragraf-4">Partide ellili yıllarda, Stalinistlerle Freud yanlılarının aynı malzemeden olduğuna, uyumlu ve tutucu olduklarına; Jungcularla da Troçkistlerin aynı malzemeden müteşekkil olup, hepsinin isyankâr olduğuna ilişkin bir espri vardı. Şimdi her şey değişti, bu yüzden artık Freudcuların o zaman nasıl göründüğünü anlatmak çok zor. Onlar bir kiliseydi, papazlıktı, vahiy sahipleriydi; karşı gelenlere veya yoldan çıkanlara eziyet ediyorlardı. Paranoyaklardı. Ne Marx ne de Freud’u en sevilesi insan olarak gördüğümü söyleyemem ama her ikisi de gerçekten, miraslarını devralanlardan nefret etmezler miydi? Muhakkak ki orijinal fikirleri olan, bir hareket başlatan insanlar olacakları bilerek üzülürler: Gelecek nesil onlardan kalanların başında diş gösterip hırıldayacak, onları ikonlaştıracak, fanatikleşecek, bağnazlaşacaklardır.</p>

      <p class="paragraf-4"><span>Politika konusunda Troçkist Clancy ile aynı fikirde olduğumu gördüm ve o dönemde Parti üyesiydim. Gerçi tantana yaratmadan ayrılmayı düşünüyordum. Tabii bu olağanüstü bir şeydi çünkü Troçki hakkındaki resmi parti çizgisi değişmemişti. Solda herkes entelektüel konumları kesin olarak tanımlamaya hep çok zaman harcamıştır. Özel, bireysel bir “çizgi”, partininki olması şart değil; hatta hiç değil. Clancy’yle saatlerimizi harcadık: Şunun hakkında ne düşünüyorsun... Ya bunun? Bu mu doğru yoksa şu mu? Devrim olmak zorundaydı elbette; ancak ne Britanya’daki ne de Avrupa’daki o günün komünist partileri buna önayak olamazdı; çok uzlaşmacıydılar.</span></p>

      <p class="paragraf-4"><span>Clancy kadınları hemen, zeki bir şekilde anlıyordu, dişi olarak değil, durumumuzu, zorluklarımızı anlıyordu. Bunun nedeni annesinin oğlunu yetiştirirken, yoksulluk içinde, babasından yardım almadan, uzun süre çile çekmesiydi. Babası onları terk edip başka bir aile kurmuştu. Kadınlar ona rahatlıkla karşılık veriyordu.</span> <span class="char-style-override-14">Altın Defter</span><span>’de buna “adlandırma” diyorum. Clancy bizi “adlandırıyordu.” Tanıştığı bütün kadınlarla yatıyordu, en azından deniyordu ve bu bir ilke meselesiydi. Yalnız Kovboy tarzı. Bana kuzeyden güneye, doğudan batıya Amerika gezisini anlattı, ender olarak geceyi yalnız geçirmişti. Bu kadınların Clancy hasta olduğunda bile bir şey yitirdiklerini düşünmüyorum çünkü ertesi sabah kalkıp gittiğinde onları anlamış olduğundan kendilerini desteklenmiş hissediyorlardı.</span></p>

      <p class="paragraf-4"><span>Sanırım daireme intikal ettiği ilk gece yatağıma geldiği zaman aptalca, Jack çekip gittiğinden beri</span> <span class="char-style-override-14">hissettiğim</span> <span>yalnızlığın sona erdiğini düşündüğüm için utandığımı hatırlıyorum. Bir erkeğe gereksinim duyan kadın kadar aptalı olmasın. Sahip olacak, sevecek bir erkek.</span></p>

      <p class="paragraf-4">Hayır, aptallığım uzun sürmedi. Clancy, yalnızca gelip geçici olduğunu hiçbir şekilde gizlemeyen bir erkekti. Jack de, Clancy de <span class="char-style-override-14">Altın Defter</span>’de yer alıyor. Yaşanan olaylar olmasa da, duygusal gerçekler kitapta yer alıyor. <span class="char-style-override-14">Play with a Tiger</span>’da da. Sonradan Clancy bir roman yazdı ve beni de dahil etti ama okumadım. Gerçeklere dayalı değilse ve doğru olup olmadıklarını kontrol etmem gerekmiyorsa genellikle kendimle ilgili kitapları okumam. Okumuyorum çünkü itiraz etme ve tartışma dürtüsüne karşı koymak zor olabilir: Bütün yaşam böyle geçebilir.</p>

      <p class="paragraf-4">“Ama ben öyle demedim.” “Evet, dedin!”</p>

      <p class="paragraf-4">“Demedim diyorum.” “Ama ben de dediğini söylüyorum.”</p>

      <p class="paragraf-4">“Demedim.” “Dedin.” “Demedim.” “Dedin.”</p>

      <p class="paragraf-4">“Böyle bir olay olmadı.” “Olduğunu biliyorum.”</p>

      <p class="paragraf-4">“Olmadığını biliyorum.” “Oldu.” “Olmadı.” “Oldu.” “Olmadı.”</p>

      <p class="paragraf-4">Bu tür anlaşmazlıkların çoğu genellikle çok üst düzeyde olmuyor. Sizin için doğru olan, benim için doğru olmayabilir.</p>

      <p class="paragraf-4"><span>Clancy şimdi yeni genç karısı ve bebeğiyle Kaliforniya’da yaşıyor. Bir ilk karısı ve arada da pek çok kadını oldu. Onu tanıdığımda, ev hayatı, içli dışlılık, benim için o kadar doğal olan, ona tam bir tuzak gibi geliyordu ki genç erkeklere rahatça böyle gelir, özellikle de o günlerde böyleydi, bir tarz olarak, sanki saflığa, iyiye, doğruya ihanetti, burjuva ahlakına boyun eğmekti, ki bundan daha kötüsü elbette düşünülemezdi. Birleşik Devletler’de bir arkadaşının evinden nasıl yürüyüp çıktığını anlatıyordu, hem evlenmişti (boyun eğmenin son raddesi) hem de ecza dolabında kontraseptif kremler vardı. Oysa, birlikte genç şövalyeler olmaya karar vermişlerdi ve bu durum arkadaşının şövalyelik ahlaki standartlarından en iğrenç şekilde saptığının kanıtıydı. Birleşik Devletler’i terk etmeden önce son kez gezerken gençlik arkadaşlarının yarısını evli ve banyoları suç delilleriyle dolu bulmuştu. “İşte o zaman ayrılmam gerektiğini anladım.” Evcil iğrençlik – bir eve girdiği anda kokusunu alabiliyordu.</span></p>

      <p class="paragraf-4">Eğer öyle denebilirse aşağı yukarı üç yıl birlikteydik. Clancy’nin Londra hakkında anlattıklarıyla ilgili olarak, Londra’da ucuz hamburgercilerde yemek zorunda bırakıldığını iddia etmesi dışında söyleyebileceğim pek bir şey yok. Aslında, Londra’daki en iyi amatör aşçılardan bazıları ona yemek pişirmişti. Eğer kendini bir hamburgercide bulduysa, yoksullukla geçen gençliğinin zorluklarıyla cesurca baş ettiği döneme yaptığı nostalji yolculuğu yüzündendi. Londra, Clancy’ye çok iyi gelmişti.</p>

      <p class="paragraf-4">Clancy romantik bir adamdı. Sol o zamanlar romantik, cesurdu, kadın ve erkek kahramanların ruhlarının denetimindeydi. Bunun karanlık yanını daha sonra anlatacağım.</p>

      <p class="paragraf-4">Clancy’yle tam da solun romantik –duygusal– pozları beni şaşırtmaya başladığı dönemde tanışmıştım. Yıllarca bunlarla beslenmiştim. Bunlar benim yakıtım, daha iyi şeyler için itici gücüm olmuştu. İnsanın rahatlıkla ama huzursuz bir şekilde devam etmesi ne kadar tuhaf. Bu huzursuzluk başlangıçta hafifti, giderek arttı ve sonra bir anda birikimleriniz gözünüzden düşmeye başladıkça, geçmişte olduğunuz şeyden hoşlanmamaya, sonra hak ettiğinden fazlasını verdiğiniz ama hâlâ bir tehdit oluşturduğu için vermek zorunda olduğunuz şeyi sevmemeye başlıyorsunuz.</p>

      <p class="paragraf-4">Clancy, yirmili yaşlarının sonundaki birine göre duygusal açıdan pek gelişmemişti. Bense, deneyimlerim nedeniyle yaşıma göre daha olgundum. Yani başından itibaren bu durum aramıza girdi ve beni fazla alçakgönüllü, pratik ve “mantıklı” olmakla suçladığı zaman bu bir iltifat değildi.</p>

      <p class="paragraf-4">Clancy kendime bakış açımı ciddi şekilde değiştirdi. Ben her zaman başına buyruk biri olarak görülmüştüm –patavatsız, inatçı, “zor”– ama şimdi, bir anda, bir İngiliz hanımefendisi olmakla suçlanıyordum. Gerçek bir İngiliz hanımefendisinin beni anında üvey kardeş diye reddedeceğini söylememin yararı yoktu. İngiliz hanımefendisi hayatın katı gerçeklerini, yani Clancy’ye göre, yoksulların sıkıntılarını bilmiyordu. Clancy asla olumsuz yorumları söylemekten kaçınmazdı ve beni azarlıyordu, fakat ben de aynı şekilde karşılık veriyordum. Aklıma geleni söylememeyi daha yeni öğrenmiştim ve kendimi, bu vahşi derecede öfkeli toplum eleştirmenine karşı zorlukla kazanılan sosyal erdemleri savunurken buluyordum.</p>

      <p class="paragraf-4">“Tanrım, İngilizler beni öldürüyor. Neden ne düşündüğünü hiç söylemiyorsun?”</p>

      <p class="paragraf-4">O anda benim hayatın gerçekleri konusundaki eğitimimi üstlendi ve işe cazla başladı. Bu yüzden ona hep minnettar olacağım. O zamana kadar caz benim için, Salisbury’deki Spor Kulübü’nde “çocukların” sarhoşken, bir dansın doruğunda Satchmo’nun taklidini yapması veya Cole Porter’ın mükemmel melodileri demekti.</p>

      <p class="paragraf-4">Benimle birlikte gelip bir pikapla, her biri bir şekilde özel, cazda dönüm noktası veya bir sanatçının en iyi albümü olan 20 küsur plak aldı. Bunun ne kadar mükemmel bir koleksiyon olduğunu takdir etmem yıllar aldı. Caza veya blues’a kapılıp, duyarlılık değişimi yaşamayan hiç kimse yoktur. Clancy’nin bildiği gibi. Hiçbir şey olmasa bile iyi bir eğitimciydi. Yoluna çıkan her yetersiz insanı ıslah etmeyi ve yeniden şekillendirmeyi görevi olarak görüyordu. Bana caz ve blues tarihini, farklı müzik aletlerini nasıl dinleyeceğimi, doğruyu yanlıştan nasıl ayırt edeceğimi, bir grubun birlikte çalmasını takdir etmeyi, müzik aletlerini aile olarak görmeyi öğretti. Benim de onun gibi, en saf ve temiz zevkleri edinmemde ısrar etti. Sonradan onun eğiticiliğinden uzak kalınca standartlarımı biraz düşürdüm, günahkâr Duke Ellington veya Eartha Kitt dinledim.</p>

      <p class="paragraf-4">Cazı, özellikle blues’u yaklaşık dört yıl dinledim. Bana ne yararı oldu? Savaş yıllarının özlemli, arzulu, erişilmez müziği – “I’m Dancing with Tears in My Eyes”, “Smoke Gets in Your Eyes” – beni ve hepimizi, özünde erişilmez olan romantik aşka hazırlıyordu. Cazın, özellikle blues’un bizi sıkıntıya, kaybetmenin acısının tadını çıkarmaya yönlendirdiğini düşünüyorum. Çok basitleştiriyorum ama benim durumumda, blues, Billie Holliday, Bessie Smith veya Bird’ün saksofonunun kederli parçalanmış sesi, üzüntülü zamanlara eşlik ediyor, biri diğerini körüklüyordu. Gençliğin çok zevkli melankolileri derinleşerek tehlikeli, zehirli bir şeye dönüşebilir.</p>

      <p class="paragraf-4">Clancy bana, Amerikan işçi sınıfı ahlak kurallarını öğretti, ama bu Rusya ve Doğu Avrupa’daki çalışan halklardan etkilenmemiş miydi? Clancy her zaman neyin doğru neyin yanlış olduğunu tam olarak biliyordu. Bu duyup duyabileceğim en esnek olmayan davranış şekliydi.</p>

      <p class="paragraf-4">Birincisi, eğer bir arkadaş, hatta bir tanıdık, hatta yalnızca duymuş olduğunuz biri işini yitirse ilk göreviniz ona bir yenisini bulmaktı. Kendi çıkarlarınızın hepsinin önüne geçirerek. Bu, otuzların işsizliğinden kalma bir kuraldı.</p>

      <p class="paragraf-4">İkincisi, doğal olarak, her yerde ve her zaman polisten nefret etmeliydiniz. Arkadaşlarınızı veya eşinizi her durumda polise karşı savunmalıydınız, polis hakkında söylenen her yalan iyiydi, çünkü onlar da işçiler ve yoksullar hakkında yalan söylüyordu. Clancy, Amerika’nın güneydeki eyaletlerinde bir kentten diğerine yürürken veya otostop yaparken, serseri olduğu gerekçesiyle bir kasabadan kovulmuş, kent sınırının dışına çıkarılarak terk edilmiş veya her türlü suçtan kuşkulanılarak hapse atılmıştı.</p>

      <p class="paragraf-4">Üçüncüsü, bir arkadaş veya yoldaş ya da bir arkadaşın karısı veya kız kardeşi bir talihsizlik yaşarsa, para ve yiyecekle yardımına koşardınız.</p>

      <p class="paragraf-4">Dördüncüsü, eğer biri kaçak durumdaysa, ya da gizlenmek zorundaysa, herhangi bir nedenle (tabii eğer politik karşıtlardan değilse) onu hiçbir şey sormadan barındırmak, saklamak zorundaydınız. Sanırım bu sonuncusu kesinlikle kölelik zamanından kalmaydı.</p>

      <p class="paragraf-4">Clancy’den aldığım eğitim, Londra’da yaptığı keşifleri, sefil kısımları da içeriyordu, zira içgüdüleri, gerçekler sadece daha derinlerde bulunabilirmiş gibi onu oralara götürmüştü. Örneğin Soho’da belirli bir sokağın köşesinde her gün, polisin burnunun dibinde poker oynandığını bilmiyordum. Clancy parasız kaldığı zaman oraya gider, şansını denerdi. Sık sık fahişelerle konuşuyordu. Onlara davranışı beni çok sinirlendiriyordu – suçu ve yoksulluğu biraz daha romantikleştiriyor, biraz daha süslüyordu. Fahişeler o dönemde Amerikalıları büyülüyordu, sanki kendilerinde hiç yokmuş gibi. O günlerde beni görmeye gelen bütün Amerikalılar bana hemen kızları nerede bulabileceklerini soruyordu. Onları, kızların her gece sokaklara dizildiği Soho’ya veya Bayswater’a yönlendiriyordum. Ama bu kısa bir süre sonra yasaklandı ve ben de onları gazetecilerin ilan tahtalarına yollamaya başladım.</p>

      <p class="paragraf-4"><span>Clancy kısa bir süre sonra iriyarı, cana yakın, hemen sevilebilen, o zaman doğma sürecinde olan Yeni Sol’la kaynaşacak insanlardan biri olan Alex Jacobs’la arkadaş oldu. Alex, aylarca yapacak hiçbir şeyi olmadan yatakta yatmak zorunda kalmanın başına gelen en güzel şey olduğunu söyleyen ilk kişi değildi. Alex’in gerekçesi tüberküloz olmasıydı. Sanatoryumda kaldığı süre içinde hep okumuştu ve çıktığında gençliğindeki cehaletine acıyarak bakıyordu. Gazeteciydi ve yazmak istiyordu. Bu iki genç erkek Earls Court, Notting Hill Gate, Soho civarında, bir şeyler olan –vukuatlar, skandallar, protestolar, “demolar”– her yerde dolaşıyor ve barlarda, kafelerde, kapalı otobüs duraklarında, ucuz restoranlarda, yeni yeni her yerde açılmaya başlanan kafe-barlarda oturup insanları izliyor, hiç durmadan konuşuyor, dinliyor, ufak haksızlıkları yetkililere bildiriyorlardı. İkisi de yabancıydı, ikisi de Britanya toplumunun iki büyük sınıfının birbirine karışmaması gerektiği konusundaki o yazıya dökülmemiş yasa gereği dışlanmışlardı. Clancy’nin Amerikan aksanı ve Alex’in bu maceralara çıktıkları zaman abarttığı işçi sınıfı konuşması sıradan dediğimiz insanlar tarafından kabul edilmelerini sağlamıştı. Benim gibi insanların gidemediği her yere gidebiliyorlardı. Beni sistemin dışına koyan Rodezya aksanım devam ederken sorunum yoktu, ancak aksanım kaybolmuştu ve şimdi, bu adalarda her zaman olduğu gibi nasıl konuştuğumla yargılanıyordum. Oldukça tesadüfi bir şekilde ilk zamanlardaki özgürlüğümü kaybettiğimi fark ettim. Devon’da hırdavatçıya doğru yürüyordum ve dükkân sahibinin beni seyrettiğini gördüm. Kapıda durmuş, ellerini kalçalarına koymuş ve hiç kuşkusuz, “Bu kadın da onlara benziyor, kıyafetleri... Ama oturmayan bir şeyler var,” diye düşünüyordu. Benim konuşmamı bekledi: “Elinizde...” Nedense, duruşu aniden değişti, kollarını indirdi ve “Evet madam, içeri buyurursanız...” dedi.</span></p>

      <p class="paragraf-4">Clancy ile Alex bir keşif gezisinden sonra neşeyle içeriye dalıp kahve içerken veya yemek yerken bana her şeyi anlatırlardı. Bir grup oğlan, okulu bırakmış olduklarından artık yetişkin genç adamlar sayılabilecek delikanlılar, onları şeref üyesi olarak gruplarına kabul etmişlerdi. O dönemde 15 yaşında okulu bitiriyordunuz. İki erkek de kendilerini, hiç ya da çok az eğitimi olan, sokaklarda aylaklık etmekten başka bir işleri olmayan bu çocuklarla özdeşleştiriyor. Muhtaçları koruma tutkusu: Neyle karşı karşıya olduğumu, neyi paylaşmaya davet edildiğimi pekâlâ biliyordum. Bir akşam bir genci getirdiler ve çocuk Alex ve Clancy’nin cesaretlendirmesiyle hayat hikâyesini anlatarak birkaç saat oturdu. Onun durumunu anlamaları, çocuğa normalde uğraşmayacağı kadar anlayış ve açıklık kazandırdı. Annesine ve babasına karşı değildi ama onlar gibi olmak istemiyordu. Her şeyi filmlerden öğrenmişti –televizyon henüz çok yaygın değildi– daha geniş ufuklar kazanmıştı ve annesiyle babasının hayatıyla yetinmek istemiyordu. Ancak eğitiminin onun daha iyi bir konuma gelmesine yetmediğini biliyordu. İşi olmadığını, çünkü kabul etmek zorunda kalacağı işten daha iyisini istediğini söyledi. Ama kısa zamanda bir iş bulacaktı, zira annesine ve babasına yük olmak istemiyordu. Sonra –kız kardeşi gibi biriyle– evlenecek ve evlenir evlenmez kapana kısılacaktı. Bu birazcık özgür olabileceği tek dönemdi ve mümkün olduğunca tadını çıkarmaya çalışıyordu. Evlendiği anda her şey bitecekti. Başka bir deyişle, düşünce şekli kız kardeşininkinin tam tersiydi, çünkü çocuğun anlattığına göre, kız kardeşi düğününü bekliyordu, hayat ondan sonra başlayacaktı. Bu ziyaret, beyaz gençlerin siyahları dövdüğü Notting Hill Gate ırk ayaklanmasından yaklaşık bir hafta önceydi. Hayat hakkında bu kadar akıllıca konuşan genç tutuklandı ve kısa zamanda Londra Merkez Ceza Mahkemesi’nde yargılandı. O gece ne olduğunu tamı tamına biliyorlardı çünkü onlar da oralarda kenardan köşeden gizlenerek seyretmişlerdi. Ben de neler olduğunu biliyordum çünkü bana anlatmışlardı. Kalabalık mahkemede oturup izlerken polis yalan söyledi, savunma avukatı yalan söyledi ve tabii sanık yalan söyledi. Herkes kendini kurtarmaya çalışıyordu. Oturup jüriyi izlerken aralarında olmadığıma şükrediyordum, zira bana anlatılmasaydı, kimin yalan söylediğini, kimin söylemediğini anlayamazdım.</p>

      <p class="paragraf-4">Clancy ve Alex, Yeni Sol toplumsal bir varlık, bir kabile haline gelip çoğunlukla sadece birbirleriyle buluşur duruma geldikten sonra bile araştırmalarına devam ettiler. Bir gün, Yunanlı bir restoran sahibi tarafından tutsak edilen bir kız bulduklarını, kızı kurtarıp benim daireme getireceklerini söylediler. Tombul, sarışın, narin, çok güzel bir kızdı ve puslu mavi gözleri vardı. 18 yaşındaydı ve Yunanlının metresiydi. Annesiyle babasının onu sevmediğini söylüyordu. Yunanlının bir karısı vardı. Adam kızın, gündüzleri tuttuğu odadan çıkmasına izin vermiyordu. “Sıkılıyorum,” diyordu kız. Ondan korktuğunu söyledi.</p>

      <p class="paragraf-4">Anlaşılan Clancy ile Alex, yapmam gereken tek şeyin, “Haydi ama kızım, kendine gel, böyle olmaz,” demek olduğuna inanıyordu. Sonuçta ne söylersem söyleyeyim, nasıl ifade edersem edeyim, kızın kulağına böyle gelecekti. Bir yerlerde hapishanede olan o gencin aksine bu kız pek akıllı değildi. Ancak babası gibi sıkıcı bir adamla evlenip sonra kocasına kölelik etmeyeceğini biliyordu. Şimdi Yunanlıya kölelik etmiyordu da ne yapıyordu diye sordum ama kız sadece tembelce, hafifçe gülümsedi. Ona bir gelecek vaat ettiklerini <span class="char-style-override-14">duyduğu</span> için bu iki genç kahramanla kaçmayı kabul ettiğinin farkındaydım. Görkem. Şık insanlar. Bu ünlü yazarla heyecanlı günler – kıza böyle olduğumu söylemişlerdi. Laf arasında manken, film yıldızı olmak istediğini belirtti. Ben onda hayal kırıklığı yaratmıştım. Adımı taşıyan kitaplara dokundu, benim yazıp yazmadığımı sordu. “Evet,” dediğim zaman şaşkınlıkla, sorgulayarak baktı. “O halde neden bu şekilde yaşıyorsun, neden televizyonda gördüklerimize benzer bir yerde değilsin?” Clancy ile Alex ona tam olarak ne vaat etmişti? Anlaşılan genel bir iyileşme, gelişme, aydınlanma. Sürecin nasıl gittiğine bakmak için rüzgâr gibi içeri dalıyorlar, bizi mutfakta fincan fincan çay içerek dedikodu yaparken buluyorlardı. Hatta daha da sertini içerken, cin ve likör seviyordu, Yunanlısı ve arkadaşlarıyla akşamları dışarı çıkıp içki içmeye alışkındı.</p>

      <p class="paragraf-4">Serbestçe benim kıyafetlerimi kullanıyordu çünkü yanında hiçbir şey getirmemişti. Değerlendirmeye almaya hazır olduğu giysileri dolabımın bir kenarına itmişti ve diğerlerini küçümseyerek istediğini giyiyordu. O günlerde çok fazla siyah giyiyordum. “Neden her şeyin siyah?” Clancy de aynı soruyu sormuştu ve ben, “Anlaşılan hayatımın yasını tutuyorum,” demiştim ama kıza, “Çünkü siyah bana yakışıyor,” dedim. Bana kırmızı bir gömlek giydirdi, sonra beyaz bir gömlek, çeşitli giysileri denedik, haklı olduğumu, siyah giymem gerektiğini söyledi. Kendi malzemeleriyle bana makyaj yaptı, sonra başını salladı ve evet, elimdekiyle yetinmem gerektiğini belirtti. Beni, giysilerimi, mutlak bir konsantrasyonla inceliyordu. Fakat bu uzun sürmedi, sıkıldı. Bir şeyler olmasını bekliyordu. Clancy ile Alex geldi ve kız –çekinerek– onu neden buraya getirdiklerini sorunca, onlar okula gitmeyi, herhangi bir sertifika almayı belki üniversite okumayı düşünüp düşünmediğini sordular. Onları hayretle izliyordum, kadınların erkeklere, belirgin olan bir şeyi anlamadıkları zaman baktıkları gibi bakıyordum. Kız benim vişne rengi geceliğimle oturuyordu –yanımda kaldığı on gün boyunca, bu geceliği üstünden hemen hemen hiç çıkarmadı– sigara içiyordu. Bu arada erkekler hayranlıkla göğüslerini seyrediyorlardı, çünkü kız geceliğin beline kadar açılmasına izin veriyor ve vişne rengi katların arasından beyaz dizleri görünüyordu. Okulu düşünmediğini söyledi. Sonra erkekler Doris’in kuaför olma konusunda araştırma yapacağını belirttiler. Kız şahane mavi gözleri sıkıntıyla ağırlaşmış, ruhsuz bir şekilde, “Ne kadar kazanıyorlar?” diye sordu.</p>

      <p class="paragraf-4">Manken olamayacak kadar kısa boyluydu – epeyce kısaydı. Sutyen ve iç çamaşırı mankenliği yapmak isteyip istemediği sorulduğunda Dimitri’sinin izin vereceğini sanmadığını söyledi. Onu kızdırmak istemiyordu. Günün birinde onunla evlenecekti. Belki evlenirdi, mucizeler oluyordu. Evet, ondan hoşlanıyordu. Arada sırada dayak yemek – “Hiç morartmıyor Bayan Lessing, sakın öyle düşünmeyin” – sonra da yatağa atılmak hoşuna gidiyordu. Her gün genellikle öğlene doğru gelmesine rağmen bir gün odasından aşağıya inmedi. Yukarıya çıkınca geceliğimi, iyi bir kız gibi, özenle düzelttiği yatağın üstüne serdiğini gördüm. Yastığın üstünde bir not vardı. “Çok teşekkürler. Benim yapmayacağım hiçbir şeyi yapma. Ha ha.” Demek Yunanlısına geri dönmüştü ve ondan sonra, kim bilir... Herhalde şimdi şişman, saçları boyalı yaşlı bir kadın olmalı, muhtemelen ayyaş ve bu düşünce bana acı veriyor.</p>

      <p class="paragraf-4">Warwick Road’da gece geç saatlerde yürüyüşe giderdim. Şimdi herhalde geç sayılmazdı ama o zamanlar insanlar çok daha erken yatıyordu. Saat on birde, sokaklar hâlâ, ilk geldiğim zamanki gibi boştu ve şimdi garanti gözüyle baktığımız, hep varmış gibi davrandığımız hiçbir şey yoktu. Gece yarısından çok sonra canlı sokaklar, eğlence ve macera arayan, çoğu gençlerden oluşan cıvıl cıvıl gruplar. Sadece Peter okuldayken veya Eichner’lardayken dışarı çıkıyordum. Onu yalnız bırakmaya korktuğumdan değil, alt katta oturanlar, ilk zamanlar ben henüz ev sahibi konumundayken dairemi paylaştığım insanlar vardı, sonra makineli tüfek gibi çalışan daktilosuyla Clancy geldi. Hayır, Peter benim için korkuyordu, çünkü bir baba yitirmişti, ben de kayıplara karışabilirdim. Bu korkusunu hiç dile getirmedi ama farkındaydım.</p>

      <p class="paragraf-4">Londra sokaklarında dolaşmak, Salisbury’deki gece gezintilerime benziyordu. Sokağa çıktığımda evlerde ışıklar yanardı, eve döndüğümdeyse, evler karanlık ve evden eve müzik yayan radyolar susmuş olurdu. Ama şimdi yürürken televizyonların perdelere yansıyan aydınlığı sönmüş oluyor.</p>

      <p class="paragraf-4">Ne yapıyordum? Ne arıyordum? Devinim halinde olmaya gereksinim duyuyordum, yazma ritüelinin kazandırdığı bütün o bedensel enerji vardı; odada bakmadan görmeden dolanırken, biraz yazıp, giderek yükselip zirveye ulaşan bir çaba, bu öylesine yoğundu ki birkaç dakikalık uykuya dalıyor sonra gene kalkıp odada bir o yana bir bu yana dolanıyordum. Bu böylece saatlerce sürüp gidebilirdi. Ancak bütün bunlar fiziksel enerjimi harcamama yetmiyordu, aksine, kullanmam, tüketmem gereken bir enerjiyle doluyordum.</p>

      <p class="paragraf-4"><span>Evin üst kısmından indiğim sokaklar, gündüz tanıdığım sokaklara hiç benzemiyordu. Londra geceleri yabancı bir yerdi ve yürürken, “Burası Kensington High Street, burası Earls Court,” diye düşünmüyordum. Genellikle büyük caddelerden kaçınıyordum, çünkü bunları beni dışlayan katı bir kendine yeterlilik hissederek yadırgıyordum. Bir çocuk bir sokağı veya odayı ancak böyle görebilir: Köşeyi dönersin, seni tanıdık olmayan bir dizi dükkân karşılar, önünde düşmanca kıpkırmızı bir posta kutusu dikilir, küçük bir ortak bahçe yolun karşı tarafında bilinmedik ağaçlar ve çalılarla doludur, ama gene de çocuklar oyun oynar ve sanki tehlike görmemektedirler; ya da yeni bir evin kapısını açınca girilmez diyen asker gibi dizilmiş bir oda dolusu ağır eşya karşılar sizi, sonra da birden hoş geldin diyen bir koltuk karşınıza çıkar, ya da dükkânın birinde kapıda dikilen kadın başını kaldırıp size gülümser... Bu coğrafyada sokak adları, evlerin isimleri, kapı numaraları yoktur ve yetişkinlerden hiçbiri bir sokağı, evi, odayı ve hatta bir kanepe köşesini bir çocuğun bildiği gibi bilemez ve bir şehirde oturanlar da hiçbir şeyi oraya yeni gelen birinin algısıyla göremezler.</span></p>

      <p class="paragraf-4">Sevmediğim için hızla geçtiğim ya da kimilerinde oyalandığım sokaklar vardı. Earls Court’un depo gibi büyük, kapkaranlık, sessiz, bana aldırmayan binalarına geldiğimde onlar saldırıya geçmeden oradan hızla geçerdim zira şiddetle dolmakta olduklarını sanırdınız. Albert Hall’a geldiğinizin ayırdına varınca (ki belki de bir saat önce oyuncak kutusu gibi insan dolu olan kubbeleri bana güvence verir) ancak tıpkı insanları vebadan kırılmış gibi ıssız olan Kensington Caddesi’nde biraz yürürüm. Oysa saat ancak 12 olmuştur. Gece otobüsünün durağında belki bir kişi vardır; ağır ağır önünden geçerim, sigarasının ateşinde bana aldırmadan dikilen yüzü aydınlanır, çünkü Batı yakasından gelip bana belki günün birinde gidebileceğim uzak diyarlar gibi gelen, banliyölere doğru giden kırmızı gece otobüsü yaklaşmaktadır, düşününce içinizin ışıldadığı yerlerden değil de tersine, uçsuz bucaksız karanlık bir yarı şehir, kendine yeten kapalı küçük bahçeli evler, tek başına onu alıp götürecek otobüsün sahanlığına atlayan yolcuyu seyrederken gözümde canlanan işte bunlardır. Londra’nın devasalığı yeni gelenleri nasıl da ürkütür. İlk geldiğimden beri geçen altı-yedi hatta sekiz yıldan sonra bile öyleydim, çünkü hâlâ alışmaya, kabul etmeye, anlamaya çalışıyordum. Londra’da yaşamaya alışkın biri yüreği, aklı ve duygularıyla onu etkisizleştirir, bir bölgesinde yaşarken orayı yurdu haline getirir ve “Londra köylerin bir araya geldiği yerdir,” der, birini seçer geri kalanının korkutucu büyüklüğüne gözünü kapatır, sokağın karşısındaki kadınla selamlaşmayı bekler ve gözleri ya manavdan bir el sallayış, 25 Numara’nın kedisinden bir miyav ya da yola dönülen köşedeki her yıl baharda parlak bembeyaz kesilen veya sonbaharda kızıllaşan çalıları arar.</p>

      <p class="paragraf-4">O gecelerde yürüdüğüm sokaklarda hiçbir eğlence yoktu, ne bir restoran, ne bir kafe bar... Barlar da uzun zaman önce kapanmış oluyordu. Eğer daha erken, barlar kapanmadan önce çıkmış olsaydım, her biri parıldayan pencerelerin ardında, birbirini tanıyan insanlarla dolu birer eğlence adası olurdu. Zira barlar da kuralları ve üyeliği olmayan kulüpler gibiydi. Aynı insanlar gidiyor, küçük toplumlar, dostluklar oluşturuyordu. Ancak barlar kapandıktan sonra az aydınlatılmış sokaklar ve karanlık evler kalıyordu. Bir sokakta ilerliyor, köşeyi dönüp başka bir sokağa, sonra bir başkasına giriyordum. Adlarına asla bakmıyordum, çünkü nerede olduğumla ilgilenmiyordum. Oysa bir sokaklar kümesinden diğerine, hatta tek bir sokağa girdiğimde, her birinde benim ve bu yeni yeri anlama ihtiyacımın bahşettiği kendi güçlü atmosferi ve sızıntısı bulunan bir bölgeden diğerine geçiyor gibi oluyordum. İsmini bilmiyordum, böylece tekrar bulabilirdim, zira aynı sokaklardan sık sık yürüdüğümden, aynı evlerin önünden geçtiğimden emindim ama farkında değildim, çünkü algı ve anlayış kapasitem bir geceden diğerine değişiyordu. Ayrıca gündüz bile, bir ışık değişikliği, bir perspektif kayması yeni bir manzara oluşturuyordu. Sık sık belli bir metro istasyonunu kullanırsınız, evinizin önündeki sokak gibi bildiğiniz platformun merdivenlerinden inersiniz, ancak gezmeniz bitip aynı istasyona döndüğünüzde platformdan çıkan merdivenler oldukça başkadır, inilen merdivenden on adım ötede olmasına rağmen.</p>

      <p class="paragraf-4">Nasılsa bildiğim bir metro istasyonu görürüm veya bir karakolun önünden geçerim diyerek iki-üç saat kaybolma korkusu olmadan yürüyebilirim. İçeri girerim. Polis memuru, “Evinizden pek de uzaklaşmışsınız değil mi?” diye azarlar.</p>

      <p class="paragraf-4">“Evet, yolumu kaybettim,” derdim neşeyle, yardımına karşılık beceriksizliğimi sunardım.</p>

      <p class="paragraf-4">“Şu köşeden bütün gece çalışan otobüse binebilirsiniz.”</p>

      <p class="paragraf-4">“Hayır, yürümeyi tercih ederim.”</p>

      <p class="paragraf-4">Polis, “Peki, o halde,” deyip kapıya çıkardı. “Şuradan gidin, sonra sola dönün, sonra...”</p>

      <p class="paragraf-4">Londra’da, aslında herhangi bir büyük şehirde, gecenin geç saatlerinde, korkmayı aklımıza bile getirmeden dolaşabildiğimiz günlerin üstünden çok zaman geçti. Güvende olmayı kanıksamıştım.</p>

      <p class="paragraf-4"><span>Bugünün genç kızlarının endişe ettiği gibi tecavüze uğrayabileceğim söylense kızar, “Saçmalama,” derdim. Ama kadınlar değişti. Bazen –ancak gece olduğu kadar gündüz saatlerinde de– şüphe uyandıran bir palto veya yağmurluk giymiş üzgün bir adam aniden önünü açıp... Ancak ben yürümeye devam ederken, “Zavallı adam,” diye düşünmüştüm. Arabanın biri satılık olup olmadığımı anlamak amacıyla yavaşladığında, başımı iki yana sallayıp hızla yürümüştüm. Hakarete uğradığımı düşünmek aklıma bile gelmemişti. Kadınların böyle çıtkırıldımlaşması, çaresizliği iyi bir şey mi? Çağdaş kadınlar da, Viktoryen kadınlar gibi (en azından bize öyle yaptıkları anlatıldı, ama ben hiçbir zaman inanmadım), tanımadıkları bir penisle karşılaştıkları zaman çığlık atıyor veya bayılıyor, imalı yorum karşısında alçalmış hissediyorlar ve bir erkek onlara iltifat ederse avukat çağırıyorlar. Ve tüm bunlar cinsiyet eşitliği uğruna yapılıyor. Ben bütün o gece yürüyüşlerinde bir kere bile tehlikeli durumda kalmadım, hem de en iştah kaçırıcı, karanlık sokaklarda bile. Buralarda tehlike hissetsem de, bunun nedeni gördüğüm şeyi anlayamamamdı. O tür soğuk dışlanmayı, ne Londra’da ne de dünyanın başka bir yerinde, uzun zamandır hissetmedim – tıpkı küçük bir çocuğu, sahte gülücüklü bir oda dolusu yetişkinin yabancılaşan koltuklarda ve kanepelerde oturduğu yere soktuğunuz zaman hissettiği gibi. Oysa oda boşken o koltuk ve kanepeler aşinadır, dosttur, oyun oynadığınız ve saklandığınız yerdir.</span></p>

      <p class="paragraf-4">Sabaha karşı iki veya üçte eve döndüğüm zaman dairedeki odalar –özellikle aslında oldukça büyük olan salonla, yine büyük sayılabilecek mutfak– küçük, aşırı parlak ve banal geliyordu. Ben nereye gitmiştim? Bilmiyordum, umurumda da değildi. Aklım karanlık sokaklar ve binalarla doluydu. Ve eğer, loş sokak lambasını yansıtan pencerelerin bulunduğu evlerde aniden bir lamba yanarsa, o ev sanki bana bakmak için gözlerini kaldırmış gibi olurdu: <span class="char-style-override-14">Sen kimsin?</span></p>

      <p class="paragraf-4">Londra’nın sokakları asıl geceleri gizleniyordu. Benim geldiğim gündüz aydınlığındaki Londra son derece gri, yıpranmış ve renksizdi. Savaş çoktan tarih olmaya başlamıştı, binalar boyanıyor ve yeni kafe barlar sokaklara hayat veriyordu. Ben ilk geldiğimde, tanıştığım herkes şu veya bu cepheden –Kuzey Afrika... Mısır... Burma... Hindistan... Fransa... İtalya... Almanya– ve Londra’nın bombalanmasından bahsediyordu. Gençler on yıl önce sona eren savaştan bahsetmiyor, iyi vakit geçirmek istiyorlardı. Ayrıca savaş zamanındaki kasvetli hayır kurumu giysilerine hiç benzemeyen şeyler giyiyorlardı. Artık her yerde Hint lokantaları açılıyor ve bizi seçim yapmaktan kurtarıyordu: Paramızın yetmediği pahalı restoranlarda veya evde yemek. Soğuk Savaş bizi hâlâ gösterişli bir dil ve söylemlerle bombalıyordu ancak solun içinde her türlü yeni düşünce gelişiyordu – şunu da belirtmeliyim, solcu bile denmeyen düşünceler sol görüşlü tavırların içine işliyordu. Sürecin tam da var olan düşünce şekline eleştirel bakan fikirlerin, yargıların, taze yargıların bir setin ardında biriktiği aşamasındaydık ve yakında bu baraj yıkılacaktı... Yeni bir tutuculuk halini almak üzere.</p>

      <p class="paragraf-4">Londra’ya ilk geldiğimde ne kadar korktuğumu, ne zaman içinde yaşadığım koruyucu kabuğumdan çıkıp bir cesaretle bir işe giriştiğimde, içimdeki savunma duygusunu katılaştırma ihtiyacı duyduğumu hatırlamakta zaten zorlanıyordum. Hayır, bunların moralimi bozmasına izin vermeyeceğim.</p>

      <p class="paragraf-4 para-style-override-22">Ve şimdi, evimde, mekânımda ilk kedim. Sorumluluğum. Uzun zaman önce çiftlikteki kedileri delicesine sevmiştim, fakat onlar hakkında çok bilgili değildim. Onlara annem bakardı. Bir kedi yavrusuna ev bulmaya çalışan biri, kedi için güzel bir yer dedi. Evin iki katlı ve ön kapının dışında bahçeye inen tahta basamaklar ve geniş, düz bir çatın var –tabii ki kedi yavrusu almalısın. Kediyi böyle aldık. Kedi nedir – yalnızca bir kedi mi? Hakları olmayan, yaşayabildiği şekilde, yerde yaşayan ve evlerimizde genellikle cahillik yüzünden kötü muamele gören bir yaratık. Kediye nasıl bakacağımı bilmiyordum. Çiftlikte evin içinde yaşayan kediler ve dışında yaşayan kediler vardı. Köpeklerin taslarından su içiyorlardı, sağımdan kovalar geldiği zaman süt veriliyordu, yiyeceklerini otların arasında buluyorlardı veya kalan yemekler ve en güzel lokmalar veriliyordu. Kolay ölüyorlardı; kedileri, kilometrelerce uzakta bulunan ve zaten köpek, sığır ve yarış arabalarının atları gibi ciddi hayvanlarla uğraşan veterinere götürmeye değmiyordu. Gerçek vahşi kedilerin yanında onlar da vahşileşiyordu. Yılanlar sokuyor veya kobra gözlerine tükürdüğü için kör oluyorlardı ve “uyutulmaları” gerekiyordu. Sayısız kedi yavrusu vardı ve çoğu doğumda boğuluyordu.</p>

      <p class="paragraf-4">Böyle bir çıraklık geçirdikten sonra bir kedim oldu; siyah beyaz bir kedi, sıradan, aptal ve bağımlı: Günün ve gecenin her dakikasında benimle birlikte olmak isteyen.</p>

      <p class="paragraf-4"><span>Konserve mamayı sevmiyordu ve beni yavaş yavaş dana ciğeri yemesi gerektiğine ikna etti – o günlerde, yemek pişirme devriminden önce, karaciğer, böbrek, her türlü “sakatat” o kadar ucuzdu ki, fiyatları bile yenilmeye değmediklerini kanıtlıyordu. Biftek seviyordu. Biraz da balık. Fazla iyi besleniyordu çünkü o zaman ciğer, biftek ve balıktan oluşan bir diyetin kedi için iyi olmadığını bilmiyordum. Umarım ona ve yavrularına tasla su vermişimdir. Kedilerin çoğu bol su istiyor ve sütü pek sevmiyor. Hayır, hastalanmadı, gelişti, ama uzun yaşamadı, zira düz çatıdan aşağıya düştü ve leğen kemiğini kırdı – bu şekilde, en azından çiftlikten bildiğim şeyi, kedilerin dokuz canını çok çabuk kullandığını doğruladı.</span></p>

      <p class="paragraf-4">Kediye iyi davranıldı, beslendi, veterinere götürüldü, sevilip okşandı, yatağımda uyudu. Ancak kedileri birey olarak takdir etmeyi, her birinin insan gibi birbirinden farklı olduğunu ancak çok daha sonra öğrenebildim. Sonradan karakter kuvvetiyle, zekâlarıyla, cesaretleriyle, sıkıntı çekerken gösterdikleri metanetleriyle, düşündükleriniz konusundaki duyarlılıkla beni etkileyen kediler oldu. Benim tecrübeme göre aynı şeyler erkek kediler için geçerli. Fakat yetişkin olarak aldığım bu ilk kedi, yalnızca tatlı bir kediydi.</p>

      <p class="paragraf-4">Bir kediyi nasıl gözlemleyeceğimi, onunla ve duygusal yaşamıyla etkileşim kurmayı, sevdiklerini, eğilimlerini, kıskançlıklarını öğrenmem gerekiyordu. Zira kediler de, insanlar gibi kıskanç yaratıklar, ilk sırayı almak istiyorlar. Dikkat, gözlem, hepsinden öte gözlem açısından, kediye ne verirseniz onu alırsınız – daha doğrusu yüz katını alırsınız, böylece kedinin ne düşündüğünü, ne hissettiğini anlarsınız. Bütün kedilerin aynı olduğunu, “bağımsız” olduğunu, “insanları umursamadığını” ve “sadece onları beslediğiniz için sizinle ilgilendiğini” sanan insanlar bunu gözden kaçırır.</p>

      <p class="paragraf-4">O üzgün yaratığı, o akıllı kediyi, kaç kere evdeki cahil sahiplerini, o duyarsızları, burada gerçek bir dost olmaya hazır sevgi dolu bir yaratık olduğunu ikna etmeye çalışırken görürsünüz. Ancak yine terslenir, kabaca kucaktan itilir, hatta vurulur, o da suratını asarak, ama sabırlı bir şekilde, aptallığın tutsağı olarak uzaklaşır.</p>

      <p class="paragraf-4">Şimdi o ilk kedinin çeşitli tepkilerini ve eğilimlerini özlediğimi biliyorum, çünkü onun tatlı ama aptal olduğuna karar vermiştim. Onun açısından bakarsanız, doğası gereği gece gündüz bir kişiyle olması gereken bu son derece bağımlı kedi, kendini çalıştığı zaman onunla ilgilenmeyen, sürekli olarak huzursuz bir şekilde volta atan veya uzanarak kısa sürelerle uyuyan, sıçrayıp uyanarak onu yerinden kaldıran bir kadınla bir dairede bulmuştu. Bu arkadaş sık sık bir yerlere gidiyordu, bir keresinde altı hafta gitmişti ve bu süre kediye çok uzun – belki bizim yıllarımız kadar uzun gelmiş olmalıydı. Evet, gidip yıllarca gelmiyordu ve kediyi, onu sevebilecek veya sevmeyebilecek insanlara bırakıyordu. Bu sahip eve döndüğü zaman, kedi yatağın ayakucunda sıcak bir yer bulmayı dört gözle bekleyebilirdi, ancak bu olmayabilirdi çünkü yatakta tek kişi olacağı kesin değildi. Çoğu zaman koltuğa çekiliyor, ayak altında olmamak için yerinde büzüşüyordu. Küçük bir çocuk vardı, iyi biriydi ama ona ayıracak zamanı yoktu ve sürekli olarak gelip gidiyordu. Götürüldüğü bu evde –kesinlikle kendi tercihi değildi– hissettikleri çok rahatsız ediciydi, çoğu zaman ürkütücüydü. Kediler her türlü duygu değişimini hissedebiliyordu. Burası sakin ve güvenli bir yer değildi. İçindeki herkes huzursuz, kaygılıydı, gidip geliyordu ve bu kedi bu nedenle hep, tamamen ortadan kaybolabilecek sahibiyle birlikte olmak istiyordu – eğer yıllarca gidebiliyorsa, neden tamamen gitmesin?</p>

      <p class="paragraf-4">Kedi, daireye gelen herkes gibi başını soktuğu eve pek güvenmiyordu.</p>

      <p class="paragraf-4 para-style-override-22"><span>Şimdi sırf yazmanın zevkini tatmak için, mükemmel bir evlilikten bahsedeceğim. Genç ve idealist bir komünist olan bir Rus kadın Moskova’da, İngiliz komünist gazetesi</span> <span class="char-style-override-14">Daily Worker</span><span>’ın yazı işleri müdürü Bill Rust’la tanıştı. Bill oraya resmi bir görevle gitmişti. Bill Rust çok tanınıyor ve çok seviliyordu, komünist dünyasının dışında da saygı görüyordu, çünkü komünist zorunlulukların sınırları içinde, açıksözlü ve bağımsız bir yazı işleri müdürüydü. Bill’in konumu nedeniyle, kadının hemen Sovyetler Birliği’nden ayrılıp Bill’le evlenmesine izin verildi. Bazı gelinler de yıllarca ümitle bekledi ama izin verilmedi. Kısa bir süre sonra Bill Rust öldü ve Tamara dul kaldı. Yapı, inanç ve eğitim olarak bir komünist aktivistti. Ayrıca hâlâ fazlasıyla Rus’tu, dar görüşlü İngiliz işçiler için egzotikti. Parti ona İngiltere’deki köylüleri harekete geçirme görevini verdi. (Bu formül Parti’nin espri anlayışını yansıtıyordu.) Tamara, West Country’ye yaptığı bir yolculukta bir lordun en büyük oğlu ve Cheltemham yakınlarında zengin bir çiftçi olan Wogan Phillips’le tanıştı. Babası, oğlunun komünist olmasına çok kızdığı için, onu beş parasız mirasından mahrum etmişti ancak unvandan mahrum bırakamamıştı, nitekim zamanı gelince oğlu unvanı aldı. Wogan, Tamara’yla evlenmek istiyordu. Anlaşılır bir şekilde. Tamara da onunla evlenmek istiyordu ama o devasa evlilik kurumuna kendini adamanın yarattığı kaçınılmaz kuşkular yüzünden, düğünden önceki birkaç günü şiddetli ikilem içinde, çoğunlukla benimle birlikte geçirdi. “Bill Rust’un dul eşi bir İngiliz lorduyla nasıl evlenir?” diye soruyordu.</span></p>

      <p class="paragraf-4">“Kolaylıkla,” dedim. O dönemde Parti’deki espri, Komünist Parti Avam Kamarası’na hiç kimseyi seçtiremese de, lordları çekmekte hiçbir sıkıntı yaşamadığı şeklindeydi. Lordlar Kamarası’nda üç tane komünist vardı ve çok yakında Wogan da girecekti. Bir başka komünist aristokrat, Ivor Montague Komünist Çin’e âşıktı. Büyük imparatorluğu masa tenisiyle tanıştırdı ve Çin masa tenisinde bugün bile ilerlemeye devam etmektedir.</p>

      <p class="paragraf-4">Tamara, Wogan’la evlenmek istiyordu. Haklı olarak. Wogan belki de hayatımda gördüğüm en yakışıklı erkekti. Aristokratların bütün erdemlerine sahipti ve kötülüklerinin bir tanesini bile taşımıyordu. Gerçekten çok tatlı bir adamdı ve tanıdığım herkes böyle düşünüyordu. Fakat Tamara iyi bir Rus komünistti ve... “Tabii onunla evlenmelisin,” diye ısrar eden bu romantik, gerçek aşkın yalnızca politika yüzünden engellenmesine dayanamıyordu.</p>

      <p class="paragraf-4">Düğün, Kuzey Londra’nın bir yerinde bir evde yapıldı. Salon çok geniş değildi ve içinde çok fazla insan yoktu. Wogan ağırbaşlı ve cana yakındı, Tamara ise mutluluk, aşk ve kuşku içinde göklere uçuyordu. İngiliz Komünist Partisi’nin genel sekreteri Harry Pollitt de oradaydı. Tamara’yı resmen damada teslim etme görevini üstlenmese de iki ülkenin proletaryasının onayını temsil ediyordu. Yanında bir teğmen vardı. Bu iki kısa boylu, tıknaz adam, jilet gibi pazar giysileriyle, bu en olmayacak koşullarda, karakterleri gereği konumlarını koruyorlardı. Orada başka kimler vardı? Sadece şöminenin üstündeki rafa yaslanmış, sevecen bir şekilde etrafı seyredip, hepimizi kendilerine hayran bırakan iki uzun boylu, sarışın genç hatırlıyorum. Bunlar Rosamond Lehmann’ın Wogan’dan olan kızı Sally –iki harika insan, tanışan herkes tarafından ender bulunan şahane bir yaratık olarak hatırlanan bir kız yaratmışlardı– ile şair ve entelektüel Patrick Kavanagh’dı. Ya zaten evlenmişlerdi veya evlenmek üzerelerdi. Sally çok yakında ve aniden ölecekti. Sally’yle Patrick, Wogan’la Tamara gibi, yıllarca mutlu bir şekilde yaşamalıydı.</p>

      <p class="paragraf-4">Peter’ı da alıp iki üç kere Wogan ile Tamara’yı çiftliklerinde ziyarete gittim. Babası onu beş parasız mirasından mahrum etmiş olabilirdi, ama neyse ki başka yerlerden birkaç kuruş geliri vardı. Hayatları İngiliz rüyası gibiydi, zengin bir çiftlikte sevecenlik ve iyilik doluydu. Peter da, ben de oraya gitmeye bayılıyorduk.</p>

      <p class="paragraf-4">Tamara’yla Wogan arabayla, herhalde içsavaştan beri kışkırtıcı düşünce yaşamamış olan Cheltenham kentine gider ve sokaklarda şaşkın vatandaşlara <span class="char-style-override-14">Daily Worker</span> satarlardı. Ben de Salisbury’de (Güney Rodezya) komünist <span class="char-style-override-14">Guardian</span> gazetesini sadece kaffir’lerden nefret eden beyazların yaşadığı kenar mahallelerde yaptığım aynı derecede hayalperest girişimleri hatırlıyordum. Devrimci görevlerini yerine getiren Wogan’la Tamara sonra en sevdikleri bara gidiyordu. Burada tarım işçileri, bazı elemanları <span class="char-style-override-14">Daily Worker</span>’ı alıyordu çünkü Wogan’ı seviyorlardı.</p>

      <p class="paragraf-4">Wogan’a Kuzey İtalya’da bir arazi miras kalmıştı ve bu araziyi bölüp işletenlere dağıtmaya karar verdi. Çok kısa bir süre sonra işçiler gelip geri alması veya en azından yönetmesi için yalvardılar çünkü çevredeki toprak sahipleri onları dolandırıyordu. Tamara ile Wogan bu konunun veya Cheltenham’da <span class="char-style-override-14">Daily Worker</span> satmanın komik bir yanı olduğunu düşünmüyordu, düşünüyorlarsa da itiraf etmiyorlardı.</p>

      <p class="paragraf-4">Bir başka düğün, Arnold ve Dusty Wesker’ınkiydi. Arnold’un bütün ailesi gelmişti. Zengin işadamlarından hâlâ East End’den pek uzaklaşamamış insanlara kadar herkes vardı. Dusty’nin ailesi Norfolk’taki çiftlik işçileri ve yoksul çiftçilerdi. Arnold onları <span class="char-style-override-14">Roots</span> oyununda kullandı. Ayrıca Royal Court Tiyatrosu’ndan aktörler, yönetmenler ve yazarlar, bizden de birkaç kişi vardı. Sarışın, iri yapılı, ağır, elma yanaklı insanlar; canlı kara gözlü, esmer Yahudiler ve biz, Court’tan çeşitli insanlar, bu olmayacak insan karışımı büyük salonun üç farklı bölümünde oturup birbirlerini incelediler ve sonunda hepimiz birleştik, salonun etrafında defalarca dönerek hep birlikte hora oynadık.</p>

      <p class="paragraf-4 para-style-override-22"><span>Arkadaşlarımın hepsi toplumsal ilerlemeyle ilgilenmiyordu. Kanada’dan gelen bir ziyaretçi birkaç hafta kaldı. Kadın bana sarı ipek bir şemsiye – fildişi sapı olan küçük zarif bir şemsiye verdi. Şemsiye bambaşka bir hayattan geliyordu. Mutfağımda duvara dayalı durdu; bunu kullanacak olsam bambaşka elbiseler almalı, başka bir evde, kesinlikle de Londra’nın başka bir semtinde oturmalıydım. Şemsiye bana,</span> <span class="char-style-override-14">New Writing</span><span>’de çok güzel bir kısa öyküyü hatırlattı. Londra’da savaş sonrası dönemi, her yerden gelen yüce gönüllü sığınmacıların tehlikeli hayatlarını soğuk, eski püskü dairelerde geçirdiği ve bir sonraki yemeklerinin nereden geleceğini bilmediği zamanı anlatıyordu. Belirli bir şair –sanırım Macar– bir arkadaşına, “Eğer o paltoyu atacaksan, bana ver, donuyorum,” dedi. Palto yıpranmış olsa da çok zarifti. Gece gündüz giydi. Yoldaşları, “Senin üzerinde bu palto varken dışarı çıkmayacağız; ciddi insanlar olarak saygınlığımız söz konusu,” diyorlardı. Şair bu paltoyu bir yayıncının partisinde giydi ve yayıncının kızı onu fark etti. Bu arada kendi kız arkadaşına, “Neden kendine yeni bir elbise almıyorsun?” dedi. O da, “Bir zamanlar beni ben olduğum için seviyordun, artık yoz burjuvalardan farkın kalmadı,” diye yanıtladı. Şairin, yayıncının kızıyla birlikte olup, yeni giysileri ve yeni arkadaşları karşılayabilmesi için yeni bir iş bulması gerekiyordu. Yoldaşları onun ruh gibi dolandığını düşünüyordu, ancak o sadece dönemin çok ilerisindeydi.</span></p>

      <p class="paragraf-4 para-style-override-22">Şimdi de yine şaşırtmalı zaman sorusu. Neredeyse sekiz yıldır Londra’daydım. Sekiz yıl nedir ki diyebilirim şimdi. Hiçbir şey, yalnızca bir nefes, ama hâlâ genç-yetişkin döneminde yaşıyordum ve yeni insanlarla, olaylarla, oluşumlarla, fikirlerle haşır neşir bir şekilde asırlardır Londra’daymışım gibi geliyordu. Güney Rodezya’daki arkadaşlarım –Bayan Massdrop, Zelter ailesi, genelde yoldaşlar, ama kesinlikle kibarca mektuplaştığım erkek kardeşim değil– oraya dönmemde ve “gerçekleri anlatan” makaleler yazmamda ısrar ediyorlardı. Geri dönmem gerekiyordu çünkü Rodezya’da geçirdiğim yıllar çok uzakta, çok kopuk kalmıştı ve her gece cepheler, sürgün ve kaybedilmiş topraklarla ilgili uzun, hüzünlü rüyalar görüyordum. Ancak rahatlıkla gidemememin iki nedeni vardı. Param yoktu ve Peter vardı. Onu ihtiyacım olan süre boyunca –altı hafta– Eichner’lara bırakamazdım. İşe para sorununu ele alarak başladım. <span class="char-style-override-14">Picture Post</span> harika bir dergiydi, resimli haber kullanan ilklerden, çekingen sahibiyle hep çekişme halinde olan cesur Tom Hopkinson editörlüğünü yapıyordu. Sonunda korkaklık cesareti yendi. Bu arada <span class="char-style-override-14">Picture Post</span>’a güvenilebilirdi. Tom Hopkinson’ı görmeye ve <span class="char-style-override-14">Picture Post</span>’un Güney Rodezya’ya yolculuk paramı ödeyip ödemeyeceğini sormaya gittim. Gördüğüm kadarıyla ben de bunun için herkes kadar donanımlıydım. Geldiğimden beri Güney Rodezya hakkında saçmalıklar dinliyordum, gerçi Güney Afrika hakkındaki gerçekler –kısmen benim gibi insanlar sayesinde– ortaya çıkmaya başlamıştı. Şimdi, ikisi de her zaman Koloni Ofisi<span class="dipp"><a class="footnote-link" href="#footnote-225-126" id="footnote-225-126-backlink">126</a></span> koruyucusu olan ve yerlilerin çıkarları olağanüstü düzeyde olan Kuzey Rodezya ile Nyasaland’i, her zaman Güney Afrika’nın kötü yasaları model alınan Güney Rodezya’yla birleştiren Orta Afrika Federasyonu diye bir şey vardı. İngiltere’de herkes ve bütün gazeteler, bizim eski <span class="char-style-override-14">Guardian</span> dahil, bu federasyona hayrandı. İngilizler, yüce gönüllü formüllere dayanamaz. Sadece iki gazete, <span class="char-style-override-14">Tribune</span> ve <span class="char-style-override-14">Daily Worker</span> –ikisi de aşırı solcu– yağla suyun karışamayacağını ve “huzursuzluğun” kaçınılmaz olduğunu belirtiyordu. Nyasaland’de ve Kuzey Rodezya’da zaten “Huzursuzluk” baş göstermeye başlamıştı. Benim ve başkalarının önceden belirttiği gibi. Tom Hopkinson’a üç bölgede de dostlarımla, irtibatlarımla yüz yüze görüşebileceğimi, dergisinin sadece uçak masrafını karşılaması gerekeceğini ve haber bulma konusunda gerçek gazetecilerden daha iyi konumda olduğumu söyledim. Tom temkinliydi, olabileceğini ama bana haber vereceğini söyledi. Mektupla hayır, üzgünüm, dedi. Anlaşılan gizli servisle görüşmüştü. Burada çalışanların arkadaşları olması gerekiyordu çünkü tamamen erkeklerden oluşan tüm kurumlarda bu geçerliydi. Ona benim komünist olduğumu –bunu zaten biliyordu– ancak tehlikeli olduğumu söylemişlerdi (Soğuk Savaş’taydık). O sırada Güney Afrika’da ve Güney Rodezya’da yasaklı mülteci yapıldığımı biliyordum. Bu arada Mervyn<span class="dipp"><a class="footnote-link" href="#footnote-225-127" id="footnote-225-127-backlink">127</a></span> ve Jeanne Jones cömert bir şekilde (kendiliklerinden; ben talepte bulunmamıştım) Peter’ı altı hafta süreyle kendi çocuklarının yanına almayı teklif etmişlerdi. İhtiyacım olan tek şey uçak parasıydı.</p>

      <p class="paragraf-4"><span>Bu noktada, her şeyi dikkatle ve mantıklı bir şekilde düşündüm. Sovyet elçiliğine gittim ve kültür ataşesiyle –bir başkası– görüşmek istedim. Neden bir Sovyet gazetesinin benim uçak paramı karşılamadığını, bana bir muhabir gibi davranmadığını sordum. Tabii bunun çok fazla olduğunu ve en azından, “Moskova Altını”ndan gelecek suçlamalara davetiye çıkardığımı tabii ki biliyordum. İnanılmaz olan, benim gayet sıradan bir şekilde ortaya çıkıp, normal bir şeymişçesine onları Batılı bir gazete gibi davranmaya davet etmemdi. Evet, bunu komik buluyor, çok eğleniyordum. Ama aynı zamanda çok kızgındım. Kendi adıma onlara beni işe alma fırsatı verdiğimi, bunu yapmaları gerektiğini, yani bunun kendi hataları olduğunu</span> <span class="char-style-override-14">hissediyordum</span><span>. Paranın karşılığını vereceğimi de biliyordum. Bu Ruslarla çelişkili bir ilişki içindeydim. Doğru, Parti üyesiydim – ve parti hakkında kötü şeyler düşündüğümü ve ayrılmayı düşündüğümü bilemezlerdi. Ancak Rus formülü hâlâ çok kullanıldığından, James Aldridge gibi “onlardan biri” değildim. Şu kişi “bizden biri” –</span> <span class="char-style-override-14">nashe. Nashe</span><span>, yani iyi.</span> <span class="char-style-override-14">Türkü Söylüyor Otlar</span> <span>eleştirmenleri tarafından, Freudcu olduğu ve yüzlerce komünist hatasını ortaya çıkardığı gerekçesiyle yerden yere vurulmuştu. Kısa hikâyeler ataerkildi ve proletaryaya karşı anlayıştan yoksundu. Parti’ye danışmadan doğrudan onlara gitmiş olmam bile devrimci anlayıştan ciddi şekilde yoksun olduğumu kanıtlıyordu.</span></p>

      <p class="paragraf-4">Şansıma güvenerek hazırlıklarıma devam ettim. Gitmeden hemen hemen bir hafta önce, özellikle de bütün yoldaşlar böyle bir şeyin daha önce hiç yapılmadığını söylediği için paniklemeye başlamışken, Narodny Bankası’ndan, sanırım (hatırlamıyorum) 1.000 sterlinlik bir çek aldım. Belki 500 sterlindi. Çok paraydı. Uçak biletimi karşılıyor, üstüne de epeyce para kalıyordu. Sovyet elçiliğine telefon ederek yaptığım araştırmada, bana paranın telif hakkı karşılığı olduğu söylendi. (Sovyetler Birliği hâlâ kitaplarımı korsan olarak basıyor ve hiç telif ödemiyordu – oraya gidip parayı harcamanız gerekiyordu. Epeyce yazar böyle yaptı, Karadeniz kıyısında tatil yaparak, racalar – veya komiser gibi yaşadı. Ben bunu hiç yapmadım. Benim görüşüme göre yayıncılar yazarlara ödemeleri gereken parayı ödemeli ve duygusal şantaja girişmemeliydi. “Korkunç zorluklarımızı biliyorsunuz, buraya gelip paranızı Moskova’da alarak ve bizimle birlikte harcayarak bize yardımcı olmaktan mutluluk duyacağınıza inanıyoruz.”) Bu paranın telif hakkı için olduğu konusunda hiçbir zaman yazılı teyit olmuyordu. Hangi gazete için yazacağımı sorduğum zaman makaleleri elçiliğe göndermemi, onların bir gazete bulacağını söylediler.</p>

      <p class="paragraf-4">Şimdi asıl affedilmeyecek saflığım: Makalelerimin büyük bir “yaratıcılıkla” Orta Afrika’daki durumu olduğundan daha da kötü gösterecek şekilde değiştirileceği aklıma bile gelmedi. Bu küçük öykü, Sovyet bürokrasisiyle uğraşan herkesin neden sinir krizi geçirdiğini veya işten ayrılmak zorunda kaldığını gösteriyor. Bir kere, her ne kadar yolculuğum elçiliğe söylendiyse de, parayı son dakikaya kadar alamadım – Sovyetler Birliği’ne seyahat düzenleyen insanlar çoğunlukla vizeleri bir gece önce, hatta yolculuk sabahı alıyor, herkesin maksimum heyecan yaşamasını garanti ediyordu. Sonra hangi kitaplarım için telif hakkı aldığım resmen bildirilmiyordu. Yazarlara kitaplarının Sovyetler Birliği’nde ne zaman basıldığı asla söylenmiyordu. Birisi bir yolculuktan dönüp, “Senin kitabının Moskova’da satıldığını gördüm,” derdi – ama ben bunu ilk kez duyardım. Bugün bile orada hangi kitaplarımın ve hikâyelerimin basıldığını bilmiyorum. Sonra, İngiltere’ye döndüğüm zaman, makaleleri gönderdiğimde hangi Sovyet gazetelerinde yayımlandığını söylemediler. (Burada <span class="char-style-override-14">Tribune</span>’da ve Avrupa’daki sol eğilimli gazetelerde basılanların aynısı.)</p>

      <p class="paragraf-4">Bu arada başka bir şey olmuştu. Sovyetler Birliği’nde “Komünist Parti Yirminci Kongresi” düzenlendi. Şimdi hiçbir genç “1956 yılındaki Yirminci Kongre”ye tepki göstermez ama, sadece solcular değil, o dönemde politikayla birazcık ilgilenen herkes bunun Kruşçev’in Stalin’in suçlarını “itiraf ettiği” kongre olduğunu hatırlayacaktır. Bu “açıklamalar” inançlılar üzerinde, dünyadaki komünist partilerinin hepsi bombayla paramparça edilmiş gibi bir etki yarattı. Dünyanın her yanında Sovyetler Birliği üstüne söylenen olumsuz her şeyin bir yalan, kapitalistlerin uydurması olduğunu ve (elbette yanlışlar da vardı) Büyük Stalin’in yüce ve iyi vârislerince yönetilen komünizmin dünyanın geleceği olduğunu bilenler (birkaç kişi hâlâ kalmıştır) vardı. Yoldaşlar “açıklamalara” inanmayı şiddetle reddettiler, Kruşçev’in hain olduğunu, CIA tarafından satın alındığını ya da abarttığını veya söyledikleri doğruysa bile suçun başka birisi veya bir komplo grubu tarafından işlendiğini, Stalin’in bunlardan haberdar olmadığını söylediler.</p>

      <p class="paragraf-4">Bunları doksanlı yıllarda yazmak kolay değil. Bu olayları mümkün kılan ortam kayboldu – umarım, sonsuza dek, ama çok emin olmayalım. Benim de içinde yer aldığım toplumsal kitle psikopatolojisi üzerine yazıyorum. Ancak her şey şimdi göründüğü gibi açık bir şekilde tanımlanmamıştı, kolayca anlaşılmıyordu. Arthur Koestler’ın bir keresinde belirttiği gibi, her komünistin kişisel inançları konusunda özel bir gündemi vardı. Ben, Yirminci Kongre konusunda karşıt nedenlerle hayal kırıklığına uğrayan az sayıdaki insandan biriydim. Bu az sayıdaki insan artık Stalin’in suçlarının, Kruşçev’in anlattığından bin kat daha kötü olduğunu biliyorduk. Neden bütün gerçeği anlatmıyordu? Bizler –bu konuları özel olarak tartışan birkaç kişi– “kapitalist basının”, Sovyetler Birliği’nden göç edenlerin ve Doğu Avrupa’daki komünist ülkelerden gelen ve artık sayıları çok artan mültecilerin söylediklerinin tamamı doğru olsa bile, Sovyetler Birliği’nde “doğru zamanda” ortaya çıkıp, “Bizim için söylenen her şey doğru, ama şimdi Sovyet komünizmini tekrar rayına oturtacağız,” diyecek gizlenmiş, temiz bir grup olduğuna inanıyorduk. Burada “inanma” kelimesini kullansam da, bu o dönemde kısmen inanmaktı, zira Sovyetler Birliği hakkındaki her yeni kitapla veya orada yaşayan biriyle yapılan her sohbette bu inanç azalmıştı. Yavaş yavaş. Komünizme olan inancını kaybetmek, âşık olup, aşk hayallerinden vazgeçememekle aynı şeydir. Artık o güne kadar tutunduğum her şeyin palavra olduğunu biliyordum. Yüreğime inen bir darbe denemezdi, çünkü psikolojik yumurtalarımın hepsi aynı sepette değildi, hiçbir zaman olmamıştı. Ancak her şeyini, aklını ve yüreğini veren, bazen acı fedakârlıklarda bulunan, sadece altın komünist gelecek için yaşayan insanlar tanıyordum ve ruhen yıkılıyorlar veya şiddetle tamamen aksi görüşe dönüyorlardı. Bunlar çok dramatikti, bir süre sonra solda, çok başarılı bir işadamı olmak için alabileceğiniz en iyi eğitimin eskiden komünist olmak olduğu şeklinde bir espri oluştu.</p>

      <p class="paragraf-4"><span>Sovyetler Birliği ve komünizme bütün inancımızı kaybetmek, devrimden vazgeçmek anlamına gelmiyordu. Üstü kapalı fikre göre hepimizi kurtarmak için devrim gerekliydi. Şimdi bunu ifade etmek zor ama temel inanç ilkesi olarak devrim en az 20 yıl daha ortalıktaydı. Belki de daha fazla. Üstü kapalı ima ediliyordu. Gerekçe göstermeye veya açıkça söylemeye gerek yoktu. Devrim iyiydi. Sosyalizmin oyalamaları kötüydü ve korkaklığın aşağılık belirtileriydi, tıpkı Tanrı inancı gibi. Aklımızın, düşünce yapımızın bir parçasıydı ve hâlâ öyle değil mi? Alın size Güney Afrika. Politik olarak Güney Afrika’nın farkına vardığımda yaklaşık 20 yaşımdaydım ve bizce, kan döküleceği, “uzun bıçaklar günü” olacağına mutlak gözüyle bakılıyordu. Gene bu ilgili herkesin bakışının öyle bir parçasıydı ki açıklama yapmaya gerek yoktu. 1992’de Mandela ile Klerk anlaşıp “kaçınılmaz kan dökme” gündemden düştüğünde onlarca yıllık politik inanç öylece buharlaştı.</span></p>

      <p class="paragraf-4">1956 yılında çok bilinen bir durumdaydım. Birkaç kişi haricinde, düşündüklerimi söyleyemiyordum. Çok üzülen, şoktan hasta olan yoldaşlarıma, Kruşçev’in Yirminci Kongre’de söylediklerinin yalnızca kısmi olduğunu, korkaklık ettiğini ve bütün gerçekleri anlatması gerektiğini söyleyemezdim.</p>

      <p class="paragraf-4">Yolculuğuma çıkmadan önce Parti benimle temas kurup, ressam Paul Hogarth’ın benimle gelip gelemeyeceğini sordu. Pek istediğim söylenemezdi ama neden olmasındı?</p>

      <p class="paragraf-4">Bu yolculuk hakkında <span class="char-style-override-14">Going Home</span> adını verdiğim kısa bir kitap yazdım ve ilgilenen olursa hâlâ piyasada bulunuyor.</p>

      <p class="paragraf-4">Birkaç gün Zelter’ların evinde<span class="dipp"><a class="footnote-link" href="#footnote-225-128" id="footnote-225-128-backlink">128</a></span> kaldım ve keşfettim ki İngiltere’de güneş sisteminin yakınlarında bir yerde soğuğa, neme direnmeye hazır ve asla gevşemeyecek olan sımsıkı küçük bir çekirdek hep vardır. Salisbury’nin deniz seviyesinden yüksekliğinin şahane kuru, canlandırıcı sıcaklığı önce kemiklerimden başladı, sonra bütün vücudumu sardı ve gerçekten çalışmaya başlamak istemedim. Ancak Johannesburg’da, Bram Fischer’la<span class="dipp"><a class="footnote-link" href="#footnote-225-129" id="footnote-225-129-backlink">129</a></span> kalacaktım. Bram görüşeceğim insanları ayarlamıştı ve Paul’e, insanların olabileceğini akıl edemediği manzaraları bulabileceği yerleri tarif etti. Güney Afrika’nın, onları eleştiren herkesi yasaklı mülteci yaptığı bir dönemdi ve kendimi, Jan Smuts Havaalanı’na götürecek bir uçakta bulabileceğim konusunda espriler yapıyorduk. Ve aynen öyle oldu. Paul’e Özel Birim tarafından durdurulduğum takdirde beni tanımazlıktan gelmesini söylemiştim, ancak polisler beni götürürken, el sallıyor, bağırıyordu. Nereye gidiyorsun? Onu tanımıyormuşum gibi davrandım. İngilizler, uzun süreli güvenlik deneyimleri nedeniyle, yasaları olmayan insanların nasıl yaşadığını anlayamıyorlar. O dönemde Parti ortamında, komünist bir İngiliz fotoğrafçı, gazeteci veya ressam, baskıcı bir hükümet tarafından yönetilen herhangi bir ülkede, örneğin Yunanistan’da, Komünist Parti’nin himayesi altında yolculuk yapıyorsa, tutuklanan ve hapse atılan insanların irtibat kurduğu, ona yardım etmeye hazır cesur insanların izi sürülerek yaptığı işlerin takip edilebileceği esprisi yapılıyordu. Bu uygulama hâlâ devam ediyor. Televizyonda, röportaj yapılan insanların, tutuklanma veya misilleme korkusuyla kimliklerini gizlemek istediğini görüyoruz. Ama gene de, yüzlerinde üç-beş santimlik geometrik bulanıklıkla programın yayınlanmasıyla birlikte tutuklanma, hatta öldürülmelerini garantiliyorlar. Ancak muhabirler ve TV yapımcıları canları istediği gibi davranma hakkına sahipler.</p>

      <p class="paragraf-4">Güney Afrika’dan kovulmak canımı çok sıkmamıştı çünkü duygusal olarak kaybedecek bir şeyim yoktu. İki görevli tarafından geldiğim uçağa bindirildim ve geri dönüş yolculuğunda insanlar bana bakıp Tanrı bilir hangi suçları işlediğimi hayal ederken kendi başıma oturdum.</p>

      <p class="paragraf-4">Salisbury’ye döndüğümde, en sevdiğim meslek sayılmayan gazeteci olma işini ertelemeye başladım ve verandalarda oturup dedikodu yaptım. Sonra başbakanlık ofisinden, “Garfield Todd’la röportaj yapmak istemez misiniz?” diye soran bir telefon aldım. Aklıma gelmemişti. Neden? Ben çok farklı bilgi kaynakları peşindeydim. Ancak başbakanlık ofisine gittim ve orada, ortalıkta Abraham Lincoln gibi dolanan uzun boylu, yakışıklı bir adamla karşılaştım. Duvarlarla tavanların onu sıktığını, açık havada olmayı tercih ettiğini görebiliyordunuz. Orada yaklaşık üç saat kaldım. Her zamanki gibi son derece yanlış bir konumdaydım. Soylu bir insan olan Garfield Todd, Orta Afrika Federasyonu’na, her türlü gerçeği göz ardı eden o soylu düşünceye hayrandı. “Seni içeri aldım...” daha doğrusu, “Elimi sana uzattım, çocuğum,” dedi –misyonerdi– ve bunun nedeni, Güney Rodezya ve Federasyon hakkında güzel şeyler yazmamı istemesiydi. “Yabancı gazeteciler hep kötülüyor,” diyordu. Tanıtım elemanlarına bana her türlü olanağı sağlamalarını söylemişti çünkü neler yapıldığını “kendi gözlerimle” gördüğüm zaman etkilenecektim ve güzel makaleler yazacaktım. Bu ülkede büyüdüğümü, içini dışını gayet iyi bildiğimi ve bu yüzden “güzel makaleler” yazmama imkân olmadığını söyledim. İnsanın duymadığı, “sindirmediği” bir şeyden daha olağanüstü ne olabilirdi? Çünkü büyüdüğüm topraklardan dışlanmam <span class="char-style-override-14">duygusal</span> olarak mümkün değildi, söylediklerini duyamıyordum. İşin aslı, sekiz yıl önce Güney Rodezya’dan ayrıldığım zaman, Lord Marvin (aile doktoru Dr. Huggins) tarafından yasaklı mülteci ilan edilmiştim. “Yerlilerimin canını sıkmana izin veremezdim.” Ancak yasaklı olduğum bana söylenmemişti. Haftalar sonra yanımda bir avukatla Strand’deki Rodezya elçiliğine gittiğim zaman mahcup olmuşlardı. Lafı kıvırttılar, kıvrandılar, yalan söylediler ancak sonunda, “Lanet olsun, bizi sen zorladın,” diyerek yasaklı olduğumu itiraf ettiler.</p>

      <p class="paragraf-4">Bu arada, Özel Birim adımın yolcu listesinde olduğunu söyleyince Garfield Todd araya girerek benim girmeme izin vermişti. Ona, beni çok zor durumda bıraktığını söyledim. Hüküm verirken benim adil davranacağıma inandığını söyledi. Bunun benim adaletimle ilgili olmadığını, ikimizin de bir adalet anlayışına sahip olduğumuzu ancak aynı fikirde olmadığımızı belirttim. Federasyonun temelleri hakkında tartışmayı sürdürdük. İki tane Afrika Ulusal Kongresi’ne –Kuzey Rodezya ve Nyasaland– yol açmasının, tahrik edici doğasını açıkça gösterdiğini söyledim. (O sırada görünmez halde olan Güney Rodezya Ulusal Kongresi’ni de doğurmuştu. Üç ülke polisinden de sürekli kaçan, Güney Rodezya’ya kuzeyindeki iki ülkeden haberler ve bildirileri kaçak olarak sokan iki kişiyle gizli olarak görüşmüştüm bile.) Garfield Todd, ulusal kongrelerin liderlerinden nefret ettiğini ve adam yerine koymadığını söyledi. Onların ağzı kalabalık provokatörler olduğunu belirtti. “Tabii öyleler,” dedim. Kısa bir süre sonra bütün siyah liderlerle yakın arkadaş olacaktı.</p>

      <p class="paragraf-4">Güney Rodezya’daki vaktimin geri kalanını, onun tanıtım elemanları tarafından gezdirilerek, ama aynı zamanda, daha gerçekçi bir bakış açısına sahip olan Özel Birim tarafından takip edilerek geçirdim. En olmadık yerlerde bitiyorlardı, örneğin Zambezi Nehri’nin yakınında çalılığın ortasında, Paul’ün Coca Cola büfesinin resmini yaptığı yerde; Karoi Hotel’de yan masada konuşulanlara kulak kabartarak: Peşlerine takıldıkları insanların isyankâr saldırılarına yakın olmayı istemediklerinde takındıkları sinirli suratla; arabayla gidilen sinemada yandaki arabada, ancak uykuya yenik düşerek.</p>

      <p class="paragraf-4">Bu yolculuğun acıklı tarafı, gidip eski yoldaşlarımı, komünistleri görmekti. İçinde yaşadığınız toplum hakkında, arasında yaşadığınız insanlar tarafından paylaşılmayan görüşlere sahip olmak, bunları soğukkanlı ve mantıklı bir şekilde korumak, paranoyak ve kızgın olmamak... Şey, bu mümkün değil. Eski Güney Rodezya’da, komünistlerle kaffir-sevenler icat edilmeden önce, bu tür bir iki kişi vardı. Bir tanesi dinden destek alan şair Arthur Shearly Cripps’ti ama genelde imkânsızdı. Aradan sekiz yıl geçmişti. Soğuk Savaş hâlâ etkisini sürdürüyordu ve kuzeyde ulusal kongreler oluştuğu için beyazların tavırları daha da katılaşmıştı. Eski arkadaşlarımın paranoyaklaştıklarını, çok içki içtiklerini veya tam tersi görüşler benimsediklerini, “Beyaz Uygarlığı”nı, yakın zamana kadar zavallı bulacakları şekilde savunduklarını gördüm. Ya da sinir krizi geçiriyorlardı. Bütün bu insanlar hayatlarını, Rusya’daki o şahane ve gerçek ütopya hayaliyle sürdürmüşlerdi fakat şimdi <span class="char-style-override-14">Observer’</span>da Kruşçev’in konuşmasının tam metnini okumuşlardı ve çok kızgınlardı; olanlara inanamıyor ve acı çekiyorlardı. Bir maden kasabasında veya Bulawayo ya da Salisbury’de küçük gruplarla veya insanlarla tek başlarına görüştüm. Hepsi çaresizlik içindeydi ve kırgınlardı. Bir tek şeyi söyleyemedim: “Kruşçev’in söylediklerinin doğru olması bir yana asıl gerçek yüz kat daha kötü,” diyemezdim. “Evet, doğru söylüyor,” dedim. “Evet, korkarım Kruşçev’in söyledikleri doğru.”</p>

      <p class="paragraf-4">O ilk evliliğimi sürdürseydim, o toplumda bir devlet memurunun karısı olarak kalsaydım nasıl biri olacağımı görüyordum – biliyordum. Çok içerdim, sinir krizi geçirirdim ve en azından sinir hastası olurdum.</p>

      <p class="paragraf-4">Birkaç gün süreyle, Marandellas’taki evinde erkek kardeşimi gördüm. İkimiz de huzursuz olduk. Bu yanlış düşünen, kaffir-seven, bu haksız kitapları yazan birini konuk ediyordu. Bense, “gerici” bile diyemeyeceğim bir adamla beraberdim, çünkü hemen her konudaki tavırları hep aşırıydı, karikatür gibiydi.</p>

      <p class="paragraf-4">Bir öğleden sonra annemle görüştüm. Eski arkadaşı Bayan Colborne’da kalıyordu ve buluştuğumuzda her zamanki kibarlığımızla davrandık. Yüzeyin altında çok derin bir hüzün vardı.</p>

      <p class="paragraf-4">Meşhur federasyonun başkanı Lord Malvern’i görmeye gittim ve Kuzey Rodezya’yla Nyasaland’e gitmek istediğimi söyledim, zira Garfield Todd izin almam gerektiği konusunda beni uyarmıştı. “Ne kadar kalmak istiyorsunuz?” diye sordu. Ben bir hafta civarında deyince, “Sanırım o kadar süre içinde fazla zarar veremezsiniz,” dedi. Beni yasaklı yapan kişinin o olduğunu hâlâ bilmiyordum.</p>

      <p class="paragraf-4">Bütün bunlarda bir sevimlilik, bir amatörlük var. Bunun nedeni, benim beyaz olmam. Siyah olsaydım, Güney Afrika Özel Birimi beni sınır dışı etme konusunda bir saniye bile tereddüt etmez, mahcubiyet hissetmezdi. Siyah olsaydım, sahip olduğum bu görüşlerle, ulusal kongre üyeleri gibi kaçak olur, gizlenir veya hizmetçi gibi davranırdım.</p>

      <p class="paragraf-4">Bu yolculuğun en güzel tarafı çalılıklarda yalnız olmak, arabayla saatlerce tek başıma dolaşmaktı. Yoldaki tek kişi bendim, arada sırada durup bir açıklığın kenarına oturup gökyüzüne bakıyordum. Bir keresinde kuzeye, hâlâ yapılmakta olan Kariba Barajı’na giden yolda, yolun kenarında, arıza yaptığı anlaşılan bir araba gördüm. Arabada bir gece önce Salisbury’de tanıştığım iki Amerikalı antropolog vardı. “Yardım edebilir miyim?” diye sordum. Betleri benizleri atmıştı, titriyorlardı, korku içindeydiler. “Ne oldu?” “Bütün bu boşluk,” dediler. Tahammül edemiyorlardı. Bakmaya dayanamıyorlardı. Ön koltuklarda büzüşmüş otururlarken yanlarında durdum ve muhteşem boşluğa, üstümüzdeki mavi gökyüzüne baktım. Neden korktuklarını sordum. Ama onlara göre, o manzara kötülüklerle doluydu. Yoldaki tek araba olmamak için benim arabamı takip etmelerine izin vermem için yalvardılar. Kariba sapağına kadar beni izlediler, orada bana zavallı bir şekilde gülümseyip el salladılar, sonra yavaş yavaş yollarına kendi başlarına devam ettiler.</p>

      <p class="paragraf-4">O yolculukta, başka hiçbir yerde görmediğim kadar şahane bir ormanın içinden geçtim – uzun, asil ağaçlar ve temiz, sarı otlar, her tarafta hayvanlar ve kuşlar, hatta filler, onları küçük bir tepenin üzerinde, oldukça yakından gördüm. 30 yıl sonra o orman gitmişti, sadece harap olmuş ağaçlar ve erozyon vardı.</p>

      <p class="paragraf-4">Kuzey Rodezya’ya gitmenin heyecanı yalnızca o sıradaki “huzursuzluk” değildi. O günlerde, hiç kimse mecbur kalmadıkça oraya gitmiyordu – maden mühendisleri, devlet memurları, iş arayan madenciler. Kuzey Rodezya bakır kuşağı üstündeydi, Lusaka önemli değildi. O zaman da, şimdi olduğu gibi, siyah insanların çoğu Güney Rodezya’da ve –şimdi– Zimbabve’de hâlâ köy hayatı süren insanların aksine, ormanların içindeki köylerde değil, kasabalarda, kentlerde yaşıyordu. Çok içilen, zorlu bir yerdi, kentleşmiş bir Vahşi Batı gibiydi. Lusaka’ya bir saatlik uçak yolculuğu, modern ve gelişmiş bir ülkeden, geri kalmış bir ülkeye yapılıyordu. Kuzey Rodezya’nın tamamı alevler içindeydi, insanlar ayaklanmıştı, arabalarındaki beyazlara taş atıyorlar, küçük binaları ateşe veriyorlardı – gücü olmayan insanların zavallı silahları... Eski günlerde, otuzlu kırklı yıllarda, haberlerde en çok görünen ünlü, madencilerin –beyaz madencilerin– sendika başkanı Roy Welensky’ydi. Gürültücü, etkili ve acımasız bir şekilde siyah-karşıtıydı. Güney Rodezya’daki beyazlar ondan “işlenmemiş elmas” diye bahsediyorlardı. Son zamanlarda, döneme uymak için ırkçılığını biraz azaltmıştı ancak siyahlar ona güvenmiyor ve ondan nefret ediyorlardı. Kuzey Rodezya’nın başbakanı olarak atanmıştı ve federasyonun en önemli kişilerinden biriydi. Bu öylesine büyük bir aptallık örneğiydi ki insan şimdi bile hayret ediyor. Yetkililer adeta siyahlara şöyle diyorlardı: “Kesinlikle haklısınız, federasyon, siyahlardan nefret eden insanlara, sadece Güney Rodezya’dakilerin değil, çok iyi tanıdığınız yerel birinin, Welensky’nin eline teslim edilmeniz anlamına geliyor.”</p>

      <p class="paragraf-4"><span>Epeyce dolaştım ancak bunların hepsi</span> <span class="char-style-override-14">Going Home</span><span>’da anlatılıyor. Üç olay aklımdan çıkmıyor. Bir tanesi, Afrika Ulusal Kongresi binasına yaptığım ziyaret. Kenar mahallelerin birinde küçük tuğla bir binaydı. Ön odada, memura benzeyen, her bakımdan entelektüel Kenneth Kaunda oturuyor,</span> <span class="char-style-override-14">New Statesman</span> <span>okuyordu. Arka bahçede, küçük bir grup, o zamanki kongre lideri Harry Nkumbula’yı selamlamak amacıyla toplanmıştı. Büyük Kariba Barajı yüzünden yerlerinden zorla atılanları ziyarete Tonga Irmağı’na gidip dönmüş. Tongalar o sıralarda ulusal kongrelerin beyazları suçlamak için kullandığı büyük politik sorundu. Ancak iktidara geldiklerinde hiçbiri çileli Tongaları bir nebze bile düşünmedi. O günlerde çok duygusaldım ve bu çığlık bana çok dokunmuştu. Ormanlık alanda bir süre kalan, polisleri atlatan ve pek uyumadan geri dönen Harry Nkumbula, bahçede kalabalığı bulmuş, bir kutunun üstüne çıkarak nutuk çekmişti. Müthiş bir konuşmacıydı. Yardımcısı Kenneth Kaunda, kısa kollu gömleğiyle oturmaya ve okumaya devam ediyordu.</span></p>

      <p class="paragraf-4">Bakır Kuşağı kenti olan Ndola’da benim için bir parti düzenlediler. Ana yemek bendim. Bu onlar için kesinlikle eğlence sayılmazdı. Bir taraftan yazar ve ünlü biriydim ve onlar bu tür heyecanlardan yoksunlardı, ama diğer taraftan benim siyah-sempatizanı olduğum biliniyordu, komünisttim ve düşmandım. Gece boyunca iğrenç ırkçı yorumlara maruz kaldım. Bu insanlar, kendilerine artık itaat etmeyen, arabalarına taş atan ve bağırarak hakaret eden siyahlar yüzünden kendilerini tehdit altında hissediyorlardı ve o gece nefretle, fesatla ve kinle kendilerini savundular. Beni yavaş yavaş ve maksimum tatsızlıkla öldürebilselerdi öldürürlerdi. Bu arada, bütün gece Eartha Kitt plakları dinlediler ve duygusal bir şekilde şarkılara eşlik ettiler. Esmer şeker, küçük siyah tavşan dedikleri Eartha Kitt’e bayılıyor, ona doyamıyorlardı. Ah vatandaşlarım, beyaz vatandaşlarım, sizi hiç sevmiyordum, ne kadar kötüydünüz. Yani, ırkçı damarınıza basıldığı zaman, çünkü başka zamanlarda herkes gibi çok tatlıydınız. O gece kimler vardı. Madenden yöneticiler ve kıdemli teknisyenler, büyük madencilik şirketlerinin, Anglo-Amerikan ve Rodezya Seçim Ortaklığı’nın temsilcileri. Kadından çok erkek, zira Bakır Kuşağı’nda kadınlar hep azınlıktaydı. Benim dönemimde öfkeli bir enerji dalgası vardı. Bakır Kuşağı’nda şiddetli bir ham enerji vardı ve birinden nefret etmek de içinizi enerjiyle dolduruyordu.</p>

      <p class="paragraf-4"><span>Şimdi de üçüncü olay. Ndola’dan Lusaka’ya uçarken hoş bir genç adamın yanında oturuyordum, rastlantıya bakın ki polisti. Bakır Kuşağı’nda geçici olarak görevlendirilmişti ve şimdi, birlikte yaşadığı annesiyle kız kardeşinin yanına dönüyordu. Güvercinlerinden ve tavşanlarından bahsediyordu. Onunla gidip annesiyle ve kız kardeşiyle tanışmam gerektiğini söylüyordu. Evlenmeliydik, gayet iyi anlaşırdık. O uçak yolculuğu bir saatten az sürüyordu. Çok şaşırmıştım. Çok etkilenmiştim. Çekici kadınlar, mantıksız evlenme tekliflerine alışkındır. Aşk – o bambaşka bir şeydi. Bir anda çıkma teklifi almakta şaşırtıcı bir yan yoktu. Ama evlilik? Gençken –ancak savaş sırasındaydı– birçok kez başka kadınlarla oturup huzursuz bir şekilde erkeklerin ne kadar rahat bir şekilde evlenme teklif edebileceğine hayret etmiştik. Fakat bu genç adam oldukça mantıklı biri, diye düşündüm. Sarhoş değildi, kafası iyi değildi. Muhtemelen hayalleri başını döndürmüştü. Kuzey Rodezya’dan hiç ayrılmamıştı. Burada, yerden bilmem kaç metre yüksekte onun yanında bu kadın oturuyordu. Gazeteci olduğunu söylüyordu. Londra’da yaşıyordu. Bu sevimli genç adam –benden en az on yaş küçüktü– bir tür hayal kuruyordu. Kız kardeşinin satın aldığı kız dergilerinden çıkmış gibi görünen biri uçakta yanına oturmuştu ve havaalanında el sallayarak yanından uzaklaştığı zaman, yüreğimizin arzusunu yansıtan rüyadan uyandığımız ve ellerimizin bomboş kaldığını anladığımız zaman olduğu gibi kendini bir boşlukta bulmuştu.</span></p>

      <p class="paragraf-4">Fakat bu o kadar tuhaf, o kadar biçimsiz bir olaydı ki, unutamadım. Bu konuyu uzun uzun düşündüm, sonra vazgeçtim, ancak bu konuya geri döndüm ve aynı türdeki olaylarla denkleştirdim. Çok az cazibesi olan her genç kadın bu tür olayları önemsiz olarak değerlendirmekte zorlanır, ancak sonunda bazı kadınların, insanlar –sadece erkekler değil– hayallerini anlattığı zaman boş ekran gibi oldukları sonucuna vardım. Bu kadınların çok güzel, hatta güzel olmaları da gerekmiyor. Sıradan insanlar olabilirler. Bütün hayatları boyunca her türlü teklifi ve öneriyi alırlar ama bunun kişisel cazibelerinden kaynaklandığını düşünürlerse hata yaparlar. Eskiden, “Eh, bizler iyi dinleyicileriz, belki de nedeni bu,” diye düşünürdüm. Kendi yaşımdaki kadınlar arasında sessizce özel bir araştırma yaptım. Bazıları bana bakarken alaycı olmaya hazırlardı: Sen neden bahsediyorsun? Ancak bazıları neden bahsettiğimi hemen anladılar.</p>

      <p class="paragraf-4 para-style-override-22">Londra’ya döndükten kısa bir süre sonra bir telefon geldi, bu tür telefonları sık sık alıyordum. Ağırlığını koymuyorsun. Kuzey Rodezya Ulusal Kongresi liderleri Londra’daydı. Kalsalardı hapse atılacaklardı. Çok az paraları vardı, çok yoksul bir hayat sürüyorlardı. Lütfen onları arayıp, en azından arada sırada düzgün bir yemek yemelerini sağlayabilir miydim? İşte bu nedenle, birkaç ay boyunca, haftada iki üç kere, evimde, büyük salonumda çeşitli siyah sürgünleri ağırladım. En önemlisi, hareketin lideri Harry Nkumbula’ydı. O zaman çok tanınan bu politikacı, uzun zaman önce sahneden silindi. O zamanki diğer birçok Afrikalı sürgün gibi o da çok içiyordu. Sonradan, yakında Zambiya olacak yerdeki siyahların taviz vermeyen ruh haline göre fazla ılımlı bir çizgi benimsedi ve gözden düştü. Yerine Kenneth Kaunda geçti. Harry içmeye devam etti ve kendini mahvetti. Yazık; olağanüstü iyi biriydi. Bu yemeklere gelen insanların hepsi Kuzey Rodezyalı değildi. Bir tanesi Nyasaland’den Orton Chirwa’ydı. Londra’da öğretmenlik yapıyordu. Sınıflarında sadece beyaz öğrenciler vardı. Onları her sabah sıraya diziyor, bir sandalyeye oturuyor ve öğrencilerin sırayla yanından geçmesine izin veriyordu. Çocuklar saçına dokunuyor ve hayretle bağırıyordu. Bu seremoninin yapılması gerekiyordu, zira aksi takdirde ders sürekli bölünüyordu: “Lütfen, efendim, saçınıza dokunabilir miyim?” Orton iyi kalpli ve akıllı bir adamdı, fakat bunlar onu korkunç kaderinden kurtaramadı. Bir başka müdavim, Zanzibar’dan Babu Muhammed’di. Erken gelir ve benimle yemek pişirirdi. Onun katkısı, Zanzibar tarzı büyük köri tencereleri olurdu. Başkaları da uğruyordu ama isimlerini hatırlamıyorum. Bu adamlar yakında yetkili konumlara geleceklerini bilmiyorlardı. Tereddütlüydüler, moralleri bozuktu ve Londra’da yalnızlık çekiyorlardı. Sonradan geriye dönüp baktım ve huzursuz bir şekilde, birbirinden çok farklı olan kaderlerini düşündüm. Orton Chirwa, tiran Hastings Banda ile karşı karşıya gelecek ve yıllarca hapis yatacaktı. Hapiste zincire vurulacak, işkence görecek ve sonra öldürülecekti. Kenneth Kaunda, Zambiya’nın ilk siyah cumhurbaşkanı oldu. Grubun ümit vaat eden, şirin idealizmlerle dolu genç şairi Mainza Chona içişleri bakanı oldu ve çok kötü hapishaneleri idare etti. Ulusuna örnek olması için sekiz çocuk sahibi oldu çünkü çok çocuk sahibi olmanın kötü bir şey olduğu düşüncesi yalnızca beyazların küçük numaralarından biriydi. Birçok kere kovulan sığınmacı Babu, postanede çalıştıktan sonra Zanzibar’a geri döndü ancak İngilizler tarafından, provokatör olduğu gerekçesiyle hapse atıldı. Hapishanedeyken <span class="char-style-override-14">Altın Defter</span> kitabını okuma gibi rahatsız edici bir deneyim yaşadığını söyledi – uygun bir hapishane kitabı olduğu söylenemezdi. Sonradan Julius Nyerere’nin hükümetinde bakan oldu. Tanzanya’daki sosyalist köylerden –Ujamaa – sorumlu insanlardan biriydi. Bunlar o ülkenin tarımını mahvetmişti. Zanzibar’da, kendi çevresindeki yandaşları dışında herkesin nefret ettiği ve başkalarının yanı sıra Babu’nun muhalefet ettiği bir tiran olan Karume vardı. Birisi ona suikast düzenledi. Başkalarının yanı sıra, Babu suçlandı. Bana söylediğine göre bunu yapmasına imkân yoktu çünkü o anda birkaç kızla birlikte tekne gezisindeydi. Hakkında Babu’nun söyleyeceği pek güzel lafı olmadığı Başkan Nyerere, Babu’yu Zanzibarlı katillerden korumak için hapse tıktı ve ülkesine, mutlak bir ölüme geri göndermeyi reddetti. <span>Zanzibar’da yüzlerce insanı hapse tıkıyor, işkence ediyor, asıyorlardı. Babu, tanıdıklarım arasında insanlarla birlikte olmaktan en çok hoşlanan adamdı ve yedi yıl hücre hapsinde kaldı ve âdet olduğu üzere tuvalet kâğıdına anılarını yazdı. Gardiyanların kendisine duyduğu sevgiyle ona bakıp beslemeleri sayesinde hayatta kaldı. İngilizlerin denetimindeki bir hapishanede olmanın Afrika hapishanelerindeki koşullarla karşılaştırıldığında tatilde olmaya benzediğini söylüyordu.</span> Babu sık sık gazetelerde “Afrika’daki en tehlikeli adam” olarak tanımlanıyordu. Bu tür saçma etiketleri ne kadar seviyorlardı. Kimin için tehlikeli?</p>

      <p class="paragraf-4">Evimdeki bu akşam yemeklerinde epeyce hüzünlü, karamsar espriler yapılıyordu. Ülkelerini kendileri yönettikleri zaman her şeyin nasıl olacağını hayal ediyorlardı. Bir akşam, Kenneth Kaunda da dahil olmak üzere Kuzey Rodezyalıların, ülkelerini yönetmelerinin, gerçek bağımsızlığa kavuşmalarının imkânsız olduğunu, çünkü Bakır Kuşağı’nın sahibinin uluslararası sermaye olduğunu söylediklerini duydum. Bakır, engin doğal yaşam dışında, Zambiya’nın tek mal varlığıydı. Bakır madenlerini kapatmalarına asla izin verilmezdi. En iyisi bütün madenleri havaya uçurmak olurdu, sonra bağımsız olabilirlerdi. Bu fikir programlarının ciddi ve özlem dolu parçasıydı ve bir gecede oluşturulmamıştı.</p>

      <p class="paragraf-4">Kenneth Kaunda, Mainza Chona ve Harry Nkumbula, Zambiya’ya geri döndüler. Bir süre hapiste kaldılar, ama sonra ilk ikisi sırasıyla başbakan ve içişleri bakanı olurken Harry gözden düştü. Babu Zanzibar’a gitti ve İngiliz hapishanesine girdi. Orton Chirwa, Nyasaland’e, Malawi’ye gitti ve korkunç bir sonla karşılaştı.</p>

      <p class="paragraf-4">Kuzey Rodezyalılardan bir daha haber almadım. Mainza Chona’nın insanlara gidip benden uzak durmalarını, çünkü benim tehlikeli bir komünist olduğumu söylediğini duydum.</p>

      <p class="paragraf-4">Bunu umursamadım. Bir kere, akşamlarım yine bana kalmıştı. O zaman, arkadaşça davrandığım, para verdiğim, beslediğim (gerçi Londra’da onlara yardım eden tek kişi ben değildim) adamların, kaçınılması gereken birisi olduğumu düşünmesine içerlemiş miydim – şimdi içerliyor muydum? Hayır. Politikada erdem başlı başına ödüldür, adalet ve hatta teşekkür beklemek aptalcadır, tıpkı savaşta yaşamını ortaya süren askerin hükümetinden ona hakkını vermesini beklemesi gibi, ya da sürünen genç ressam veya şairlerin yanında yer alan kadınlar gibi; siperlerdeki savaş bitmeden çok önce sakat kalmış askerler Londra sokaklarında kibrit ve ayakkabı bağı satmaya başlamıştı bile.</p>

      <p class="paragraf-4">O akşamlarda aslında çok az komünizm, teori ve pratik vardı. Bir kere, dogma ya da parti çizgisi, hâlâ siyah ulusalcılığın hata, gericilik, vs. olduğu yönündeydi. Afrika’daki muhteşem doğuşun tek anahtarı hâlâ siyah proletaryaydı. Bu adamların hiçbirisi komünizmle ilgilenmiyordu. Sadece Koloni Ofisi’nin baskıcılığından, federasyonun ihanetine uğradıklarından bahsediyorlardı. Kraliçe Viktorya şeflerine (siyah) çıkarlarının her zaman önde geleceğine söz vermişti, buna rağmen Koloni Ofisi, onları Güney Rodezya’nın merhametine bırakacak olan federasyonu kabul etmişti. Konuşmalarının en önemli noktasını ihanetin acısı oluşturuyordu.</p>

      <p class="paragraf-4">Beni bugün bile duygulandıran küçük bir olay: Whitehall’dan<span class="dipp"><a class="footnote-link" href="#footnote-225-130" id="footnote-225-130-backlink">130</a></span> biri soylulardan biriyle bu ajitatörlerin çaya çağrılmasının iyi bir şey olacağına karar vermişti, belli mi olurdu, baksanıza Kenyetta’ya, baksanıza Nkrumah’ya, bir zamanların tehlikeli ajitatörleri soylu liderler halini almışlardı. Sarayda muhtemelen, “Ah Tanrım, hayır, birisinin bir grup siyahı çaya çağırması gerekiyor. Sen ne dersin?” denmişti.</p>

      <p class="paragraf-4">“Kesinlikle olmaz, heriflere katlanamıyorum.”</p>

      <p class="paragraf-4">“Ya sen?”</p>

      <p class="paragraf-4">“Olmaz.”</p>

      <p class="paragraf-4">“Buldum. Alice’e onun yapması gerektiğini söyleriz.”</p>

      <p class="paragraf-4">Böylece Prenses Alice, Zambiya’nın müstakbel hükümetini sarayda çaya davet etti. Hangileri olduğunu bilmiyorum, bu yalnız ve ihmal edilmiş adamlar bu ilgiye ve Kraliçe Viktorya’nın atalarına verdiği vaade yapıldığını düşündükleri bu hassas referansa o kadar minnettardı ki beş yıl sonra Zambiya özerklik kazanınca, Başkan Kenneth Kaunda özellikle Prenses Alice’i resmi olarak konuk edip edemeyeceğini ve kutlamalarda büyük resmi baloyu onunla birlikte açıp açamayacağını sordu. Böylece baloda bu narin yaşlı kadın mücevherlerini takarak, güzel tacıyla, Başkan Kuanda’yla salonda yavaş yavaş vals yaptı.</p>

      <p class="paragraf-4"><span>Bu aşamada Parti’de telefonlarının dinlendiğine ve mektuplarının açıldığına inanan, romantik ve paranoyak olduklarına karar verdiğim insanlara karşı benim sabrım artık taşmıştı. Fakat sonra, beni mektuplarımın açıldığına ikna eden bir olay oldu. Babu, Zanzibar’a döndükten sonra bana, belirli bir günde beni ziyarete gelecek olan ve akşam yemeklerinden çok yararlanacağına –ancak artık yemekler sona ermişti– inandığı belirli bir kuzenini tavsiye eden bir mektup gönderdi. Babu kuzeninin politikayla ilgilenmediğini, iyi bir çocuk olduğunu ve eğitilmeye ihtiyacı olduğunu söylüyordu.</span> Bu kuzen, bir telefon açmadan veya mesaj göndermeden kapımda belirdiğinde korkuyordu, sırf Babu mecbur olduğunu söylediği için gelmişti. Whitehall’da bir yetkili tarafından çağrılmış ve Araplarla tehlikeli komplolara karışan Bayan Lessing adlı kadından uzak durması gerektiği söylenmişti. Bu kadından kaçınmaya özen göstermeliydi, yoksa Londra’da kalışı kısa sürebilirdi. Beni hangi tarihte ziyaret etmeyi planladığını biliyorlardı. Yani Babu’nun mektubunu açmış olmalıydılar. Bu kuzen Arapların kim olduğunu öğrenmek istiyordu. Ben de öğrenmek istiyordum. Araplar o zaman daha dünya sahnesindeki gürültücü figürler değildi; aklımıza bile gelmiyorlardı. Londra’da hiçbir Arap’la tanışmamıştım. Bir Arapla sadece Salisbury, Güney Rodezya’da, grubumuzda aklımıza gelen parlak bir fikirle, bütün Yahudi arkadaşlarımıza, Alman yanlısı oldukları için savaş boyunca bulundukları enterne kampından yeni çıkan Arapları karşılama önerisinde bulunduğumuz zaman tanışmıştım. Kızgın ve buruk insanlardı, Yahudiler de kızgın ve buruktu. Gerçekten de, medeni bir tartışmanın havayı yumuşatacağını düşünmüştük. Karşılaşmalarının ilk birkaç dakikası o kadar gergin geçmişti ki, biz –müdahil olmayanlar– onları öylece bıraktık ve Grand Otel’de içki içmeye gittik. Arada sırada elçiler gönderip, nasıl gittiğine baktırıyorduk. Çok kötü gidiyordu ve şiddetle sona erdi. Araplarla tek karşılaşmam bu şekilde olmuştu. Ben de, kuzen de şaşırmıştık. Kuzen, Babu’nun talimatına uymayı ve partilerime katılmayı göze alamayacağını söyledi, çünkü Londra’da iyi vakit geçirmek niyetindeydi ve İngiltere’den atılmak istemiyordu. Bu gizemli komplocu Araplar daha sonra ortaya çıkacaklardı. Bana gelince, omuzlarımı silktim ve “Ne bekliyordun?” diye düşündüm. Ünlü İngiliz gizli servisleriyle bütün karşılaşmalarımda –ki hep çok belli belirsiz oldu– bu tuhaf, gerçeküstü hava olmuştu.</p>

      <p class="paragraf-4">O evde en sık tartışılan mesele komünizm değil, anarşiydi – klasik anarşi. Babu, hapishanede mecburi görevini tamamlamak üzere memleketine dönmeden önce anarşistti, Avustralya’daki işçi hareketi bu çok cazip ve iktidarın hiçbir tatsız yükümlülüğünü içermeyen felsefeden etkilendiği için anarşist olan Murray Sayle’ın arkadaşıydı. Babu’ya, “İktidara gelince, oradaki organizasyonu ne yapacaksın?” diye sorduğumu hatırlıyorum. “Kolay,” demişti gırgırına. “Yalnızca lağvedeceğiz ve doğal güçlerin yönetmesine izin vereceğiz.” Babu’ya burada hakkını teslim etmeliyim, ona sonradan anarşist dönemini hatırlattığım zaman şaşırdığı ve sorumsuz gençliğini hatırlamadığına memnun olduğunu söyledi. Bu arada, sorumsuz veya değil, çok eğlenceli günlerdi. Babu bir gün öğleden sonra telaşla evime geldi ve Afrika’nın bütün geleceğini değiştirmek için harika bir planı olduğunu söyledi. Londra-Mısır arasında gidip gelen bir gemide çalışan bir kuzeni –başka bir kuzeni– vardı. Kahire o dönemde “Afrika’nın tamamını” propagandaya doyuracak kadar güçlü bir verici kullanıyordu. Ne propagandası olduğunu unuttum. Babu bu radyo istasyonunu desteklememiz gerektiğini söylüyordu. Orada bir arkadaşı vardı. Arkadaşının elinde uygun, Kahire’nin kullandığı söylemlerden olmayan gerçekçi ve ciddi malzeme vardı. Bunu nasıl yapacaktık? Kolay! Gemideki kuzene verecektik, o da İskenderiye’deki aracıya verecekti. Aracı da Kahire’ye gönderecekti. Ama bu değerli malzeme Kahire’ye ulaşıncaya kadar, haftalar geçecek ve güncelliğini yitirecekti. Ayrıca, Kahire’deki radyo programlarını yönetenler herhalde durumu fark ederdi? Sonuç olarak benim rolüm, gençlik coşkusunu bastırmaktı. Bu cazip çılgınlara, üstlerine soğuk su döksem de, tepki vermemek elde miydi?</p>

      <p class="paragraf-4 para-style-override-22">Aşağı yukarı bu dönemlerde Fenner Brockway’in yarattığı Koloni Özgürlüğü Hareketi’nin birkaç toplantısına katıldım. Bu toplantılar hep Avam Kamarası’nın alt katlarında büyük bir odada düzenleniyordu. Katılan 20 küsur insanın arasında, kendi ülkelerinde ya İngiliz hapishanelerinden yeni çıkmış ya da hapse girerek gözden kaybolmak üzere olan geleceğin başbakanları ve cumhurbaşkanları vardı. Bu demokrasi denemelerini gerçekten seviyordum. Britanya İmparatorluğu’nun dağılmasını hızlandıran veya vurgulayan bu toplantılar şu şekilde gerçekleşiyordu. Uzun bir toplantı gündemi oluyor, huzursuzluğun çeşitli aşamalarındaki İngiliz kolonileri ve kral vekillikleri listeleniyordu. Kıbrıs, Kuzey Rodezya, Nyasaland, İngiliz Guyanası... vs. Barbara Castle bu toplantılar için aşağıya iniyordu; son derece yetenekli ve etkileyici bir kadındı. Çeşitli ülkelerin adları okunuyordu ve birisi neler olduğu konusunda rapor veriyordu. Kuzey Rodezya? Huzursuzluk. Ayaklanmalar. Taş atma. Bakır Kuşağı’nda grev vardı. Harry Nkumbula ve Kenneth Kaunda hapsedilmişti. Nyasaland? Huzursuzluk, grevler, taş atmalar, vs. Ancak sıra Güney Rodezya’ya gelince yalnızca geçiştirilmişti. O konuda söylenecek hiçbir şey yoktu. Nedenini sordum ve Güney Rodezya’nın özerk bir koloni olduğu, İngiltere’nin olup bitenler üzerinde hiçbir söz hakkı olmadığı söylendi. Kulaklarıma inanamıyordum. Güney Rodezya 1924 yılında özerk bir koloni haline gelmişti ancak iki şartlı madde vardı. Bir tanesi Savunma, diğeri Yerli Politikası. 1924’ten başlayarak Britanya her an el atıp siyah nüfusu koruyabilir, hep Güney Afrika’dan kopya edilen yasaların geçmesini yasaklayabilirdi. Britanya bunu hiç yapmadı, bir kere bile. Çok geç kalınmış sayılmazdı. Güney Rodezya’nın siyahları Federasyon fikrinden nefret ediyordu ve Britanya müdahale etme hakkına sahipti.</p>

      <p class="paragraf-4">Yorumlarım hiçbir etki yaratmadı. “Bilmek istemeyen” insanların kibar, zırhlı yüzlerine bakıyordum. Britanya Güney Rodezya’daki beyazlara asla hayır dememişti ve belli ki o odada artık başlamak için çok geç olduğu düşünülüyordu.</p>

      <p class="paragraf-4">Bu çok travmatik, acıklı bir deneyimdi. Koloniler tartışılırken, Avam Kamarası’nın hep boş olduğu fikrine kendimi alıştırmıştım. Bu odadaki insanlar dışında hiç kimse meseleyle ilgilenmiyordu, onlar da zaten her yerde kolonilere özgürlük ve kolonilerin içinde özgürlük savunucuları olarak tanınıyorlardı. Bu insanlar kesinlikle Britanya’nın Güney Rodezyalı siyahlara karşı sorumluluğu olduğunu biliyor olmalılardı. Ve şimdi kendilerine hatırlatılınca umursamıyorlardı. Onlara göre önemli değildi. Charles Mzingele ve arkadaşlarıyla sık sık bir araya geldiğimi ve onların, “İngiltere’deki kardeşlerimiz bize nasıl davranıldığını duyunca bizi destekleyeceklerdir,” dediklerini hatırlıyordum. Buradaki “kardeşleri...” Fakat bu karmaşık bir kavramdı. “Kardeşlere” sendika, kardeşlik fikri ve de işçi hareketi kardeşliği de dahildi; İşçi Partisi kongrelerinde, sendika kongrelerinde kolonilerde özgürlük üstüne her türlü moral yükseltici konuşma yapılıyordu. Ancak Britanya –belki de İngiltere demem lazım– hakkında, anlayış, tarafsızlık ve (demode kelimeyi bağışlayın) onur içeren eski görüş daha kuvvetliydi. Onur, Afrikalılar için modası geçmiş bir kavram değildi, hâlâ da değil. Kuzey Rodezya’daki siyahiler ayaklanıp taş attıklarında, Nyasaland’deki siyahiler şiddete başvurduklarında, bunun nedeni kendilerini ihanete uğramış hissetmeleriydi. Kraliçe Viktorya şeflerine vaatlerde bulunmuştu ve bu vaatler tutulmamıştı. Aynı şekilde, Charles Mzingele ve arkadaşları, Britanya’nın değişmez maddede verdiği sözü –Güney Rodezya’da siyahlara zarar verecek hiçbir mevzuatın kabul edilmemesini– tutmayacağına inanamıyordu. Bir yerlerde ben de bu demode onur kavramına inanmış olmalıyım, çünkü bu insanların, Britanya’da kolonilerle ilgilenen tek kuruluşun üyelerinin Güney Rodezya’yla ve Britanya’nın sorumluluklarıyla ilgilenmediğini anladığım anda içimde bir şeyler öldü. Britanya İmparatorluğu ne denli özensiz, nasıl tembel, nasıl ilgisizdi; koskoca ülkeleri ve milyonlarca insanı, kendisini oralar hakkında bilgilendirme zahmetine bile katlanmadan ne denli hafife alıyordu. Evet, tabii ben bunu biliyordum, evet, çok basit bir şekilde bu duyarsızlığa karşı mücadele veriyordum. Ancak şimdi Avam Kamarası’nın bodrum katındaydım ve Britanya’nın ne kadar umursamaz ve sorumsuz olabileceğini gayet katı, soğukkanlı ve kesin bir şekilde öğrenmiştim. Ve – çıldırdım. Sorun, Charles Mzingele’nin yıllarca süregelen “İngiltere’deki kardeşlerimiz durumumuzu öğrendiği zaman...” cümlesiyle, o odadaki insanların kayıtsızlığını bağdaştırmanın imkânsızlığı, iğrençliğiydi. Eve o kadar kızgın gittim ki – hayır, bu kızgınlığın ötesindeydi. Charles Mzingele ve hatalı umutları için, “kardeşlerine” olan inancına yapılan ihanete ağlayabilirdim, ancak gözyaşlarının ötesindeydim. Herhalde politikada düzgün bir şey olabileceğine dair inancımı o anda kaybettim. Bu yüzden bir daha toplantıya gitmedim. Bitmişti. Bu bir tür idealizmle veya inançla doldurulan insanların bunların sona erdiğini gördüğü ve sonra şiddete veya “doğrudan eyleme” başvurduğu andı. Tabii, benim için “doğrudan eylem,” diğer birçok insan için olduğu gibi bozulmuştu. Ancak kısa bir süre sonra, Güney Rodezya’nın siyah insanları o noktaya ulaştıkları, çıldırdıkları için, “huzursuzluğun” savaşa dönüşmesine izin vermişlerdi. <span class="char-style-override-14">Bu kadarı yeterdi</span>.</p>

      <p class="paragraf-4"><span>Ülkem için bu duygusal beklentilere kapıldığıma inanamıyordum.</span></p>

      <p class="paragraf-4"><span>O buhranlı 1956 yılını, Sovyetler Birliği Komünist Partisi Yirminci Kongresi’nin olduğu o yılı, Süveyş yılını bitirelim artık. Bu konudaki “karışıklık”la ilgim ancak Trafalgar Square’daki gösteriye seyirci olarak katılmaktı. Her an kitlesel bir saldırgan güruha dönüşmenin kıyılarında gezinen “gösterilere” her katılışımda kalabalıklardan hoşnutsuzluğum artıyordu. O yılın diğer büyük olayıyla, Sovyetler Birliği’nin Macaristan’ı işgal etmesiyle de ilgilenmedim.</span><span class="dipp"><a class="footnote-link" href="#footnote-225-131" id="footnote-225-131-backlink">131</a></span> <span>Şaşkınlıkla, çok sayıda genç eylemcimizin bu heyecanın tadını çıkarmak için telaşla Macaristan’a gittiğini fark ediyordum... Buruk düşüncelerimden utanıyordum ancak bu gerçekten devrim heyecanının çok farklı bir şekilde değerlendirilmesinin başlangıcıydı. İnsanlar seller halinde Parti’den istifa ediyordu. Kısa bir süre sonra, Rusların ifade ettiği gibi, bazı “revizyonist entelektüeller” ayrıldılar ve</span> <span class="char-style-override-14">The New Reasoner</span> <span>adını taşıyan oldukça güzel bir dergi çıkarmaya başladılar. Edward Thompson –tarihçi E. P. Thompson– ve John Saville bu son çırpınışların itici güçleriydi, zira geriye dönüp baktığımda bunun bizim o zamanlar düşündüğümüz gibi yeni başlangıç değil, sadece komünist partisinin ölüm sancılarından biri olduğunu görmek çok kolaydı.</span></p>

      <p class="paragraf-4">Bu satırları yazarken, Dorothy Thompson’dan bir mektup aldım. O dönemde Edward’a yazdığım mektupların kopyalarını ister miydim? Ona mektup yazdığımı bile hatırlamıyordum. O zamanlarda nasıl biri olduğumu anlamak için onları ilgiyle okudum, bütün tutkunun tükendiği olgun ve mantıklı düşüncelerim, parti hakkındaki yorumlarım yanlış değildi, fakat o dönemdeki duyguların yerinde yeller esiyordu.</p>

      <p class="paragraf-4">Öncelikle her şeyin birbiriyle çelişmesi.</p>

      <p class="paragraf-4">Şimdi, monolitik politik hareketlerin veya devlet dini ya da inancı olan ülkelerin en ilginç yanı, gayet belirgin bir şekilde birbirlerine benzemeleri değildi. Ben gençken, Nazi Almanyası, tek bir akıl yönetiyormuş gibi kasılarak yürüme ve <span class="char-style-override-14">Sieg Heil</span>’lar<span class="dipp"><a class="footnote-link" href="#footnote-225-132" id="footnote-225-132-backlink">132</a></span> vardı. Ancak tarih artık bunu, o 13 yıl süren patlamayı görmüyor. Ayrıca hepimizi dehşete düşüren, insanların tek bir akla hipnotize oluşunu izliyormuş gibi hissetmemize neden olan o Nazi Partisi aslında anlaşmazlıklar, entrikalar ve komplolar yığınıydı. Sonra bir de, rahatlıkla kitlesel zihin, bir avuç “muhalifin” pek dokunamadığı bir akıl kalesi olarak görülebilecek Sovyetler Birliği vardı. Ama yine de, bunların hepsi entrika, komplo, işe yaramayan küçük isyanlar, muhaliflerin topluca katliamıydı. Devasalıktan önemsizliğe inmek: İngiliz Komünist Partisi’nin içinde sadece görünürde bütünlük mevcuttu.</p>

      <p class="paragraf-4">Parti’nin, başından beri üye olan insanları kaybetmesinden bahsetmiyorum; üye eksilmesi öyle bir boyuttaydı ki, yakın zamanlara kadar şöyle bir espri vardı: “Herkes Komünist Parti’ye girdi ama şimdi hiç kimse üye değil.” İçeride, sürekli olarak gelişen bir anlaşmazlık ve düzenleme vardı. Parti çizgisi, deprem anında sismografta oluşan zikzaklara benziyordu.</p>

      <p class="paragraf-4">1956 yılında, aynı fikirde olmadığım şeyler yüzünden kendimi “gerçekten” Parti üyesi olarak görmezken bile, hâlâ, “King Street’i” kendinden nasıl kurtaracağımı düşünüyordum, hâlâ Komünist Parti’yi ıslah edilebilecek ve Sovyetler Birliği’nin zararlı etkilerinden kurtarılabilecek bir şey olarak görüyordum. Benim görüşlerimin haritası çıkarılacak olsaydı, daha çok bir Troçkist olarak tanımlanmam gerekirdi ve herhangi bir komünist ülkede, düşündüklerimin yüzde birini söylesem, beni vururlardı.</p>

      <p class="paragraf-4">Şimdi büyük “monolitik” fanatik hareketlere bakıyorum da düşünüyorum, Peki <span class="char-style-override-14">gerçekten</span> oralarda neler oluyor?</p>

      <p class="paragraf-4 para-style-override-34">58 Warwick Road</p>

      <p class="paragraf-4 para-style-override-35">Londra SW 5</p>

      <p class="paragraf-4">19 Ekim</p>

      <p class="paragraf-4 para-style-override-22">Yirminci Kongre’ye ilişkin tepkiler dünyanın çeşitli yerlerindeki parti ortamlarında, “birey kültü” deyimiyle ifade edildi. Parti’de yanlış olan şeylerle mücadele etmek için bu kelimelerin seçilmiş olması bana düşünce tarzımızdaki yozlaşmanın kanıtı gibi görünüyordu. Çünkü, parti-içi demokrasinin yıkılmasına neden olan şeyin aşırı bireycilik olduğunu gösteriyordu. Ancak işin doğrusu tam tersiydi. Kötü olan şey, bir adamın tiran olması değil, Sovyetler Birliği’nin içinde ve dışında yüzlerce, binlerce parti üyesinin kendi vicdanlarından vazgeçip bu adamın tiran olmasına izin vermesiydi.</p>

      <p class="paragraf-4">Şimdi bürokrasi ve diktatörlük olmaması için parti içinde ne tür kurallar koymamız gerektiğini tartışıyoruz. Çok sayıda endişeli ve huzursuz insan, umutlarını, tiranlık olmamasını garanti edecek bir oluşuma bağlıyor. Ancak kuralları ve oluşumları insanlar yapar. Sovyetler Birliği anayasası terörün en kötü döneminde yayımlanmıştı. Çeşitli komünist partilerde (bence) parti kuralları aşağı yukarı aynı, ancak bu partilerdeki gelişmeler hiç de benzer değil.</p>

      <p class="paragraf-4">Kuralları değiştirmekten bahsetmenin, hepimizin kendimiz dışında bir şeyin, işler ters giderse suçlayabileceğimiz bir şeyin sorumluluğunu üstlenme arzusunun belirtisi olduğunu düşünüyorum. Sevilen bir lidere içten içe güvenmek güzel bir şey. Parti’nin, sırf “işçi sınıfının öncü kuvveti olduğu için” haklı olması gerektiğine inanmak keyif ve huzur veriyor. Bir konferansta kararlar alıp artık her şeyin yoluna gireceğine inanmak çok kolay.</p>

      <p class="paragraf-4">Ancak doğru şeyi yaptığımızı kesin bir şekilde garanti edecek basit bir karar yok. Bizi yeni kararlar alma gerekliliğinden kurtaracak; her gün, bireysel sorumluluklarımızın ne kadarını –ister komünist parti olsun, ister yaşadığımız ülkenin hükümeti; ister komünist bir hükümet olsun, ister kapitalist– merkezi bir oluşuma devretmeye hazır olduğumuzu belirleyecek bir kurallar dizisi yok.</p>

      <p class="paragraf-4">Bana göre son 30 yıl bize, komünist parti, her biri kıskançlıkla kendi yargı bağımsızlığını kollayan bireylerden oluşan bir kurum olmadığı takdirde, yozlaşarak evet-diyenlerden oluşan bir gruba dönüşeceğini göstermiştir.</p>

      <p class="paragraf-4">Tiranlığa karşı korunmak için yapılması gereken, her zaman olduğu gibi, bireyselliği artırmak, bireysel sorumluluğu güçlendirmek ve birini yetkilendirmemektir.</p>

      <p class="paragraf-4 para-style-override-35">Doris Lessing</p>

      <p class="paragraf-4 para-style-override-22">Bu mektubun sakin, serinkanlı, mantıklı tonu, o sıralardaki özel konuşmalardan çok farklı.</p>

      <p class="paragraf-4">Bu 1956 yılında yazılmış ve <span class="char-style-override-14">The New Reasone</span>r’da yayımlanmıştı. Komünist Parti, Maurice Cornforth aracılığıyla hemen cevap verdi ve Edward’a, bunun herhalde özel bir mektup olduğunu ve yayımlamaması gerektiğini söyledi. Böyle düşünebilmeleri, Parti’nin çeşitli kademelerinde yaşanan duyguları ne kadar az anladıklarını kanıtlıyordu. King Street’te telaşlı toplantılar yapıldı, telefonlar edildi ve tehditler savruldu. Ayrıca, o dönemleri yaşayanlar, eminim, elimde bulunan mektup yığınını büyüleyici bulacak, oysa yaşamayanlara sıkıcı gelecektir.</p>

      <p class="paragraf-4">İkinci mektup: <span class="char-style-override-14">Excuse Me While I’m Sick</span><span class="dipp"><a class="footnote-link" href="#footnote-225-133" id="footnote-225-133-backlink">133</a></span> adını taşıyan ve geleneklere karşı çıkan suratsız ikon düşmanlarıyla –Kingsley Amis ve diğerleriyle– alay eden hicivli küçük bir roman yazmaya niyetlenmiştim. (Sonradan John Wain yakın arkadaşım oldu.) Ancak hevesimi kaybettim.</p>

      <p class="paragraf-4 para-style-override-34">58 Warwick Road</p>

      <p class="paragraf-4 para-style-override-35">Londra SW 5</p>

      <p class="paragraf-4 para-style-override-20"><span class="char-style-override-2">21 Şubat, 1957</span></p>

      <p class="paragraf-4 para-style-override-36"><span class="char-style-override-2">Sevgili Edward,</span></p>

      <p class="paragraf-4 para-style-override-20"><span class="char-style-override-2">Önce bazı pratik bilgiler.</span></p>

      <p class="List-Paragraph para-style-override-20"><span class="char-style-override-2">(a) Hastayken Beni Mazur Gör. Senin hoşuna gitmiyor diye kendimi kötü hissedebileceğim için üzülme. Zaten ilgimi kaybettim. Bitirecek olsaydım, belirli sayıda insana hitap eden oldukça ilginç bir kısa roman olurdu. Ancak belli ki, doğal okuyucuları olacak olan çok sayıda insanın hissettikleriyle uyumsuz olacaktı. Böyle bir kitap, bu tür bir entelektüel alay, kabul edilmiş ahlaki değerlere karşı biçilmiş bir değerdir. Böyle bir geçmiş olmadan bırakılması belki de daha iyi. Bir açıdan kitabın bitirilmemesinin yazık olacağını düşünüyorum. Ama bir polemik yazısı, yüzeyde hafif de olsa içinde yer aldığı derginin yazısıdır, oysa</span> <span class="char-style-override-3">New Reasoner</span><span class="char-style-override-2">’ın bu dergi olmadığı kesin.</span></p>

      <p class="List-Paragraph para-style-override-20"><span class="char-style-override-2">Ancak tabii, bu konudaki farklı tavırlarımız, çok daha derin bir farklılığı yansıtmaktadır ve bu nedenle, bu mektubu yazmak bana çok zor geliyor.</span></p>

      <p class="List-Paragraph para-style-override-20"><span class="char-style-override-2">Ama öncelikle, sanırım ikinci mektubunuzda yer alan önerilerinize gelelim. Alex Werth tarafından önerilen makaleyi beğendim. Hervé’nin makalesi ilgimi çekebilir.</span> <span class="char-style-override-3">Not by Bread Alone</span><span class="char-style-override-2">’un</span><span class="dipp"><a class="footnote-link" href="#footnote-225-134" id="footnote-225-134-backlink">134</a></span> <span class="char-style-override-2">bir bölümünü okumayı çok isterim ama önce bütün olarak çevrilip, yayımlanıp yayımlanmadığından emin olmak gerek; yakında burada çıkmazsa şaşarım. Hep böyle şeyleri basmakta hızlıdırlar.</span> <span class="char-style-override-3">The Thaw</span><span class="dipp"><a class="footnote-link" href="#footnote-225-135" id="footnote-225-135-backlink">135</a></span> <span class="char-style-override-2">örneğin. Hem</span> <span class="char-style-override-3">Visitors</span><span class="char-style-override-2">’ı</span><span class="dipp"><a class="footnote-link" href="#footnote-225-136" id="footnote-225-136-backlink">136</a></span> <span class="char-style-override-2">da hemen radyoya uyarladılar.</span></p>

      <p class="List-Paragraph para-style-override-20"><span class="char-style-override-2">Otobiyografi galiba iyi bir fikir. Komünist Parti’deki deneyimler hakkında hakikaten gerçekçi bir yazı, fırtınalı bir dönemde çok değerli olur, ancak kimsenin gerçekçi yazarlar ya da okuyucular olmaya hazır olduğunu sanmıyorum. Gerçekçi olmaya karşı içgüdüsel savunma mekanizması o kadar güçlü ki...</span></p>

      <p class="List-Paragraph para-style-override-20"><span class="char-style-override-2">Sanırım, Kingsley Amis gibi birinin Komünist Parti’deki deneyimlerini ciddi bir şekilde anlatması ilginç, tam anlamıyla yüz binlerce kişinin Komünist Parti’yle birebir yaşadığı deneyimler gibi olacaktır.</span><span class="dipp"><a class="footnote-link" href="#footnote-225-137" id="footnote-225-137-backlink">137</a></span> <span class="char-style-override-2">Fakat bu öfkeli gençlerin söyleyecek hiçbir felsefi sözü yok. Neden olsun? Hepsi sanatçı, filozof değil.</span></p>

      <p class="List-Paragraph para-style-override-20"><span class="char-style-override-2">Ama şimdi sevgili Edward – özellikle ikinci mektubunda bir sürü husus var.</span></p>

      <p class="List-Paragraph para-style-override-20"><span class="char-style-override-3">Plea for the Hated Dead Woman</span><span class="dipp"><a class="footnote-link" href="#footnote-225-138" id="footnote-225-138-backlink">138</a></span> <span class="char-style-override-2">şiiri on yıl önce yazılmıştı ve son zamanlardaki politik durumla hiç alakası yok. Annemden nefret ettiğim bir ruh hali içinde yazılmıştı.</span></p>

      <p class="List-Paragraph para-style-override-20"><span class="char-style-override-2">Son romanım</span> <span class="char-style-override-3">Retreat to Innocence</span><span class="char-style-override-2">’a gelince (bu kitabı geri çektim) bence kötü bir kitaptı, çünkü hiçbir temel sorunla yüzleşmiyordu. Kendime öyle olduğumu zannetsem de dürüst davranmıyordum ve bu nedenle yumuşak karınlı ve duygusaldı. Onu onaylamıyorum, kimi yerleri iyi de olsa.</span></p>

      <p class="List-Paragraph para-style-override-20"><span class="char-style-override-2">Ancak söylemeye çalıştığım şey bundan çok daha karmaşık.</span></p>

      <p class="paragraf-4 para-style-override-20"><span class="char-style-override-2">Bak, senin mektuplarını okuduğumda şimdi benden bir son söz ya da beyanat istiyormuşsun gibi algılıyorum; benden bir şey ister gibisin ve kendime, “Neden ve ne olabilir?” diye soruyorum.</span></p>

      <p class="List-Paragraph para-style-override-20"><span class="char-style-override-2">Ancak hepsinden önemlisi, ruh hallerimiz çok farklı.</span></p>

      <p class="List-Paragraph para-style-override-20"><span class="char-style-override-2">Şimdi bütün tepkilerimin, bu kadar nefret ettiğim bir kelimeyi kullanmam gerekirse, sanatçı olmamdan kaynaklandığını ve eskiden komünist olduğum dönemlerde olduğu gibi, sanatçı olarak da bütün deneyimlerimi ve duygularımı tükettiğimi gayet iyi biliyorum. Birisi saygısız bir şekilde, insanların sıkıldıkları için Komünist Parti’den ayrıldıklarını söyledi. Biliyorsun – Frank Pitcain, hep gerçek adını unutuyorum. Ama bunu sanatçı olduğu için söylemişti.</span></p>

      <p class="List-Paragraph para-style-override-20"><span class="char-style-override-2">Bu kadar uzun zamandır düşündüklerimiz ve hissettiklerimiz yüzünden büründüğümüz bu deli gömleğinden çıkamazsam, tek bir kelime bile yazmadan kuruyup öleceğim.</span></p>

      <p class="List-Paragraph para-style-override-20"><span class="char-style-override-2">Fakat bu politik bir tavır değil, bu nedenle benden açıklama yapmamı beklememelisin.</span></p>

      <p class="List-Paragraph para-style-override-20"><span class="char-style-override-2">Hem senin de bir sanatçı olduğundan şüpheleniyorum ki o zaman ne düşündüğünü yazarak keşfetmelisin.</span></p>

      <p class="List-Paragraph para-style-override-20"><span class="char-style-override-2">Geçen gün öğleden sonra, Randall’la sen aynı tavrı paylaşıyormuşsunuz gibi geldi. Yani kendinizi son 15 küsur yıldır yaptığınız gibi sunamadığınız veya haklı gösteremediğiniz takdirde hayal kırıklığına mı uğruyorsunuz? Fakat hepimiz bu son derece yozlaşan durumun parçası olduk ve kendinizi haklı göstermeye çalışacağınız hiçbir şey, bunları yaşamayan insanların ilgisini çekmeyecektir. Siz, Edward Thompson ve Randall Swingler, şimdi açıklamalarınızla ya batmayı ya da çıkmayı beklemeyin... Bunun felsefi açıklık talebinizi belirtmek için çok duygusal bir yol olduğunu düşünüyorsanız, davranışınızın, özünde felsefe talebi değil, korkunç bir şekilde kendinizi ifade etme ihtiyacı olduğunu söyleyebilirim.</span></p>

      <p class="List-Paragraph para-style-override-20"><span class="char-style-override-2">Siz saf ve asil ruhlu komünistlersiniz ve yakın zamana kadar içindeki kötülüğü kabul etmediniz, idealizminiz ve kendinizle ilgili imajınız yara aldı.</span></p>

      <p class="List-Paragraph para-style-override-20"><span class="char-style-override-2">Daktilonun başına git sevgili Edward. Sanattaki deneyimini aktarabilirsin ve gerçekten de aktarılabilir. Ama kaybolan duygularınızın felsefeyle ne ilgisi var?</span></p>

      <p class="List-Paragraph para-style-override-20"><span class="char-style-override-2">İnanıyorum ki, insanın bağlı kalabileceği herhangi bir felsefenin olmadığı bir zamanda yaşıyoruz. Marksizm artık felsefe değil, ülkeden ülkeye değişen bir yönetim sistemi.</span></p>

      <p class="List-Paragraph para-style-override-20"><span class="char-style-override-2">Ki bu iyi bir şey. Elli yıldan uzun süre dayanan bir felsefe kötü olmalı, çünkü her şey çok hızlı değişiyor.</span></p>

      <p class="List-Paragraph para-style-override-20"><span class="char-style-override-2">Ben bir sosyalist olduğumu biliyorum ve zamanı geldiğinde devrim yapılması gerektiğine inanıyorum. Ancak Ken ve John gibi ekonomistler veya tarihçiler Marksistler kadar haklı mı bilemiyorum. Kim bilebilir? Bana kalırsa Marksist dediğimiz ve Marksist olmayan birçok insanın paylaştığı kavramlar yalnızca yaşadığımız dönemin baskılarının yansıması.</span></p>

      <p class="List-Paragraph para-style-override-20"><span class="char-style-override-2">Başka kavramlar oluşturmak istemiyorum. Yani kendim için.</span></p>

      <p class="List-Paragraph para-style-override-20"><span class="char-style-override-2">Bir türlü bilginin içinde kendimi kaybetmek istiyorum, ama daha ne olduğunu bilmiyorum.</span></p>

      <p class="List-Paragraph para-style-override-20"><span class="char-style-override-2">Komünist olmanın (çok az sayıda insan dışında) hiçbir zaman entelektüel duruş olmadığı, aksine bir tür manevi coşku paylaşımı olduğu görüşü hakkında söylenebilecek bir şey olduğunu düşünüyor musun?</span></p>

      <p class="List-Paragraph para-style-override-20"><span class="char-style-override-2">Benim içimde manevi coşku kalmadı. Son 30 yılda yaşanan katliam ve karamsarlıktan kendini sorumlu hisseden biri, kapitalizmin zalimliği konusunda ahlaki açıdan kızgınlık hissedebilir mi? En azından ben hissedemem.</span></p>

      <p class="List-Paragraph para-style-override-20"><span class="char-style-override-2">Bense, dünya bu kadar hızlı gittiği için, Çin’deki köylüler artık açlık çekmediği, dünyanın her tarafında insanlar, diğer insanlarla ilgilenip, o dönemde adalet olduğuna inandıkları şey uğruna mücadele ettiği için sonsuz bir neşe ve memnunluk hissediyorum. Benim de parçası olduğum karmaşık, devasa bir hareket akışı hissediyorum ve bu hareketin içinde olmak bana sonsuz mutluluk veriyor. Fakat bunun politik tavırlarla ne ilgisi var?</span></p>

      <p class="List-Paragraph para-style-override-20"><span class="char-style-override-2">Bir sürü kitap yazmak istiyorum.</span></p>

      <p class="List-Paragraph para-style-override-20"><span class="char-style-override-2">Ve 30 yıldır ölmüş olan politik sözlerin bayat kokusu midemi bulandırıyor.</span></p>

      <p class="List-Paragraph para-style-override-20"><span class="char-style-override-2">Benden bir cevap almayı umduğun için, bu mektubun seni hayal kırıklığına uğratacağını gayet iyi biliyorum. Ama elimde değil. Benim gibi insanlara gidip açıklama istememelisin.</span></p>

      <p class="List-Paragraph para-style-override-20"><span class="char-style-override-2">Kendimi, hapishaneden salıverilmiş gibi hissediyorum.</span></p>

      <p class="List-Paragraph para-style-override-20"><span class="char-style-override-2">Ama her şeyin ötesinde, senin bir daktilonun başına oturup kendine ne düşündüğünü sorman gerektiğine inanıyorum.</span></p>

      <p class="List-Paragraph para-style-override-37"><span class="char-style-override-2">Sevgiler,</span></p>

      <p class="List-Paragraph para-style-override-38"><span class="char-style-override-2">Doris</span></p>

      <p class="paragraf-4 para-style-override-22">Bütün bunların ardındaki mesele şuydu: Edward Thompson, John Saville ve diğerleri kendilerini Parti’den attırmalı mıydı? Ben elbette attırmamaları gerektiğini düşünüyordum. Ancak bütün bunlar devam ederken, Clancy ve başkalarıyla yaptığım konuşmalar tamamen “Troçkizmdi.” Biz “revizyonistler” hâlâ Parti’nin arınabileceğine ve ıslah edilebileceğine inanıyorduk. Edward, başkanlıkla toplantılar – açık toplantılar yapılmasını ve her şeyin “açıkça ortaya konulmasını” istiyordu. Bu, o dönemin ilkesi gibiydi. 1956, 1957 kadar geç bir tarihte, bu akıllı insanların, “King Street”in yalan söylediği, toplantılarda şike yaptığı, oylarla oynadığı ortaya çıkınca şaşırdıklarına inanmak çok zor. Her türlü insan King Street’e gidip, gerçeğin sadece gerçeğin açıklanmasını istiyordu. King Street’e ister evet desinler, ister hayır, gideceğini söyleyerek Sovyetler Birliği’ne giden ve orada kötü şöhretli Suslov’la buluşan Haimi Levy oradaydı. Haimi, Sovyetler Birliği’nde Yahudilere yapılan muameleyi tartışmak istiyordu. Yüzlerce – yüz binlerce Yahudi öldürülmüş, işkence görmüş, zulme uğramıştı. Suslov görüşme sırasında, Sovyetler Birliği’nde Yahudi sorunu olmadığını, çünkü Yahudi olmadığını tekrarlayıp durmuştu. Haimi Londra’ya dönmüş, Parti’nin açıkça suçunu itiraf etmesini talep etmişti. Ancak Parti bunu reddedince, Edward Tompson, John Saville ve diğerlerine katılmıştı.</p>

      <p class="paragraf-4">Ben açıkça “revizyonistlerin” kendilerini atılabilecekleri bir konuma sokmalarını istemiyordum, çünkü Parti eskisinden de beter bir hale gelirdi.</p>

      <p class="paragraf-4">Dorothy Thompson’dan bu mektuplar gelmeden önce Gollan’ı görmeye gittiğimi unutmuştum. Şimdi onu pek de etkileyici bulmadığımı hatırlıyorum. John Gollan, Harry Pollitt’ten sonra Komünist Parti lideri olmuştu. Pollitt sert, olabildiğince dürüst ve Komünist Parti dışında da saygınlığı olan biriydi. Yirmili ve otuzlu yıllardaki İngiliz işçi sınıfı hareketinin ve o zorlu dönemdeki mücadelenin ürünüydü. Gollan ise, Komünist Parti’nin ürünüydü ve bu ikisi kesinlikle aynı şey değildi. Tanıdığım herkes Harry Pollitt’e saygı duyuyor, ancak insanlar Gollan’ı ciddiye almıyordu.</p>

      <p class="paragraf-4"><span>Ancak bütün bunlar olurken ben tantana yaratmadan Parti’den nasıl ayrılacağımı düşünüyordum. Bunun nedeni, gazetecilerin dönekleri yakalamak için pusuda beklemesiydi. Gazetelerde şöyle manşetler olacaktı: “Şu kişi Komünizm Cehennemi –yani İngiliz Komünist Partisi– hakkındaki gerçekleri açıklıyor.” Elimde olduğu takdirde, hiçbir manşete yol açmayacaktım. O halde Gollan’ı görmeye giderek ve Edward Thompson’a, en azından sevecen ama otoriter abla tonunda mektuplar yazarak neden işgüzarlık yapıyordum? Heyhat, işin gerçeği şu olmalıydı: Siyasi entrikadan, olayların ortasında olmaktan zevk almak – kısacası, bu küçücük yolla olsa bile gücün tadını çıkarmak.</span></p>

      <p class="paragraf-4">Gerçekler: Londra’nın dışından gelen insanlar için uygun bir mekân olan evimde çok sayıda toplantı yapılıyor. Net bir şekilde hatırladığım insanlar, Edward Thompson, John Saville, Haimi Levy, Randall Swingler.</p>

      <p class="paragraf-4">Bu heyecanlı, ateşli tartışmalar hakkında hiçbir şey hatırlamıyorum ancak coşkulu, çoğu zaman sert ve tabii politik mücadele zevkiyle dolu atmosfer aklımda. Elbette Macaristan’ın işgali hakkında konuşmuştuk ama zaman geçince insanlar sadece bu olayı hatırlıyordu. Bütün o olayları yaşayan bizler için Macaristan, bir tanesi –sanırım– 1953 yılında Sovyetler’in Doğu Berlin’de bir ayaklanmayı bastırması olan bir dizi çirkin olayın en son noktasıydı.</p>

      <p class="paragraf-4">Bu olayların gerginliği yüzünden hasta olmuştum ve hasta olan bir tek ben değildim.</p>

      <p class="paragraf-4"><span class="char-style-override-14">The New Reasoner</span> için, <span class="char-style-override-14">The Sun Between Their Feet</span><span class="dipp"><a class="footnote-link" href="#footnote-225-139" id="footnote-225-139-backlink">139</a></span> adını verdiğim ve kaleme aldıklarım arasında en iyilerinden biri olduğunu düşündüğüm bir öykü yazdım. O zaman bu öyküyü, komünizmin başarısızlıkları hakkındaki yorumlarım olarak görüyordum ama şimdi sadece insani dileklerin beyhudeliği olarak değerlendiriyorum.</p>

      <p class="paragraf-4">Derginin yönetimiyle hiçbir ilgim yoktu, zira o işle çoğunlukla Edward’la John ilgileniyordu.</p>

      <p class="paragraf-4">Hâlâ devrimin doğru çözüm olduğuna inanıyorduk.</p>

      <p class="paragraf-4"><span>1956 yılının dramlarıyla bir değişim telaşı... bir fırtına... bir kasırga başladı. Daha doğrusu, çoğunlukla gözden uzak bir şekilde, kesinlikle halkın gözünden uzakta süregelen hızlı değişimler görünür hale geldi. Gençlik geri döndü. Gençlerin politikaya karşı duyarsız olduğundan yakınan bizler, şimdi gençlerin bağırıp çağırarak her yerde olduklarını, yüzlerce harika politik plan için desteğimizi almak amacıyla sık sık kapımızı çaldıklarını – hayır, şiddetle vurduklarını görüyorduk. Sizi yeterince coşku göstermemekle suçladıkları zaman, “Şimdi, benim ilk aydınlanmamın üstünden çok zaman geçti ve özür dilerim ama coşkuya güvenmemeyi öğrendim,” diye mırıldanabilirdiniz. Bunun sevimsiz bir duruş olduğunu biliyordum, çünkü yalnızca kendi aydınlanmama dönüp bakmam –herhalde üzerinden daha 15 yıl bile geçmemişti– kendi parlayan gözlerimi, şiddetli inançlarımı, ılımlı, uykulu ve esprili yaşlıları sevmediğimi hatırlamam yetiyordu.</span></p>

      <p class="paragraf-4">Birimiz belki telefonda, eski bir Staliniste haber verirken, “Biliyorsun hepsi Troçkist,” diyebilirdi. “Olabilir,” diye azimle yanıtlayabilirdi karşısındaki. “Bugünlerde Stalinist olmalarını bekleyemezsin.” “Niçin herhangi bir akımın peşinden gitmek zorundalar?” Ancak bu çok ileri gitmek olurdu.</p>

      <p class="paragraf-4">Ancak bazı insanlar için, bu dönem kesinlikle bir coşku veya yenilenme süreci değildi. Yahudilerin kaderi konusunda “bizzat Moskova’daki Parti’yle” yüzleşmeye giden Haimi Levy’yi ele alalım. Haimi, East End’de büyümüş yoksul bir Yahudi’ydi. Genç Komünistler Birliği ve sonra da Komünist Parti onun ve onun gibilerin her şeyi –üniversite, eğitim, artık İngiltere’nin hiçbir yerinde görülmeyen türdeki yoksulluktan kaçış– olmuştu. Aynı derecede akıllı bir erkek kardeşi vardı. Aile sadece birini üniversitede okutabiliyordu. Kardeşler yazı tura attı. Bunun sonucunda Haimi Levy üniversiteye gitti ve Imperial College’da parlak ve saygın bir matematik profesörü oldu. Kardeşi ise iş hayatına atıldı ve o da başarılı oldu. Haimi’yi son derece şefkatli bir şekilde maddi ve diğer konularda destekledi. Kardeşler bütün hayatları boyunca birbirlerine yardımcı oldular. Haimi için komünizmin çöküşü sıradan bir darbe değildi. Eminim hayal kırıklığının acısıyla, kısa bir süre sonra öldü. Onun gibi kalpleri kırılan başka insanlar da vardı.</p>

      <p class="arabaslik-sol-kucuk para-style-override-39">BİR TOPLANTI</p>

      <p class="paragraf-4">General de Gaulle basının özgürlüğünü kısıtlıyordu. Londra’da bir protesto mitingi düzenlendi: De Gaulle diktatörleşiyordu. Miting öğleden sonraydı ve bunu iki nedenle hatırlıyorum. Birincisi, orada bir an geçmişe gittim. Isaac Deutscher konuşmacıydı, askeri bir tarzda giyinmişti, kürsüye çıktı, geleceğe gözlerini dikerek sağ yumruğu havayı tempoyla döverken çatık kaşlı ağır klişelerle dolu bir söylev çekti. Lenin gibi, diye düşünüyorduk hepimiz. Yaşlı Gardiyan yeniden canlanmıştı. Ne diyordu? Hiçbir fikrim yok. Bu olayın aklımda yer etmesinin ikinci nedeni demokrasiyi savunmak için kürsüye çıktığımda adamın biri, “Yataktan yeni mi kalktın?” diye bağırmasıydı, ardından sempatik gülüşmeler. Tüm sabah yoğun bir şekilde çalıştığım için kızgındım. Ancak üstümde kırmızı bir etek ve siyah gömlek vardı. Hiç kuşkusuz şablona uygundum. Ah, La Pasionaria. Ah, Rosa Luxemburg. Bu ve benzer kadınların hayaletleri solcu erkekleri hep rahatsız eder! (Kadınları o kadar değil.) Fakat, kahramanların hayalleri, cesur duruşlar beni her geçen gün daha huzursuz ediyordu. Platformda başka kimler vardı? Sadece Deutscher’in tam tersi bir kişiliği olan Spike Milligan’ı hatırlıyorum. Aşırılığı reddeden ılımlı ve mantıklı bir konuşma yapmıştı. Onun adına üzüldüm çünkü politikadan nefret etmesine rağmen orada olduğunu biliyordum. Biz konuşmacılar kapıya doğru giderken, <span class="char-style-override-14">The Goon Show</span> yüzünden herkesin olduğu kadar benim de kahramanım olan Spike Milligan yanımdaydı. Özel hayatına yönelik bir şey söylemek üzere olduğumu gören Spike elini uzatıp, “Demek tekrar karşılaştık,” diyerek elini hızla geri çekti, “İlk kez olarak.” Bu cümle zihin mekanizmamı karıştırdı ve hiçbir şey söylemedim. O anda, hayranların saldırısına uğradığım zaman aynı taktiği uygulamaya karar verdim fakat işe yaraması için insanın Spike Milligan olması gerekiyordu. Aslında, Londra’ya ilk geldiğimde, PEN Club’da Eleanor Farjeon’un yanımda dikildiğini görünce ona yeteneklerinin çocukken benim için çok önemli olduğunu söylediğim ve buna karşılık olarak onun mırıldanarak, “Onları özellikle senin için yazmıştım,” dediği zamanki kadar utanç verici bir durum değildi. O zaman saygılı bir hayranıma hiçbir zaman kabalık etmeyeceğime söz vermiştim ve tahriklere rağmen, umarım, bunu yapmayı başarmışımdır.</p>

      <p class="arabaslik-sol-kucuk para-style-override-39">BAŞKA BİR TOPLANTI</p>

      <p class="paragraf-4">Yeni kurulmuş olan <span class="char-style-override-14">New Left Review</span> adının neredeyse kesinlikle, “Britanya Nereye Gidiyor” ya da “Yol Ayrımındaki Britanya” olduğu bir toplantı düzenlendi. Başkalarıyla birlikte platformda düşüncelerimi söylerken dinleyicilerden biri ayağa kalkıp sordu: “Sen ve senin gibiler her şey üstüne bu denli yanılmışken orada durup bize fikirlerini söyleme hakkını kendinde nasıl görüyorsun?”</p>

      <p class="paragraf-4">Çok güzel bir soru. Şöyle cevap verilebilirdi: “Sen neden orada oturup bizi dinliyorsun?” Veya “Ama haklı olduğumuz birçok konu da vardı.” Ya da “Ama herkes komünistti.”</p>

      <p class="paragraf-4">Ancak tanıklık ediyorduk. Neden? Bunun tek nedeni, başkalarını temsil ettiğimizi düşünmemiz olabilir. “Ben ve birçok insan bunu yaşadı.” Başka insanların da aynı şeyi hissettiğini öğreninceye kadar kendi deneyimlerimize güvenmediğimiz için mi oluyor? Tabii bunun nedeni, çok büyük ve genellikle ani değişiklikler yaşanan bir dönemden geçmemizdi. Arkadaşların ne düşündüğünü öğrenmek istiyorsunuz çünkü hiç kuşkusuz, geçen sefer görüştüğünüz zaman düşündüklerini düşünmüyorlar. (“Şimdi bütün bunları nasıl değerlendiriyorsun?”) Ancak, bize söylendiğine göre, asırlar boyunca düşünceleri değişmeyen toplumlar vardı. Muhtemelen hâlâ böyle insanlar var. Özbek soyundan gelen Amerikalı bir kadın arkadaş, hepimizin bazen yapmak zorunda hissettiği gibi, kökenlerini araştırmaya gitti ve büyükannesiyle büyükbabasının çıktığı kabile veya klanın, tamamen aynı şekilde yaşadığını, tüccar ve esnaf olduklarını, atlarla ilgilendiklerini gördü. Yaşantıları, insanların oturup konuşarak hep birlikte uzun uzun yemek yemesi etrafında kuruluydu. Rahat sayılabilecek ve kesinlikle yararlı bir hayat tarzıydı, zaten aksi takdirde bu kadar uzun süredir devam etmezdi. Ama bu arada, klandan ayrılan o kadın, hiçbir şeyin beş dakika süreyle aynı kalmadığı modern insan kasırgası arasında bir yaprak gibiydi.</p>

      <p class="paragraf-4">Ünlerini esas olarak, her konuda sık sık ve tamamen fikir değiştirmelerine borçlu olan insanlar vardır. “Değişim rüzgârları zihnimi etkiledi ve bak, mobilyaların yerini nasıl değiştirdi.” Tanıklık ediyorduk. “Eskiden öyle düşünüyordum, şimdi böyle düşünüyorum.” Sanki fikirler çapaydı.</p>

      <p class="arabaslik-sol-kucuk para-style-override-39">ISKARTAYA ÇIKMIŞ</p>

      <p class="paragraf-4">John Wain ve ben, “gençken” dans etmekten zevk aldığımızı hatırladık. Tabii, söylemeye gerek yok, kendimizi hâlâ genç görüyorduk. Ben daha 40 olmamıştım, o da galiba o civardaydı. Oxford Street’teki Jazz Club’a gittik. Humphrey Lyttleton burada grubuyla birlikte saksofon çalıyordu. Kulüpte herkesin, aslında orada olmaya hakları olmayan bu ihtiyarlara çok nazik davrandığını gördük. Hoşgörülü ama eğlenen bakışların altında sakin bir şekilde salındık, sonra dans ederek dans pistinin kenarına ulaştık, sonra kahve içmeye ve yaralarımızı sarmaya gittik.</p>

      <p class="arabaslik-sol-kucuk para-style-override-39">YARARLI BİR OLAY</p>

      <p class="paragraf-4"><span>John Berger yazarların yalnızca yazarlarla, ressamların ressamlarla, mimarların da mimarlarla görüşmesinin kötü bir şey olduğuna karar vermişti. Haklıydı. Paris’te olduğu gibi, insanların gidebileceği ve sanatçıların, yazarların, düşünürlerin olacağını bildiği kafelerin bulunduğu merkezi bir buluşma yeri olmalıydı. Fakat ne ilk kez, eminim, ne de son kez, karşımıza engel olarak Londra’nın, asla Paris gibi derli toplu ve merkezi olamayacak boyutu ve on dakika uzaktaki Dome, the Flore ve Deux Magots çıktı. Sonra Londra’da, ruhsat saatleri sorunu vardı, zira barlar gece on birde kapanıyordu. Fakat John denemeye değeceğine karar verdi. Oxford Circus’tan bir dakika uzaklıkta bulunan bir barın üst katında bir oda kiraladı –kesinlikle yeterince merkezi bir yerdi– ve o çarpık bir şekilde tanımlanmış engelleri yıkmak amacıyla, çok farklı insanları davet etti. Herkes oradaydı. Mekân tıklım tıklım doluydu, uğulduyordu, çınlıyordu, titriyordu. Ne güzel bir fikir, diye düşündük hepimiz. John Berger bunu düşünmekle ne kadar akıllılık etmişti ve tabii, bu tür etkinlikler daha sık düzenlenmeliydi. Sonra John hepimizi susturdu ve bir konuşma yaptı. İyi bir dava içindi, politikti. Anında ressamların bakışmalarının ardından kapıya yöneldikleri görüldü. Oradakiler, “Hep sağduyuları güçlüdür,” derken önce onlar gittiler. Sonra da, birer birer veya gruplar halinde diğerleri ayrılırken John kahramanca konuşmaya devam etti. Şu iyi dava neydi? Kim bilir, kimin umurundaydı, çünkü terk ediyorduk. “</span><span class="char-style-override-14">Gene mi?</span><span>” diyordu insanlar. “Pek çok kez geçtik buradan.” İşte böylece cesur bir deneme sona erdi, ama eğer politika araya girmemiş olsaydı, hepimiz hâlâ orada olabilirdik...</span></p>

      <p class="arabaslik-sol-kucuk para-style-override-39">YENİ SOL’UN SOSYAL YAŞAMI</p>

      <p class="paragraf-4">Çok hareketliydi. Bir zamanlar bizimkinin olduğu kadar aktif olan yeni bir kafe açtılar ve boyayıp düzenlerken çok eğlendiler. Yeni politik yaşamın merkezi olmasını hedeflediler ancak idealist düşünceler iş becerisinin, anlayışının yerini dolduramadığından kafe iflas etti. Yunanlı Jimmy adında biri, Frith Street’teki bir bodrum katında bulunan restoranında ucuz ve bol yemek sunuyordu. Restoran gece gündüz politika tartışan yeni yoldaşlarla dolup taşıyordu. Jimmy’nin yeri hâlâ duruyor. <span class="char-style-override-14">The New Left Review</span> ve yan kuruluşları için çeşitli ucuz yerler kiralanıyordu ve bunların hepsi sadık insanlar tarafından boyanıyordu. Hepsi çok eğlendi. Tıpkı bizim gibi. Yeni gençlik bu yerlerde, kafe-barlarda ve ucuz restoranlarda oturup konuşuyordu. Yeni Aydınlanma’da insanın en çok yaptığı şeylerden biri konuşmaktır. Ben bunlara katılmadım ama Clancy katıldı ve neler olduğunu ondan öğrendim.</p>

      <p class="paragraf-4">1957 yılında annem öldü. Şöyle oldu. Benim yanıma yerleşemeyince geri döndüğü Güney Rodezya’da, şu ya da bu eski arkadaşının yanında kalmıştı ama hayatını bu şekilde sürdüremeyeceğini biliyordu. Sonra erkek kardeşime, ona yakın olabilmek için Marandellas’a (şimdi yine Marondera) gelip yerleşeceğini söylemiş, hayatını ona ve çocuklarına adamayı teklif etmişti. “Başkalarına yararlı olmazsam başka ne işe yararım?”</p>

      <p class="paragraf-4">Annem düzgün ve rahat bir huzurevindeydi. Küçük bir bahçesi vardı. Kendisinin yaptığı bu düzenlemelerde hiçbir sıkıntısı yoktu. Ancak yapacak hiçbir işi yoktu. Öğleden sonraları ve akşamları briç ve vist oynuyordu – mükemmel bir oyuncuydu ve yararlı işlerle meşgul olduğuna kendini inandırmaya çalışıyordu. Aslında oğlunun kendisini çağırmasını bekliyordu. “Monica işlerden çok bunalıyor, lütfen gel ve bizimle yaşa, çocukların bakımını üstlen.”</p>

      <p class="paragraf-4">Ve sonra da kalp krizi geçirdi. İngiliz Kilisesi’ne mensuptu. Ölüm halindeki birine son kutsal töreni yapmak için Katolik papaz odasına daldığında kendini yataktan kaldırmaya ve “Hayır, hayır, hayır,” demeye çalıştı ve sırtüstü düşüp öldü. Birisi ona gereksinim duymuş olsaydı belki on yıl daha yaşardı.</p>

      <p class="paragraf-4"><span>Çok üzüldüm ancak bu basit bir kayıp acısı değildi, daha çok soğuk, sıkıntılı bir yarı-donma durumuydu – içten içe yaşadığım bir acıydı. Her zamanki gibi, berbat hayatına acıyordum ancak bu öfkeli acımayı, şu katı düşünce bloke ediyordu: Eğer yanında yaşamasına izin verseydin, ölmezdi. Dairede dolanıp durdum, eski halime döndüm, onun ne kadar sıkıntı çektiğini görüp, “Hayır yapmayacağım,</span> <span class="char-style-override-14">beni rahat bırak</span><span>,” diyen o küçük kıza dönüştüm. Clancy zaman zaman yanımdaydı ve bana iyi davranıyordu. Acıdığı ve korktuğu annesine karşı hisleri, benim duygularımı anlamasını sağlıyordu. Dürüstlüğüm nedeniyle yaşayamadığım duyguları, örneğin basit gözyaşlarını, benim için blues müziği ifade ediyordu. Birkaç hafta, belki ay boyunca başka hiçbir şey dinlemedim. “St. James Infirmary”, “St. Louis Woman” ... Bessie Smith, Billie Holliday, diğerleri... Şimdi kulaklarımı veya çalışan herhangi bir makineyi kapatmadan bu sesleri duyamıyorum. Dinlerken düşünüyordum. Annemle benim bu uzun, acıklı hikâyemizin hangi noktasında farklı davranabilirdim? Farklı şeyler yapabilirdim. Ancak hiçbir şeyin farklı olamayacağı sonucuna varmak zorunda kaldım. Eğer canlanıp Londra’ya gelse ve cesur, alçakgönüllü ve anlamayan bir tavırla, “Ama tek istediğim beraber olmamız,” dese, kesinlikle aynı şekilde davranır, aynı şeyi söylerdim. O halde acı çekmenin ne yararı var? Üzülmenin? Pişmanlığın?</span></p>

      <p class="paragraf-4">Kötü, yavaş geçen bir dönemdi, sanki soğuk, yoğun bir suyun kilometrelerce altındaydım. Peter anneannesinin öldüğünü biliyordu, ama bir süre orada kalıp sonra giden yaşlı bir kadın için neden üzülsün? Darbe değil de yara olan, yavaşça yayılan, gözden ıraklaşan, aslında hiç solmayan ölümler vardır. Bazen düşünüyorum, şimdi yaşlı bir kadın olarak yürüyerek içeri girse, ben de yaşlı bir kadınım... Acaba nasıl olurduk? Esprili bir gerçeği paylaşırdık, diye düşünmek istiyorum. Hangi gerçeği? Hangi gerçeği mi, hayatın ne kadar berbat olduğunu. Ama en önemlisi sanırım, ona sarılırdım... Kime sarılırdım? Üç yaşındayken annesini kaybeden ve hizmetçiler, soğuk sevgisiz bir üvey anne, soğuk, sorumluluk sahibi baba tarafından büyütülen küçük Emily’ye.</p>

      <p class="paragraf-4 para-style-override-22">Genç politikanın tek belirtisi Yeni Sol değildi. Diğeri de, şimdi George Devine’ın himayesi altında tiyatronun küçük bir altın çağı olarak görülen Royal Court Tiyatrosu’ydu. Doğruydu, ama o dönemde çoğu kuzeyden gelen, çoğu işçi sınıfından olan ve üne kavuşmak isteyen genç, yetenekli ve akıllı erkeklerin dönemiydi. Ve hepsi de, her biri de bunu başardı, zira kısa bir süre sonra operanın ve tiyatronun – ve de sinemanın en üst düzeyinde oynamaya başladılar. Sonra George Devine gibi bir kartalın yanında yalnızca serçe halinde kaldılar – Tony Richardson dışında, zira Tony aslında bir süre tiyatroyu yönetti. Tony, Yeni Sol’un tüm genç erkekleri gibi, kurulu düzene son derece saygısızdı. Kısa bir süre sonra İngiliz sinemasına yeni bir can katacak olan filmler yapacaktı, <span class="char-style-override-14">Look Back in Anger, A Taste of Honey, Tom Jones, The Charge of the Light Brigade.</span> Bu arada Royal Court Tiyatrosu’nun en üst kademesindeydi. Uzun boylu, zayıf, yakışıklı bir gençti, muhtemelen parodi olarak başlayan ama sonra kalıcı hale gelen, canım’larla – “caa-nım” – dolu komik bir konuşma tarzı geliştirmişti. Tony Richardson’ın gücü, hem konum olarak hem de yapı olarak kesinlikle aykırı biri olmasından kaynaklanıyordu. Orta sınıf değildi, İngiltere’nin güneyinden gelmiyordu, onun yerine kuzey İngiltere’nin dürüstlüğünü almıştı, ikiyüzlülükten yoksundu. Londra’nın samimi orta sınıfına uzun uzun bakmış ve kısa sürede parçası olduğu her sahneye hâkim hale gelmişti. Şimdi geriye dönüp Royal Court’un içinde ve etrafında olan insanlara baktığımda, en çok öne çıkan kişi Tony Richardson, oysa hepsi de son derece yetenekli insanlardı.</p>

      <p class="paragraf-4"><span>Court, canlı bir tiyatrodan daha fazlaydı, cesur bir geçmişi vardı, yeteneği olan herkes orada çalışmak istiyordu. Havası, ambiyansı öylesine güçlüydü ki, bir süre için sanki sıradışı bir cemaatti. Etrafında, atölye çalışmaları ve altmışlı yıllarda normal karşılanacak türde “etkinlikler” oluşuyordu. Ellilerin ikinci yarısında bazıları aktör, dramatist ancak bazıları tiyatroda bile çalışmayan hepsi genç ya da en azından yaşlı olmayan büyük sayıda kişinin ifade etmeye çalıştığı gereksinim neydi ki bütün akşamlarını, hafta sonlarını, ağaçlar, duvarlar, nehirler ya da öfke, acıma, aşk, sevgi vs. olarak geçiriyorlardı? Bu seanslardan bazıları, görülmeye değer sahneleri ve pantomimleriyle, Viktorya dönemi salonları hakkında okuduklarımızdan farklı değildi. Bu tür şeylerin yapıldığı evlerden biri, Anne ve Peter Piper’ın</span><span class="dipp"><a class="footnote-link" href="#footnote-225-140" id="footnote-225-140-backlink">140</a></span> <span>Hammersmith Nehri kenarındaki eviydi. Bu şahane cam ev, sütunlu verandalarıyla akıntıda süzülen gemi havası taşıyordu. Çiftin, her yaştan, birbirinden güzel kızları vardı. Dolayısıyla Renoir’ın gelip hepsinin resmini yapacağı hayalini kurmadan yapamıyordunuz. Ben de Peter da Piper’ları görmeye gitmekten hoşlanıyorduk, rol yapmalarının beni eğlendirdiğini söyleyemeyeceğim, ne orada ne de başdöndürücü havasına rağmen Court’ta. Birlikteliği, aile duygusunu, “onlara karşı biz” – kabile fikrini sevmiyordum. Bunları bana hayatım boyunca yetecek kadar yaşamıştım. Yakında dağılacaklarını biliyordum, çünkü hep böyle oluyordu, ancak devam etiği sürece şirindi. Ayrıca bir süreliğine Royal Court yazarlığı yaptım. “Ah, sen bizim yazarlarımızdan birisin,” diyerek bana iyi yerlerde koltuklar verirlerdi ama bu arada ben ihanete uğradığımı düşünürdüm: Bana bir söz verdiniz ve tutmadınız.</span></p>

      <p class="paragraf-4">Gençlerin kesinlikle politikayla ilgilenmediği o dönemle ilgili bir oyun yazmıştım. Bana göre, insanların yıllarca politik nedenlerle başka ülkelere sığınmalarından, toplama kamplarından kurtulmalarından, komünist ülkelerden kaçmalarından sonra uyuz bir gencin, “Korkarım politikaya ayıracak zamanım yok,” diye mırıldanmasını duymak çok acı vericiydi. Kenneth Tynan o dönemin örneğiydi çünkü büyüklerini kızdırmak için, Max Beerbohm ve Wilde’dan esinlenerek tavuskuşu kıyafeti giyen züppe biriydi. Benim takım şaşkınlıktan çarpılmış ve rahatsız olmuştu çünkü eğer “politik bilinç” sahibi değilseniz hak ettiğinizi bulurdunuz, en azından Hitler’i. Tarihte, politik açıdan en bilinçli nesillerden birinin Stalin’e sahip olmasını henüz kabullenmeye hazır değildik. İşte <span class="char-style-override-14">Each His Own Wilderness</span>’ın arkasındaki fon buydu ve bir de komünist bir arkadaşımı, politik olmayan oğlu tarafından düzenli olarak haftalarca, aylarca politik görüşleri yüzünden hırpalanan bir anneyi seyretmemdi. Kadın sonra politikayı bıraktı ve oğlu bir gecede, şiddetle demesek bile, aşırı derecede politik hale geldi – yani annesinde eleştirdiği her şeyi yaptı. Ben oyunu yazarken bile her şey değişmişti ve yeni dalgaya Kenneth Tynan önderlik ediyordu. Bu oyunu Royal Court’a, yani Tony Richardson’a gönderdim ve ikisi de oyuna bayılan Richardson’la George Devine tarafından öğle yemeğine davet edildim. “Tıpkı <span class="char-style-override-14">Look Back in Anger</span> caa-nım,” dedi ağır bir şekilde Tony. “Fikrinizi değiştirebilirsiniz ama,” dediğimde sanki benim yerime ileri görüşlü bir şeytan konuşmuştu. İki adam da binlerce söz vererek bana güvence verdi, bunun olamayacağını söyledi. Aylar geçti ve bir cesaretle, bana söz verilen sahnelenmeye ne olduğunu sordum. Buna cevap olarak George Devine’dan, “Oyununda hâlâ beğendiğimiz yanlar var,” diye başlayan bir mektup aldım. Tony Richardson çalışmak amacıyla Amerika Birleşik Devletleri’ne gitmişti ve oyuna asıl hayran olan oydu. <span>George’un akıl hocası olarak onun yerine, katı bir solcu olan Lindsay Anderson geldi. Lindsay Anderson oyunu beğenmemiş ve George’a yapmamasını söylemişti. Böylece oyun devamlı olarak gösterilmek yerine Court’ta bir pazar gecesi sahne aldı. Yönetmenliğini John Dexter yaptı.</span><span class="dipp"><a class="footnote-link" href="#footnote-225-141" id="footnote-225-141-backlink">141</a></span> <span>O zaman henüz tanınmamıştı, yeteneğinden değil ama kendinden emin değildi ve o zaman bile mükemmel bir yönetmendi.</span> Royal Court’un pazar geceleri bir süre tıklık tıklım dolu oldu. Oyun olumlu eleştiriler aldı. Sürekli olarak oynansaydı diğer birçok oyun kadar başarılı olabilirdi, ancak konu açısından olduğu kadar biçim açısından da demodeydi. Court, iyi organize edilmiş oyunu beğenmedi. Önceki kuşaklardan, Noel Coward, Terence Rattigan, Abouilh ve özellikle Priestley’den nefret ediyorlardı. Bunlardan birinden bahsetmeniz, hızla çekilmiş sifona benzer sesler duymanız için yeterliydi.</p>

      <p class="paragraf-4">Böyle olmak zorunda mı? Yani, yeni parlak genç yetenek kendinden öncekini aşağılamalı mı? Birçoğu benim de gördüğüm Yeni Anlayış<span class="dipp"><a class="footnote-link" href="#footnote-225-142" id="footnote-225-142-backlink">142</a></span> yanlısıydı ve hepsi büyüklerinden nefret etmek zorunda olan genç insanlar tarafından düzenlenmişti. Kendi aydınlanmama dönüp, benden hemen öncekilere karşı duyduğum aşağılamanın şiddetini hatırladığım zaman, bunun neden olduğunu bildiğim için moralim bozuluyor – ama yine de ısrarla merak ediyorum. Herhalde böyle olması gerekmiyor? Çünkü bu döngü çok kötü bir israf, yeni enerjiler öne çıkıp, daha öncekileri yok ediyor... Ama sonra yavaş yavaş çok aceleci davrandıklarını anlayıp, kendilerinden yalnızca bir iki nesil önce olan insanları selamlamayı öğreniyorlar. Bu arada, onlardan sonra gelenler tarafından işe yaramaz olarak değerlendiriliyorlar. Çok üzücü, kötü, aptalca bir döngü.</p>

      <p class="paragraf-4"><span>Court tarafından sezona alınan oyunlar çoğunlukla, anarşik demesek de, şekilsiz oyunlardı ve şiddetle montaja ihtiyaçları vardı. Çok azı hayatta kaldı. Ancak bu yenilikçiler, kesme, şekillendirme ve kısaltma işlemlerini yaratıcılıklarına hakaret olarak görüyorlardı. (Bu, Arnold Wesker, John Osborne veya Shelagh Delaney için geçerli değildi.)</span></p>

      <p class="paragraf-4"><span class="char-style-override-14">Each His Own Wilderness</span> konusunda çok iddialı konuşmak istemiyorum. Güzel bir oyundu, herhangi bir özelliği yoktu. Bazen yeniden sahneleniyor. Eksik yanının ne olduğunu anlamak için, <span class="char-style-override-14">Godot’yu Beklerken</span>’i veya Genet’in ya da Sartre’ın oyunlarını düşünmeniz yeter. Uzun zaman sonra, Tony Richardson Londra’ya geldiğinde, beni görmeye gelince, “O güzel bir oyundu,” dedi. Olanlar yüzünden kendini kötü hissediyordu. Ve çok cömert bir şey yaptı. 1.000 sterlin karşılığında Faulkner’in <span class="char-style-override-14">Intruder in the Dust</span>’ına senaryo yazmamı istedi. O aşamada, film dünyası hakkında, bu filmin muhtemelen hiç yapılmayacağını, kesinlikle benim yazdığım haliyle olmayacağını anlayacak kadar bilgim vardı. Tony’nin bana biraz para vermek için bu yolu kullandığını sonradan anladım. Bazen hakkında acımasız sözler söylenen Tony’yle ilgili deneyimlerim bana onun akıllı olmanın yanı sıra, kibar, düşünceli, içgüdüsel olarak eli açık biri olduğunu söylüyordu.</p>

      <p class="paragraf-4"><span class="char-style-override-14">Look Back in Anger</span>’ı Miles Malleson’la birlikte izledim ve daha uygun biriyle de seyredemezdim. Oyun Miles’ın moralini bozmuştu ama kesinlikle geri kafalılık yapmıyordu. Bugün İbsen, Çehov, Moliére isimlerine alışkınız, ancak o sıralarda tiyatro yöneticileri çekiniyorlardı. Miles bazı yeni çeviriler yapmış, yöneticileri zorlamış, bazılarında da oynamıştı. Kendini yaşamı boyunca hep avant-garde olarak görmüştü, George Devine ayarında biriydi. Ancak o gece, gençlerin hevesle bağırdığı, yaşlıların mutsuz olduğu ateşli, huzursuz izleyicilerin arasında Miles sürekli olarak, “Ama kabalık toplumsal eleştiri değildir,” diyordu. Miles sosyalistti, ama komünizmden çok uzak değildi; belki de komünistti, bilmiyorum. Geçenlerde Ulusal Tiyatro’da kızlarından birini gördüm. Miles’la arkadaşlığımızı, Parti’nin iki eski tüfeği olmamız gibi sanıyordu, oysa Miles’ın ağzından parti çizgisinde tek laf duymamıştım. Birçok gencin kendini özdeşleştirdiği Jimmy Porter’ın çocuksu ve <span class="char-style-override-14">Werther</span><span class="dipp"><a class="footnote-link" href="#footnote-225-143" id="footnote-225-143-backlink">143</a></span> yüzünden kendilerini öldüren gençler kadar kendine acıyan biri olduğunu düşünüyordum. Miles onu, saygınlık karşısında salıverilen yellenmenin eşdeğeri gibi ve yararlı biri olarak görüyordu.</p>

      <p class="paragraf-4">Jimmy Porter neden bu kadar kızgındı? O oyunda iki ölüm vardı. Birisi babasının ölümüydü, çok sayıda İngiliz’in hükümetlerinden utanmalarına yol açan İspanya İç Savaşı yüzünden ölmüştü. Diğeri de, otuzlu yılların aç, pamuk ipliğinde, yoksullukla kirlenen döneminde hayatta kalmayı başaran bir yaşlı işçi kadının ölümüydü. O öfkeyi ben de yaşıyordum. Ancak yaşlılar çok şey istiyordu. Jimmy Porter –veya John Osborne– neden bu kadar öfkeliydi? Herhalde buna kızıyordu – kızıyorlardı. O dönemde bu öfke hakkında sayfalarca yazı yazıldı.</p>

      <p class="paragraf-4">1951 yılında, hayatı ve yayınları <span class="char-style-override-14">Contemporary Authors</span>’ın<span class="dipp"><a class="footnote-link" href="#footnote-225-144" id="footnote-225-144-backlink">144</a></span> iki kalın cildini oluşturan tanınmış yazar Leslie Paul’un otobiyografisi <span class="char-style-override-14">Angry Young Men</span><span class="dipp"><a class="footnote-link" href="#footnote-225-145" id="footnote-225-145-backlink">145</a></span> kitabı çıkmıştı. Bu kitabı okuyan hiç kimseyi tanımadım, ancak kitabın adı muhtemelen Osborne’un eserinin adına esin kaynağı olmuştu. Deyim havada kalmıştı. Royal Court’ta tanıtımla görevli insanlar <span class="char-style-override-14">Look Back in Anger</span>’a<span class="dipp"><a class="footnote-link" href="#footnote-225-146" id="footnote-225-146-backlink">146</a></span> dikkatleri nasıl çekeceklerini düşünürken, John Osborne’a, “Herhalde siz de öfkeli bir gençsiniz, değil mi?” dediler. Ve bunu basına verdiler. Hepimizin üzülerek bildiği gibi, basın iyi bir şeyin peşini bırakmaz ve yıllarca, her yeni yetenek, “öfkeli genç kuşak” olarak selamlandı. “Öfkeli Genç Kuşak.” İnanılmaz insanlar şu gazeteciler. Biraz orijinal olmayı deneyeceklerini düşünürsünüz. Başbakanlığının başlarında “yaşlı” olarak tanımlanmıştı. Yıllarca bugüne kadar da John Major gazetecilerde “yaşlı” sıfatını kullanma isteği doğurdu hep. Programlanmış kobaylar gibiler. Bayan Thatcher: El çantası.</p>

      <p class="paragraf-4">Şimdi Tom Maschler sahneye çıkıyor. Tom çok genç –23 yaşında– yakışıklı ve azimli biriydi. Yazmayı planladığı bir kitap için –<span class="char-style-override-14">Declaration</span>– bir makale yazmamı istemek amacıyla evime geldi. Ona, inceleme makalesi yazmayı sevmediğimi söyledim. Beni azarlayan bir ses tonuyla, bütün geleceğinin bu kitaba bağlı olduğunu söyledi. Sonradan, hepimizin şu konuda uzlaştığımızı anladım: Tom’un ihtiyacına karşı koyamazdık. Ayrıca, Iris Murdoch’a başvurduğunu ve Murdoch’un hayır dediğini, kitapta bir kadının olması gerektiğini söyledi. Onu hayal kırıklığına uğratamazdım. Ben de böylece öfkeli genç bir insan oldum.</p>

      <p class="paragraf-4"><span>Tom tam bir savaş kurbanıydı. Altı yaşındayken annesiyle babası Viyana’ya mülteci olarak gelmişler ve bu yeterince kötü değilmiş gibi, geldikten sonra ayrılmışlardı. Annesi taşrada büyük bir evde aşçı olarak işe başlamıştı. Viyana’da küçük prens olarak yaşayan Tom bir aşçının oğluydu. Dejenere gençlerden oluşan bir çetenin lideri olmuştu ve yaptıklarıyla gurur duyup, komik bir şekilde anlatıyordu. Ayrıca bir Quaker</span><span class="dipp"><a class="footnote-link" href="#footnote-225-147" id="footnote-225-147-backlink">147</a></span> <span>okuluna gönderilerek kurtarılmasının, ona ahlak duygusu kazandırarak onu mahvettiğinden, aksi takdirde ikinci Onassis olabileceğinden yakınıyordu. Ordudaki kısa meslek hayatı pek başarılı olmamıştı. Tom, başına bu kadar aptalca bir şey geldiği için öfkelenip yatağına sığınan ve kalkmayı reddeden tanıdığım tek genç değildi. Turizm rehberliği yapmıştı – bu tür turizm yeni başlıyordu. Çok sayıda dil bilmesi ve sevimliliği, başarılı olmasını sağlamıştı. Her türlü macera devam ediyordu, bunlardan birisi, sınır ötesine kahve kaçırmaktı. (Gerçek, kaliteli kahve çok değerliydi.) Ben, Peter’ı İspanya’ya götürdüğüm zaman, sevimli tur rehberimiz için bir paket kahve taşımam istenmişti; o günlerde ne kadar masumduk. Tom yayıncı olmayı kafasına koyunca André Deutsch’ta haftada beş sterlinle işe başlamıştı ve artık McGibbon ve Kee’de çalışıyordu, ufak bir işi vardı. Britanya’daki en iyi yayıncı olmayı kafasına oymuştu ve bir yerden başlamalıydı. Bu kitap,</span> <span class="char-style-override-14">Declaration</span><span>, o başlangıç olacaktı. Tom gerçekten de İngiltere’deki en iyi ve kesinlikle en göze çarpan yayıncı oldu. Koku alma yeteneği, sezgisi, yeteneği ve içgüdüsü vardı. Sezgisini,</span> <span class="char-style-override-14">Declaration</span><span>’da seçtiği insanlarda gösterdi. Ortak yanımız, o dönemde göze çarpan insanlar; başarı veya ümit vaat etme havası taşıyan “isimler” olmamızdı.</span></p>

      <p class="paragraf-4">Tom, <span class="char-style-override-14">Declaration</span>’ın yayımlanmasını beklerken hepimizle arkadaş oldu. Bir kısmımız ona tavsiyelerde bulundu. Yayıncı olmak istediğine göre birkaç kitap okusa iyi olacaktı. İlginç bir şekilde, hepimiz ona kabaca aynı olan 20 kitaplık birer liste verdik. Her gün en az bir tane gazete okumaya çalışmalıydı, zira politikayla ilgilenmese bile, neler olup bittiğinden haberdar olmalıydı. Pekâlâ, eğer gazete okumak istemiyorsa, haberleri ona anlatacak birini bulmalıydı.<span class="dipp"><a class="footnote-link" href="#footnote-225-148" id="footnote-225-148-backlink">148</a></span></p>

      <p class="paragraf-4">Tom, çoğu olumsuz olsa da, yoruma davet çıkaran insanlardan biriydi. Tabii bunların bir kısmı kıskançlıktan kaynaklanıyordu, zira olağanüstü derecede başarılı oldu.</p>

      <p class="paragraf-4">Bir keresinde yaptığı bazı şeyler son derece korkunç olduğu için, onun hakkında yazı yazmanın zor olacağını söyledim.</p>

      <p class="paragraf-4">“Mesela?” diye sordu Tom.</p>

      <p class="paragraf-4"><span>“Mesela şu,” dedim. İtalyan yayıncım Feltrinelli, bana Ritz’den telefon edip, onunla kahvaltı edip edemeyeceğimi sordu; iş kahvaltıları o zaman çok modaydı, daha önce hiç duymamıştım. Ritz’de, çok çeşitli kahvaltılığın arasında oturup sütsüz kahve içtik, çünkü ikimiz de kahvaltı etmedik. Giangiacomo Feltrinelli uyumlu bir adamdı ve cesur bir yayıncıydı. Komünistti ve Feltrinelli solcu bir yayıneviydi.</span> <span class="char-style-override-14">Doktor Jivago</span> <span>gibi, Sovyet yetkililer tarafından lanetlenen romanları basıyordu. Tabii bu yüzden yoldaşlar tarafından yeriliyordu. O sabah tesadüfen Tom telefon etti ve ona Feltrinelli’yle kahvaltı ettiğimizi söyledim. Tom, “Hemen geliyorum,” dedi. Sonra bana oteldeki Feltrinelli’yi arattırdı ve arkadaşım Tom Maschler’in yanımda olduğunu, onunla konuşmayı çok istediğini söylettirdi. Bunu yaparken neler hissettiğimi söylemeyeceğim. Tom, onun benimle birlikte yaşadığını varsaydığı için suçlayamayacağım Feltrinelli’yle sohbet ederken ben dinledim. Sohbet bitti, Tom ahizeyi yerine koydu ve zaferle dönüp, “Onu bu gece göreceğim,” dedi. Ertesi sabah telefon edip, onlarla birlikte yazlık evlerinde kalmaya davet edildiğini açıkladı. Ve Tom, Feltrinelli’lerle yakın arkadaş oldu.</span><span class="dipp"><a class="footnote-link" href="#footnote-225-149" id="footnote-225-149-backlink">149</a></span></p>

      <p class="paragraf-4">“Bunda ne sorun var?” dedi Tom. “Sadece girişimcilik yapıyorum.” Tom’un göbek adı Chutzpah’tı. McGibbon ve Kee’de altı aydır çalışıyorken, şirketin sahibi Howard Samuels onu görüşmeye çağırmış ve ne de olsa çok sayıda umut dolu başvuru arasından seçtiği içi içine sığmayan sevimli yavrusuna, “Biliyorsun Tom, herkesin bu şirketi senin yönettiğini düşünmesine neden olduğun için sana kızmıyorum, ama korkarım, bu şirketin sahibiymiş gibi davranmana itiraz ediyorum.”</p>

      <p class="paragraf-4">Ancak yalnızca Balzac’ın, Paris’i fethetmeye kararlı köylüsü Rastignac’ını hatırlamak gerekiyor. Londra, hepsi olmasa da çoğu İngiltere’nin kuzeyinden gelen, birçoğu işçi sınıfından, ilkokul mezunu, bu ülkede çok önemli olan bağlantılardan yoksun, ama çok küstah ve akıllı genç erkeklerle doluydu. Kadınların azimli erkeklere her zaman yararı olmuştu. Neden olmasın? Bu, sosyal mekanizmanın bir parçasıydı. Ancak bunu çözünceye kadar –bazılarımız Rastignac’ı hatırlayarak çözdük– o dönemde haberlere çıkan kadınlar, bizim tiyatro fuayelerinde ve halka açık yerlerde neredeyse hiç tanımadığımız genç erkekler tarafından kucaklanmamıza hep çok şaşırıyorlardı, bu gençlerin naziklikleri, bizi olmasa da, izleyenleri etkiliyordu. Ya da hoparlörlerden, pek tanımadığımız gençlerle aynı zamanda, adımız okunarak otellere veya havaalanı kontuarlarına çağrılmamıza inanamıyorlardı.</p>

      <p class="paragraf-4">Şimdi daha genel bir yorum. Genellikle kabul edilen bir görüşe göre, insanların sevimsiz yanları, gerçek karakterlerini sevimli yanlarından daha çok açığa çıkarmaktadır, peki neden? Kötülükten daha kolay bir şey yoktur ve birisi hakkında kötüleyecek bir şey bulmak için ona iyice bakmak yeterlidir. Ayrıca yaşayan herkesin çamurda kökleri vardır: Bu bir insanlık koşuludur. Dostlarımızı eleştirme konusunda çok başarılıyız, ahlaki zayıflıkları ortaya çıkarmakta üstümüze yoktur. Bir zamanlar, kötü niyetli olmak kusur sayılırken, şimdi alkışlanıyor. Halen kullanılan neşeli “dedikodu yaymak” deyimi, hakkımızda istemediğimiz kadar şey söylemektedir. Ne kadar kötü bir dönem yaşadığımızı kanıtlamaktadır. Şimdi eğer, “Tom yıllardır girişimci, parlak bir yayıncıydı; Jonathan Cape’i can çekişme konumundan çıkarıp, İngiltere’nin en hareketli yayınevi haline getirdi; yeni genç yazarlar buldu ve onları el üstünde tutarak destekledi; <span class="char-style-override-14">Yüz Yıllık Yalnızlık</span> ve <span class="char-style-override-14">Madde 22</span> gibi, eleştirmenler tarafından ilk başta küçük görülen veya yerden yere vurulan kitaplar için mücadele etti; arkadaşlarının iyi günde, kötü günde kendisine sadık kalmasını sağladı,” diye yazsam eminim okuyucular bu övgüleri atlayıp, sabırsızlıkla pisliğe ulaşmaya çalışacaktır. <span class="char-style-override-14">Gerçeğe</span>.<span class="dipp"><a class="footnote-link" href="#footnote-225-150" id="footnote-225-150-backlink">150</a></span></p>

      <p class="paragraf-4">Şimdiki şikâyetim daha genel: Bu muhteşem korsanlar yaşlandıkları zaman onlara ne oluyor? Maceralarıyla bizi eğlendiren bu gençlere? Saygınlık kazanıyorlar. Cüretkâr maceralarıyla hatırladığınız, saçları dökülmüş bir yaşlıyla karşılaşıyorsunuz ve peltek peltek konuşarak, aslında içtenlikle hor göreceği hayali gençlik uyumlarından bahsediyor.</p>

      <p class="paragraf-4"><span class="char-style-override-14">Declaration</span> yayımlandığı zaman, fikir babası olarak Tom Maschler bir anda ünlü oldu ve her gazetede, sanki bir akım veya gruplarmış gibi, Öfkeli Genç Kuşak’ın manifestosu olarak tanımlandı. Aslında, sonradan öğrendiğim üzere, hiçbir ortak yanları olmayan iki ana gruba ayrılmışlardı. Gerçek sol kanadın başında, züppe kişiliğini bir tarafa bırakmış olan Ken Tynan ile Lindsay Anderson vardı. John Osborne diğer insanlar tarafından sosyalist olarak nitelendiriliyordu, ama sosyalist olduğunu söylediğini hiç hatırlamıyorum. John Wain, Kingsley Amis’in <span class="char-style-override-14">Talihli Jim</span>’ine benzeyen <span class="char-style-override-14">Hurry on Down</span>’ı<span class="dipp"><a class="footnote-link" href="#footnote-225-151" id="footnote-225-151-backlink">151</a></span> yazmış olabilir ve yanlış hatırlamıyorsam, güzel bir kitaptı ama tam anlamıyla bir Genç Tory’ydi.<span class="dipp"><a class="footnote-link" href="#footnote-225-152" id="footnote-225-152-backlink">152</a></span></p>

      <p class="paragraf-4">Sanırım, ülkenin durumu nedeniyle bunların hepsine haklı olarak öfkeli denilebilirdi, ancak metafizikçiler olarak gördüğüm üç kişi daha vardı ki öfkeli olmak bir yana solcu olan arkadaşları tanımıyorlar, aslında hayata çok yüzeysel baktıkları için onları küçümsüyorlardı. Bu tuhaf insanlara grup veya bir hareket adını vermek gerçekten çok saçmaydı. Metafizikçileri ayrı ayrı çaya çağırdım. Çok hoştular. Birisi Stuart Holroyd, çok gençti, <span class="char-style-override-14">Emergence From Chaos</span><span class="dipp"><a class="footnote-link" href="#footnote-225-153" id="footnote-225-153-backlink">153</a></span> kitabı haberlerdeydi. Sonradan şunları yazmıştı: “25 yaşımda, kendi iç dünyamı ve deneyimlerimi yayımlayacak kadar cesurdum. 1950’lerin sonunda, İngiliz basınının ‘Öfkeli Genç Kuşak’ı fazlasıyla önemsediği bir dönemdeydik ve muhtemelen bu nedenle, otobiyografi şeklinde yazma girişiminde bulundum. Bize gösterilen bütün bu ilgi, söylediklerimizin önemli olduğunu düşünmemize neden oluyordu.” Bill Hopkins, <span class="char-style-override-14">The Divine and the Decay</span><span class="dipp"><a class="footnote-link" href="#footnote-225-154" id="footnote-225-154-backlink">154</a></span> adını taşıyan ilk romanını yazmıştı. Bu gençlerin ikisi de, mücadeleci olma eğiliminde olan ve sosyal mekanizma konusunda kaygılanan diğer katılımcılara benzemiyorlardı; bunlar çekingen, duyarlı, iç deneyimlerle ilgilenen, mistik ve dini edebiyat okumuş insanlardı.</p>

      <p class="paragraf-4"><span>Colin Wilson, edebiyat çevreleri tarafından, dâhice olmasa da, çok önemli bir çalışma olarak takdir edilen</span> <span class="char-style-override-14">Outsider</span><span>’ı</span><span class="dipp"><a class="footnote-link" href="#footnote-225-155" id="footnote-225-155-backlink">155</a></span> <span>yazmıştı. Edebiyat ufkunda yükselen bir yıldız varsa, bu Colin Wilson’dı. Ancak bir yandan da tepki vardı, sanki insanlar, “Böyle bir şeyi bir daha yapamayacaksın,” diye düşünüyordu. Genelde, ilk kitabın bu kadar övgü alması iyi bir şey değildir, hemen her zaman irrasyonel bir tepki oluşur. Wilson’ın o ilk (iyi) kitabı aşırı derecede övülürken, sonraki kitapları haksız bir biçimde göz ardı edildi veya dikkate alınmadı. En az iki –hepsini okumadım– tanesinin takdir edilmesi gerekiyordu. Biri, Rasputin’in itibarını bir tür histerik şarlatanlıktan çıkarıp, Rus şamanları ve şifacıları geleneği kapsamına sokan</span> <span class="char-style-override-14">Rasputin and the Fall of the Romanovs</span><span>’du.</span><span class="dipp"><a class="footnote-link" href="#footnote-225-156" id="footnote-225-156-backlink">156</a></span> <span>Diğeri ise, Aleister Crowley hakkında, aynı derecede dengeli ve duyarlı bir kitap olan</span> <span class="char-style-override-14">The Great Beast</span><span>.</span><span class="dipp"><a class="footnote-link" href="#footnote-225-157" id="footnote-225-157-backlink">157</a></span></p>

      <p class="paragraf-4">Durumumuz bu şekildeydi. Solcu Politikacılar, çok moda. Metafizikseller, demode. Ancak yalnızca on yıl sonra, modada son sözü onlar söyleyecekti. Bense bir kadındım ve onların hepsinden on yaş büyüktüm.</p>

      <p class="paragraf-4">Geçerken kısaca: Söylenen şeyler çoğu zaman dikkati çekmezken, yazılan şeylerin kalıcı olması çok acı. Yazılan bir şey yeniden basılır, tezlerin parçası haline gelir. On yıllar sonra size söylenir. Boynunuza dolanmış bir yük gibidir ve hiçbir şey yapamazsınız. “Ama sayfa 123’te diyorsunuz ki...” <span class="char-style-override-14">Declaration</span>’daki “A Small Personal Voice<span class="dipp"><a class="footnote-link" href="#footnote-225-158" id="footnote-225-158-backlink">158</a></span>” parçamın çoğunu beğeniyorum, fakat empatik olarak bir kısmından hoşlanmıyorum. Camus, Sartre, Beckett ve Genet hakkında yazdığım o saçmalık neydi? Kendime şaşırıyorum. Çin ve Sovyetler Birliği hakkında saçma şeyler yazdım. O zaman Bomba<span class="dipp"><a class="footnote-link" href="#footnote-225-159" id="footnote-225-159-backlink">159</a></span> olduğunu düşündüğümüz şeyi atmak için düğmeye basacak hiç kimseyi tanımadığımı söylerken gösterdiğim duygusallık beni hayrete düşürüyor. Şimdi bana öyle geliyor ki, doğru programlamayla, herkes yapabilir. Yine de, pekâlâ dönemine uygun bir parçaydı.</p>

      <p class="paragraf-4"><span class="char-style-override-14">Declaration</span>’da yazdığım bir şey hâlâ doğru, hatta şimdi daha da geçerli. İngiltere’nin yabancı düşmanlığından ve dar görüşlülüğünden yakındım. Bazen, yurtdışından dönünce gazete ve dergilere toplu bir bakış, sanki zeki ve kavgacı öğrencilerle dolu bir odanın kapısını açmışsınız etkisi yapıyor. Birbirleri hakkında haberler önemli sayılıyor. Savaşlar, açlık, kıtlık alıp başını gitmiş, hükümetler devrilmekte olabilir ama onlar, çocuklardan birinin yeni saç stilini veya diğerinin hırçınlıkla yemek yemeği reddettiğini yazmaktalar. Babam, Britanya’nın, kilise tarafından şişirilen zihniyetinden yakınırdı ve bu nedenle 1919 ve 1924 yıllarında ayrılmak istemişti.</p>

      <p class="paragraf-4"><span>Öfkeli Genç Kuşak tamamen gazetelerin, medyanın yarattığı bir olaydı. İvme kazanarak, gelişerek yıllarca devam etti. Aslında çok az ortak yanları olduğunu hiç kimsenin fark etmemesine çok şaşırmıştım. Medya geçmişin biliminsanları gibi, zira bugünkü biliminsanları, bir deney yaptıkları zaman, o deneyin parçası olduklarını, varlıklarıyla sonuçları etkilediklerini görüyorlar. Oysa medya bir olay, bir skandal, bir haber yaratabilir, ancak bununla hiçbir ilgisi yokmuş gibi, sanki olay veya itibar kendiliğinden oluşan bir olaymış ve sonucu etkilememiş ya da başından itibaren uydurmamışlar gibi davranır. “......... konusundaki ilgi devam ediyor ve giderek büyüyor.” Tabii, büyüyor, zira muhabirler ahlaki kızgınlık, heyecan, kaygı yaratarak ateşi körüklüyor. Bu arada halk hayretle olanları izliyor.</span></p>

      <p class="paragraf-4">Tekrar ediyorum: Öfkeli Genç Kuşak medyanın yarattığı, gazetelerin icat ettiği bir şeydi ve hiçbir gerçeğe dayanmıyordu. Ancak bunu söylemenin hiçbir yararı yok; bunlar hakkında binlerce tez ortaya atıldı, binlerce kişi itibar kazandı. Şimdi insanlar buna ilgi gösteriyor ve muhtemelen bitmesine asla izin verilmeyecek. Ben Japonya’dayken, hocalardan birisi bana Öfkeli Genç Kuşak ve manifestoları hakkında sorular sordu. Ben, onların hiçbir zaman var olmadığını, bir gazete balonu olduğunu söyledim. Yüzü... Bu devrim yapan hareket üstünde uzman olduğunu söylüyordu ve duymak istediği en son şey bir serap olduğuydu.</p>

      <p class="paragraf-4">John Osborne yüzünden ve Court’un o zamanki görkemi nedeniyle, Öfkeli Genç Kuşak (ve ben) Royal Court’la özdeşleşmişti.</p>

      <p class="paragraf-4">Bir yerlerde Royal Court insanlarının ünlü bir fotoğrafı var. Bir otobüsün üstünde, güzel Mary Ure en önde duruyordu. Mary, Marilyn Monroe kadar büyüleyici ve narindi. Kadınlı erkekli genç aslanlar gülüyor ve her genç aslan, özellikle John Osborne ve Tony Richardson, başını arkaya atarak gülen, ama dikkatleri üstüne topladığı için biraz paniklemiş görünen Mary’yi izliyor. (Zaten kısa bir süre sonra John onunla evlenecekti.) Muhteşem bir mutluluk fotoğrafı bu, pikniğe giden çocukların aşırı heyecanını yansıtıyor.</p>

      <p class="paragraf-4"><span class="char-style-override-14">Declaration</span>’ın yayımlanmasını kutlamak amacıyla Royal Court’ta bir parti verilmesi planlanıyordu ancak yönetim, John Osborne’un yazdığı makalede kraliyet ailesine hakaret ettiği gerekçesiyle ev sahipliği yapmayı reddetti. “Krallık simgesine itirazım, ölmüş olması, bir ağız dolusu çürüğün, altın dolguyla doldurulması gibi. Partinin yeri değiştirildi ve Pheasantry, Chelsea’ye, bodrum katında büyük bir salona alındı. Yönetmenler, politikacılar, aktörler ve tabii, katkıda bulunanlar, o dönemde haberlerde olan herkes salonu doldurdu. Aneurin Bevan, arkadaşlarıyla birlikte oradaydı. Bir konferanstan geliyordu ve ünlü ateşinin, o dönemde egemen olan rüzgârla söndürülmesine izin vermişti. Birkaçımız ona takıldık ve artık komünizm çöktüğüne göre, İşçi Partisi’nin sol kesiminden çok daha fazlasını temsil ettiğini söyledik. Ondan beklenenler karşısında şaşırmış gibi görünüyordu. Politikacı olduğundan devrim gündeminde yer almıyordu oysa, bence o odadaki çoğu insanın düşüncesinin bir parçası soyut, etkileyici ve tavizsiz bir devrim üstüneydi. Eğer onlara şu veya bu devrim mi olmalı derseniz, “Hayır, bu hususta hiçbir şey ayrıntılarıyla tanımlanmamış,” derlerdi.</p>

      <p class="paragraf-4">İnanılmaz derecede gürültü vardı, ancak kalabalığa inen merdivenlerin başında birisi yüksek sesle bağırarak herkesi susturdu. Orada hırpani görünüşlü, yumuşak sarı saçlı, çiçekli elbiseli –o dönemde demode olan bir boyda– ve onaylamayan açık renk gözleriyle bakan genç bir kadın duruyordu. Sınıfının çınlayan ses tonuyla yanındaki kişiye, “Kim bu bütün kürklü, tüylü insanlar?” diye sordu. Çünkü epeyce hayır işi söz konusuydu ve sınıflar iyice karışıyordu.</p>

      <p class="paragraf-4 para-style-override-22">O dönemde görüştüğüm insanlar çok farklı dünyalardan geliyordu. Metropollerin en büyük zevki, birbirlerini tanımak istemeyebilecek insanlarla tanışmaktır ve sadece taşrada –örneğin Salisbury, Güney Rodezya’da– yaşamak zorunda kalan insanlar bu özgürlüğü takdir edebilirler.</p>

      <p class="paragraf-4">Bir süre Miles Malleson’la sık görüştük. 40 yıldır tiyatrocuydu ve sohbetine bayılıyordum. Tiyatroya ve Ivy gibi tiyatro lokantalarına gidiyorduk birlikte; bir de hayvanat bahçesine, çünkü Kraliyet Zooloji Derneği’nin üyesiydi. Miles, Peter’ı seviyordu ve Peter, Miles’ın özel hayvanını görebildiği hayvanat bahçesini seviyordu, ama hayvanın ne olduğunu hatırlamıyorum. Tarantulaların, tembel hayvanların, akreplerin, maymunların ve bukalemunların bakımını destekleyen çok sayıda insan tanıdım. Hatıramda genel hayvanat bahçesi severleri olarak bulanıklaştılar.</p>

      <p class="paragraf-4"><span>Ben isteksiz olsam da, aşktan da bahsederdik. Miles benden hoşlanıyordu fakat bu, benden çok fazla tutku gerektiren bir duygu değildi çünkü Miles aşka âşıktı. Yirmili yılların ürünü olduğundan, duygusal eğitimini Özgür Aşkla tamamladığını ve bunun bir insanın hayatıyla aşklarını yürütmesinin tek yolu olduğunu söylüyordu. Miles hiçbir zaman kıskançlık veya bir kadına sahip olma ihtiyacı hissetmediğini ifade ediyor, ancak kadınların ne yazık ki onun bu yaklaşım rahatlığından yoksun olduğunu belirtiyordu. Ona göre insan gerçek sevdiğine harika bir hafta sonuna ait gelip geçici bir gönül macerasını anlatabilmeliydi ama bütün yaşamı, ilk karısına ya da bir başka karısına da olabilir, heyecanla fıkırdayarak böyle bir macerayı anlatmaya gidince olanların yinelenmesinden ibaretti: “Artık bu kadar yeter. Defol!” “Kadınlar neden böyle olmak zorundalardı?” diye sorarken gerçekten bir cevap bekliyordu. Bir erkekle bir kadın arasındaki aşkın –yani gerçek aşkın– sadece mutlak açıksözlülükle var olabileceğine inandığını söylüyordu. Ancak açıksözlülük mutsuzluğa yol açıyordu. Evet, geçmişte de benzer yakınmalar duymuştum ama bu zaten aşkın özündeki temel, gerçek ve korkunç ikilemdi. Neden bir anda çözebileceğini düşünüyordu? Ama öyle düşünüyordu ve hâlâ umut ediyordu. Bunu bir ömrün üzüntüsünün derinliğiyle tok bir sesle anlatıyordu. Onu,</span> <span class="char-style-override-14">The Habit of Loving</span><span class="dipp"><a class="footnote-link" href="#footnote-225-160" id="footnote-225-160-backlink">160</a></span> <span>adlı hikâyeye koydum.</span></p>

      <p class="paragraf-4">Tom Maschler’le de sık sık görüşüyordum. Londra’da telaşla koşuşturuyor, herkesle görüşüyordu, zira yüksek oktanlı bir enerjiyle yaşıyordu. Karşılaştırdığınızda kendi çarkınızın ne kadar yavaş döndüğünü anlamanızı sağlayan bu tür insanlarla pek sık karşılaşmazsınız.</p>

      <p class="paragraf-4">Gazeteci Murray Sayle hayatıma girip çıkıyordu. Karısı Tessa Sayle’la birlikte yolun ilerisinde, Notting Hill Gate’te oturuyordu. Paris’te tanışmışlardı, herkes gibi onlar da yoksul ve o şehir için doğru yaştalardı. Tessa Avusturyalıydı, aristokrattı, güzel ve hayat dolu bir kadındı. O dönemde en önemli özelliği, düzen sevmesiydi. Hayatımda tanıdığım en düzenli kadındı ve evlerinde hiçbir şey, yarım santim bile yerinden oynamazdı. Sonradan, pahalı giysiler almaya gücü yettiğinde, bunları parçalar, sonra kendi kesin standartlarına göre tekrar birleştirirdi. Murray Avustralyalıydı, cana yakın, uyumlu ve zamanını özensizce boşa harcayan biriydi. Karşımda olmayacak bir evlilik daha vardı ve nitekim, uzun sürmedi. Murray hep gelişmekte olan gerçeküstü tiplerle dolu bir epik içinde yaşıyordu. Bir tanesi Shoulders Moresby’di. Sonradan bu karakterin gerçekten var olduğunu öğrendim ve hayal kırıklığına uğradım. Kimi zaman yıllarca bir dostun dostunu duyarsınız, sanki folklorik öykü kahramanı gibi bildiktir ve bir gün herkes gibi sıradan bir yaşamı olduğunu duymak hiç istemezsiniz. Bu durumda duymak isteyeceğiniz en son şey, onun sıradan bir hayat yaşadığıdır. Destandaki olaylardan birinde, Murray ve arkadaşları Thames Nehri’ndeki teknelerden birini restore etmeye ve dünyayı gezmeye karar vermişlerdi. Bir yıl boyunca hafta sonlarında ve tatillerde tekneyi onarmakla uğraştılar. Tabii söylemeye gerek yok, kadınları bu işi hiç onaylamamıştı. Sonunda şampanyalar ve nutuklar eşliğinde denize açıldılar. Fakat Manş Denizi’nde hava şartları kötüydü, hepsini deniz tuttu. Bunun olabileceği bir kere bile akıllarına gelmemişti. Tekneyi Cherbourg’da bıraktılar –bugün bile hâlâ orada olabilir– ve deniz yolunu kullanmadan, eve döndüler. Bu tür gerçeküstü maceralar Murray’in arkadaşlarını yıllarca eğlendirdi. Murray, <span class="char-style-override-14">Sun</span> veya <span class="char-style-override-14">Daily Mail</span> gibi popüler bir gazetede çalışıyordu. Bir gün bir skandalın peşinde en uç noktaya dek koştuktan sonra parkta bir banka oturmuşken tıpkı Şam yolunda St. Paul’e olduğu gibi, gözlerindeki perde kalkıverdi. Bu korkunç şeylerin yapıldığı gerçek birer insan, diye düşündü. Ne yapıyorum? Güya bir de hümanist olacağım. Gazeteden istifa etti ve ıslah olmaya kesin kararlı pişmanlık içindeki eski bir suçlu gibi bunu dostlarına söylemeye geldi.</p>

      <p class="paragraf-4">O skandal gazetelerindeki gazeteciler pek sevilmiyordu ancak şimdi düzgün insanların yaptığı gibi, yalanları, sahtekârlıkları ve kurbanlarına yaptıkları zalimlikler yüzünden onlardan tiksindiğimiz ve hor gördüğümüz söylenemezdi. Şimdiki riyakârlık düzeyine hiçbir zaman erişilmedi. Aslında kötüden betere dönüştük. Murray’in anında şu anda olduğu gibi dünyaca ünlü bir muhabir haline geldiğini bildirmek güzel olurdu, ama ilk başka zor dönemler yaşadı ve erdemin kendi başına bir ödül olması gerekti. Yazdığı bir roman iftira yasasıyla sorun yaşadı ve geri çekilmesi gerekti. Hayatı sıkıntılarla geçti. Deniz çekildiğinde kapanlardan somonu çıkartan kişi olarak bir süre Severn Halici’nde somoncu olarak çalıştı. Küçücük bir evde somonla beslenerek yaşamaktan yakınıyor, ziyaretine gittiğimizde biz dostlarına somonlu yemekler sunuyordu. Maceralı destansı öyküler sürüp gidiyordu. Shoulder Moresby de şövalyelerden biriydi. Gerçek veya değil, kimin umurunda? Öykü anlatıcıları bu dünyanın sıkıcı ayrıntılarının gerçekliğine kanıt göstermek zorunda değildir.</p>

      <p class="paragraf-4 para-style-override-22"><span>Bir sahne: Kül tablaları, sigaralar ve fincanlarla dolu bir sehpanın karşı tarafında, gözleri kaygıyla dolu, içtenlikle kaşlarını çatan sade bir genç kadın olan Betty oturuyordu. Ancak yüzünde belirli bir rahatlık da mevcut, çünkü teyzeleri, Tessa Sayle, Joan Rodker ve diğerleriyle sıkıntıları var. Kucağında, kilise pazarından alınmışa benzeyen düzgün bir beyaz çanta. Betty bir piskoposun kızı, piskopos kızları ahlaki maceralarda hepimizden çok daha fazla debeleniyor gibi görünüyorlar.</span></p>

      <p class="paragraf-4">Babu Mohammed ve Murray Sayle benden genç de olsalar fark etmiyor, çünkü komikliğin ve kumpasın içinde bir arkadaşlığımız var, Betty’den on yaş büyük olmam ise beni anaç bir öğüt verici yapıyor. Tessa, Joan Rodker ve daha kim bilir kimler gibi sık sık oturup çıkmazlarını dinliyorum.</p>

      <p class="paragraf-4"><span>“Bakın Bayan Lessing, ne yapacağımı bilmiyorum, ne düşüneceğimi bilmiyorum. Uyuyamıyorum, sağa sola dönüp duruyorum, çünkü Koloni Gelişimi için düzenlenen o dansa gittiğimden ve eve Mahmoud’la döndüğümden beri siyah erkeklerden hoşlanıyorum. Her şeye alıştım Bayan Lessing. Bana, ‘Hafta sonu için eve git, Betty, seni etrafta istemiyorum, biraz oğlanlarla takılmak istiyorum,’ dedi. Evet, bu onların kültürlerinin parçası, bunu biliyorum. ‘Ben sana engel olmak istemiyorum,’ dedim ve eve, annemin, babamın yanına döndüm, ama onlar da çok endişeleniyor. ‘Farklı ırklar arasındaki evliliklerin zorluklarını düşündün mü?’ diyorlar. Ama aklımda evlilik olmadığını söylemek hoşuma gitmiyor. Daha çok gencim, Bayan Lessing. Sadece 22 yaşındayım, daha evlenme konusunda kaygılanmak zorunda değilim, siz ne dersiniz? Ancak şimdi Mahmoud’a alıştım ve Zanzibar’da İngilizlere –yani bize– karşı savaşmaya gitti. Peki, ben ne yapacağım? Yani artık beyaz erkeklerden hoşlanmıyorum.”</span></p>

      <p class="paragraf-4">“Kendine başka bir siyah erkek bulmayı düşündün mü? Koloni Gelişimi’nde başka bir dansa katılmayı deneyebilirsin.”</p>

      <p class="paragraf-4">“Ah, hayır. İyi niyetli olduğunuzu biliyorum, ama bakın, ben Mahmoud’u seviyorum. Ve size aslında bunu sormak istiyordum: Gidiş biletimi ayırttım, sizce doğru mu yaptım?”</p>

      <p class="paragraf-4">“Ama, Betty,” derken zaten gayet iyi bildiği şeyi tekrarlıyorum. “Onun yeni bir karısı ve bir de kız arkadaşı var ve ikisi de Militan Kadınlar’ın liderleri. İkisi de çok güzel.”</p>

      <p class="paragraf-4">“Evet, biliyorum, ama beni görünce, birbirimize ne ifade ettiğimizi hatırlayacağını ve beni seçeceğini biliyorum.”</p>

      <p class="paragraf-4">“Seni davet etti mi?”</p>

      <p class="paragraf-4">“Fakat benim de, onun kadar orada olmaya hakkım var, öyle değil mi? Ben bir İngiliz’im, öyle değil mi? Evet, öyle. Orası bir İngiliz ülkesi,” diyerek, hikâyesini tekrar anlatmak üzere çekip gitti.</p>

      <p class="paragraf-4">Zaman geçiyor. Betty yine karşımda oturuyor, tertemiz küçük bluzunu giymiş, saçları düzgün bir şekilde toplanmış, küçük çantası kucağında. “Ne yapacağımı bilemiyorum, Bayan Lessing. Oraya gittim ama ona bıraktığım mesaja cevap vermedi. Beni mitingde gördüğü zaman bana el salladı, bu yüzden bir ay kadar oralarda oyalanıp bekledim, ama sonunda eve döndüm. Sanırım, kalbim kırıldı, Bayan Lessing. Ben ne yapacağım?”</p>

      <p class="paragraf-4">Güney Afrika’ya gitmeyi düşünüyordu çünkü orada siyah bir erkek bulabilirdi. Ben, “Saçmalama. Orada siyah bir erkekle beraber olmayı istemek hapis cezası gibidir,” dedim. Ama yine de Güney Afrika’ya gitti ve işlerin aynen söylediğim gibi olduğunu gördü. Afrika’da kuzeye doğru ilerledi ve kendini Kongo’daki savaşların içinde buldu, korkunç savaşların. Bütün dünya şaşkına dönmüş, dehşete kapılmıştı.</p>

      <p class="paragraf-4">Bir kez daha karşılıklı çay ve sigara içiyoruz ve haberlerini paylaşıyoruz. “Brazzaville’i sevdim,” diyor. “Orada çok siyah erkek var. Güzel vakit geçirdim.”</p>

      <p class="paragraf-4">“Ama korkunç bir savaş vardı,” diyorum.</p>

      <p class="paragraf-4">“Ben savaş görmedim, kaldığım yerde yoktu.”</p>

      <p class="paragraf-4">“Peki, şimdi işler nasıl gidiyor?”</p>

      <p class="paragraf-4">“Artık evlendim ve babam memnun.” Viktorya Gölü’nün kıyısında bir timsah avcısıyla tanışmış ve adam Betty’ye âşık olmuştu. “Siyah bir kızdan hoşlanacağını sanırdın, öyle değil mi? Etrafta çok sayıda siyah kız vardı ama o beni beğendi.”</p>

      <p class="paragraf-4">Evlilik yürümedi. Betty yanımıza geri döndü. Hâlâ –liderine suikast düzenlemekle suçlandığı için başı ciddi dertte olan– Mahmoud’un geri dönüp kendisine sahip çıkacağını umuyordu.</p>

      <p class="paragraf-4"><span>John Dexter o dönemde arkadaşımdı. Bu, homoseksüellikle ilgili yasa değişmeden ve John bir oğlanla yakalanmadan önceydi. Detayları hatırlamıyorum. Altı aya mahkûm oldu ve Wormwood Scrubs’a gönderildi. Bütün arkadaşları onu orada ziyaret etti. Ben iki kere gittim. Birinci gidişim korkutucu oldu. Hapishane korkunç ve kötü olduğundan değil –zira bunu zaten bekliyordum– John tam tersi bir insana dönmüş göründüğü, sürekli olarak cezalandırılmayı hak ettiğini, polislerin haklı olduğunu, çünkü yanlış yaptığını söylediği için. Bir sonraki ziyaretimde, tekrar normale dönmüştü, ama bu arada ben, hepimizin ne kadar kırılgan olduğunu, inançlara, ilkelere –olduğumuzu sandığımız şeye– ne kadar güvendiğimizi düşünüyordum. John fiziksel açıdan kötü muamele görmemişti, ancak gazetelerin hakaretlerine hedef olmuştu, mahkemedeyken hor görülmüştü, kötü bir insan olduğu için mahkûm edilmiş, sonra kendini o korkunç yerde cezalandırılırken bulmuştu. İnsanların yalan itiraflarda bulunup, “Evet, suçluyum,” demelerine şaşmamak gerekir. Ancak bunu daha önce görmemiştim ve anlamıyordum. Uygarlığın, iddialarımızın üstünü ne kadar ince bir deriyle kapladığını gördüğüm için korkuyordum.</span></p>

      <p class="paragraf-4">Bundan uzun bir süre sonra, algılama engelleri –olayları açıkça görmemizi engelleyen şeyler– hakkında bir konferans veriyordum ve bu engellerden birisi suçluluk duygusuydu. Soru sorma zamanı gelince dinleyicilerin hepsi sırayla ayağa kalkıp suçluluk duygusu hakkında soru sordu. Suçluluk, sadece suçluluk, sanki başka hiçbir şey söylenmemiş gibi. Bunun hiç de basit bir soru olduğunu sanmıyorum.</p>

      <p class="paragraf-4">Bir süre önce, Olwen Hufton’un <span class="char-style-override-14">The Prospect Before</span> <span class="char-style-override-14">Her</span><span class="dipp"><a class="footnote-link" href="#footnote-225-161" id="footnote-225-161-backlink">161</a></span> adlı kitabında şunu buldum. Yıl 1707. Bir Cizvit vaaz veriyor.</p>

      <p class="paragraf-4">Onlara (kadınlara ve kızlara) günahlarının ne kadar büyük olduğunu ve İsa’nın kanını sık sık ne kadar kötü kullandıklarını gösterdi. (Günahkâr durumundayken ayine katılmak) Önlerine İsa’nın çarmıha gerilmiş resmini koyarken, onları nankörlükleri ve ihanetleri yüzünden azarladı. Kendim tanık olmasaydım, bu söylevin bu kadar etkili olacağına inanmazdım. Kadınlar ve kızlar yere yatarak yüzlerini toprağa bastırdılar. Bazıları göğüslerini dövdü, bazıları başlarını taşlara vurdu ve hepsi ağlayarak Tanrı’dan affedilmelerini ve bağışlanmalarını istediler. Üzüntülerinin aşırılığı içinde tövbe ettiler. Bu sahneleri o kadar aşırıya götürdüler ki, papaz, kendilerine zarar vereceklerinden korktu ve vaazını tamamlayabilmesi için ağlaşmayı bırakmalarını emretti. Ancak onları susturamadı. O da ağlamak ve söylevini yarıda bırakmak zorunda kaldı.</p>

      <p class="paragraf-4">Küçük sahneler: Yalnızca anlık görüntüler.</p>

      <p class="paragraf-4">Öğleden sonra. John Wain orada. Robert Conquest de. Ortak bir arkadaş evlenmek üzere. “Memento mori<span class="dipp"><a class="footnote-link" href="#footnote-225-162" id="footnote-225-162-backlink">162</a></span>” diyor Robert Conquest, trajik bir ifadeyle. John Wain de, “Evlilik bozulabilir, tabut ısmarlamaya benzemez.”</p>

      <p class="paragraf-4">“Ah evet, benziyor,” diyor yakışıklı Robert, ayakta duran biz kadınlara bakarak.</p>

      <p class="paragraf-4"><span>Sümbüllerim var büyüttüğüm, henüz çiçeğe durmamış; toprak bir çanakta, gürültülü evden ve gümbürdeyen kamyonlardan çok uzak diyarlardan kesinlikle. Clancy dehşet içinde onlara bakıyor. “Ne oldu?” diye soruyorum. Tiksintiyle yüzü bembeyaz olmuş. Onlara onun gözüyle bakmaya çalışıyorum, çünkü çoğu zaman sıradan şeyleri korkunç veya inanılmaz şeyler olarak görüyor. Bir an için, her an zıplayabilecek, hatta bağırabilecek, yeşil bir adamotuna benzeyen bir şey görmeyi başarıyorum. “Bunlar sümbül,” diyorum kararlı bir sesle.</span></p>

      <p class="paragraf-4">“Onları görmeyeceğim bir yere koy,” diyor. Ben böylesine sokakların ve binaların ürünü başka birisini daha görmedim. (Daha sonraları şehir dışına alıştı.) Ondan sonra, onun gibi başka insanlar da tanıdım. Parkta asfalt yoldan çıkıp çimlere bastıkları zaman bile mutsuz oluyorlar. Bazen kendimi durdurup, her zamanki bakış tarzımı değiştiriyorum ve bir bulutu, perdedeki kıvrımı, ışığın parmaklığa düşüş şeklini, yağmur damlalarının bir pervaza elmas gibi kümelenmesini tarafsız bir gözle seyrediyorum. Bir delinin görebileceği gibi, ürkütücü, sindirici bir tehdit gibi başkalaştıran bir bakış; ve sonra vazgeçip sıradan halinize geri dönüyorsunuz, oysa böyle yaşayan sayısız insan var, zihinlerinde bir tür tehlike havası, buluta projektör gibi odaklanan ya da kristal damlaların pırıltısına ve içlerindeki bu düşmandan asla kaçamayan, kaçabilmek için kıtalar bile kat etseler kurtulamayan, her yere onunla birlikte gitmek zorunda olan. <span class="char-style-override-14">Dialogue</span> adlı öyküm bunu anlatmayı deniyor.</p>

      <p class="paragraf-4">Bir yerlerde, hayatımda ona ihtiyacım olduğu saplantısına kapılmış bir Hintliyle tanıştım. Kapımda belirdi ve içeri gelmekte ısrar etti. Onu dışarı attım. Koyu renkli olduğu için ona “iyi” davranmam gerektiği aklıma bile gelmedi, oysa Londra’ya ilk geldiğimde, koloni kavramı açısından büyük bir suçluluk duygusu içinde olurdum. “Renk Engeli” duygusallığından arındığımı fark ettim. (Renk Engeli – bu deyimin de artık yerinde yeller esiyor.)</p>

      <p class="paragraf-4">Bir gece mutfak penceresinin yanında duruyor, aşağıya bakıyordum ve bir adamın tahta çitlerin üstünden atladıktan sonra durup bana baktığını gördüm. Onu, alışverişe gittiğim zaman dükkânlarda beni izleyerek dolanırken görmüştüm. İnşaatçılar bir kalas bırakmıştı ve şimdi bu adam kalası eğerek birkaç tuğlanın üstüne yasladı, üstüne uzandı ve mastürbasyon yapmaya başladı. Polise telefon ederek, “Bahçemde bir adam var ve sinirimi bozuyor,” dedim. Polis geldi, çitlerde bir kapı buldu. Bir tanesi, “Oğlum, sen ne yapıyorsun? Burada böyle bir şey yapamazsın,” dedi. Dördü kaldırımda, görüş alanımın dışında durdular, ancak polislerden birinin, “Haydi, şimdi burayı terk et ve bir daha öyle bir şey yapma,” dediğini duydum. Olayı ele alış şekilleri beni gerçekten çok etkiledi.</p>

      <p class="paragraf-4 para-style-override-22">Bazılarının artık tamamen yok olduğunu söylediği, bir daha bulunamayacak bir İngiltere vardı – örneğin, taşra edebiyat kültürünü oluşturan <span class="char-style-override-14">John O’London’s Weekly</span> okuyucuları gibi. Gittiğine inanmak çok kolay.</p>

      <p class="paragraf-4">İşçi Partisi destekçileri, sendikacılar, her türlü sosyalist tarafından okunan –ama sanırım komünistler okumuyor– sosyalist pazar gazetesi <span class="char-style-override-14">Reynolds News,</span> düzgün, ciddi, heyecanı ve skandalı olmayan bir gazeteydi ve okuyucuları bizim yalancı sansasyon gazetelerinden herhalde nefret ederlerdi. Bir öykü yarışması düzenledi ve benim değerlendirmem istendi. Gazeteye yüzlerce öykü gönderildi. Bana finale kalan 40 öyküyü ilettiler. Bunlar çok kaliteli, gerçekçi türde öykülerdi, ataları Dickens, Hardy, A. E. Coppard, Somerset Maugham, Çehov ve Gorki’ydi.</p>

      <p class="paragraf-4"><span>Öykülerin çoğu yazarın sıkıntılarını anlatan bir mektupla geldi. Yüksek istihdam dönemiydi ve boş zaman kültürü henüz yerleşmemişti. Bu durumda anlayışsız aileleri, küçük çocukları, uzun çalışma saatleri olan insanların yazacak zaman ve mekân bulmaları zordu. Bazıları roman yazdıklarını söylüyorlardı ve “Okur muydunuz?” diye soruyorlardı. Belki otuzunu okudum da. Bu ağırlıkta hiçbir şey yapmamıştım daha önce ve bugün çok yaygın olduğunu bildiğim şeyden şaşkınlığa düşmüştüm. Bir kere, bu romanların hepsi neredeyse iyiydi. Bütün yazarlar, ki farklı olanına rastlamadım, yazdıklarımızın “neredeyse” iyi olduğu bir dönemden geçeriz: Edebiyatın iç sesi eksiktir, akıntı berrak değildir. Yazmaya, okumaya, pek-iyi-olmayan eserleri bir kenara atmaya devam ederiz. Sonra bir gün bir şey olur, bir süreç tamamlanır, ileriye doğru bir adım atılır. Bu klişeler burada çünkü olanları anlatmak zor. Fakat yazma ve yeniden yazma süreci, en iyileri okuma süreci sonunda başarılı olmuştur. Profesyonel yazarlar, bu çıraklık dönemini çok iyi bilirler. Amatör yazarlar ilk düzensiz taslaklarına tutunurlar ve bırakmazlar. Bana gönderilen romanların her biri, yetenekli bir insanın eseriydi. Her birinin yeniden yazılması veya bir kenara konulup, başka bir romana başlanması gerekiyordu. “Benim romanım” sendromu adını verdiğim bir şey var. Yazar romanına kendinden çok fazla şey katmıştır, çoğu zaman onu yazmak için gereken zamanı ve mekânı sağlayabilmek amacıyla fedakârlıklar yapmıştır. Sonra kendinden ve zamanından yaptığı bu yatırımın ürünü kutsal hale gelir; yazar bir türlü ondan vazgeçemez ve on yılını yayıncıları dolaşarak geçirebilir.</span></p>

      <p class="paragraf-4">Bu yazarların her birine dikkatle, tavsiyede bulunarak şunları yazdım. Bu romanı yeniden yazdığınız veya başka bir roman yazdığınız zaman bana gönderin. Bir daha hiçbirinden haber almadım. Üzücü bir şekilde, yetenekler boşa harcanmaya devam ediliyor. Ancak biraz gelişme var; yazma dersleri ve kursları var ve hepsinden önemlisi, yazmaya zaman bulmak artık daha kolay.</p>

      <p class="paragraf-4">Bunları hatırlamamın nedeni şu anda güncel olan o üzücü soru: O İngiltere, Britanya nereye gitti? Bütün öyküler, bütün romanlar küçük, duyarlı, umutlu yaşamlar hakkındaydı, moda veya sansasyonel olma emelleri yoktu. O İngiltere’nin önemli bir temsilcisi olan Richard Hoggart, “Desert Island Discs” programına çıktı ve tamamı bu soruyu soran insanlardan gelen, 73 tane mektup aldığını söyledi. Oralarda bir yerlerde hâlâ bir dürüstlük, bir bütünlük var –ya da ben öyle sanıyorum– ve politik geleceğimizde hafif bir kayma olması, İngiltere’nin bu yüzünü ortaya çıkaracaktır.</p>

      <p class="paragraf-4 para-style-override-22"><span>Sürekli içinden insanların geçtiği, o aşırı büyük evi bugün, Gottfried’le yaşadığımız yerlerin rahatlığının devamı olarak görüyorum: Gece, hafta sonu kalan dostlar, dostların dostları, yoldaşların “bohemi” (artık çoğu eski yoldaş) sonsuz misafirperverdi, talepkâr değildi, 60’ların gençlik kültürünün habercisiydi. Çok sayıda genç şair, umut vaat eden oyun yazarı, romancı kadın ve erkek gelip gidiyordu. Hepsi parasızdı, elden ele, şehirden şehire, bazen de ülkeden ülkeye dolaşıyorlardı.</span></p>

      <p class="paragraf-4"><span>Örneğin, genellikle Balwant adında, Londra’ya British Council kanalıyla gelen genç bir Hintli vardı. Hiç parası yoktu, yoksul bir köyden geliyordu, değişmeyen köy temaları hakkında bazı güzel oyunlar yazmıştı: kötü kalpli tefeciler, zalim anne-babalar, cesur sevgililer, yoksullukla yüzleşen köylüler. Bu oyunlar Hindistan’da sahnelenmişti. Joan Rodker, Reuben Ship’in eski karısı Tana Ship ve ben onunla ilgilendik. Bize, “Benim üç meleğim,” derken, sevimli bir çocuk gibi oturur, gülümser, başını sallarken, onun adına gösterdiğimiz çabaları felsefi bir merakla izlerdi. Tana yazdıklarını daktilo ediyor, Joan ve ben onu besliyor, ona bakıyor ve barınacak bir yer sağlıyorduk. Yanımızda birkaç yıl kaldı, sonra çekip gitti, hayır cevabını kabul etmeyen Polonyalı bir kadına yakalandı ve onunla evlendi. Fakat bu başka bir hikâye. Sorun şu ki, eğer bir roman yazarıysanız, daktilonuz her zaman bir şeyler yazma özlemi içindedir.</span></p>

      <p class="paragraf-4">Üzücü bir şey oldu, üzgün bir ziyaretçi, siyah bir kız, o artık çok tanıdık hale gelen telefon konuşması yüzünden evime geldi: “Duyduğum kadarıyla boş bir odan varmış.”</p>

      <p class="paragraf-4">“Bir daha asla ev sahibesi olmayacağım. Üzgünüm.”</p>

      <p class="paragraf-4">“Onu nasıl yerleştireceğin sana kalmış. Üniversitede okuyor, bütün gün dışarıda olacak.”</p>

      <p class="paragraf-4"><span>Lucy herhalde 20 yaşındaydı, o kadar akıllıydı ki, Güney Rodezya’da yoksul bir misyonerlik okulunda dikkati çekmiş, bursla daha iyi bir okula gönderilmiş ve şimdi kendini taşı toprağı altın olan Londra’da, dışarıda gece gündüz büyük kamyonların geçtiği korkunç bir caddede, pencerelerine gri yağmur vuran küçük bir odada bulmuştu. Büyük bir aileden, güneşli, sıcak bir iklimden ve yalnız kalma ihtiyacını anlamayan bir kültürden geliyordu. Yalnızlık ve evine duyduğu özlem yüzünden umutsuz bir haldeydi. Benim durumuma gelince, Peter kısa süre önce yatılı okula gitmişti ve önümde ilk kez işime bölünmeden yoğunlaşabileceğim birkaç haftalık net bir zaman dilimi vardı. Bu süreçte,</span> <span class="char-style-override-14">A Ripple From the Storm</span><span>’u bitirmeyi planlıyordum. Kendimi yavaşça dış olaylardan uzaklaştığım derinlere dalma durumuna koşullamıştım, ancak bu mutsuz kız daktilomun ne zaman susacağını bekleyerek tırabzanlardan sarkıyordu. Öğrenci kısmının derslerde ve konferanslarda ne kadar az vakit geçirmeleri gerektiğine şaşıyordum. Günde beş-altı saatten fazla derse girdiği yoktu. Çoğu günler hiç gitmiyordu, hafta sonları da cabası. Hiç arkadaşı yoktu. “Bak, Lucy, zamanımın büyük bir kısmını ufak tefek işlerle oyalanarak, pencereden dışarı bakarak, birkaç dakika uyuyarak geçiriyorum – görüyor musun? Ben böyle yazıyorum.” Kocaman kaygılı gözlerini yüzüme dikiyordu: “Bu beni uyardıkları ırkçı önyargı mı? Bu beyaz kadın beni küçümsüyor mu?” diye düşünüyordu. Ben de, “Ah, Tanrım, umarım böyle düşünmüyordur,” diye düşünüyordum.</span></p>

      <p class="paragraf-4">Normalde büyük odamdan mutfağa yürür, mutfak penceresinden dışarı bakar, tekrar salınarak geri dönerdim –dairenin alt katının tamamı benim konsantrasyon alanımdı– ama şimdi büyük odaya giriyor, kapıyı kapatıyor, hatta oraya termosla çay götürüyordum. Bütün bu zaman içinde, yukarıda, yatağının üstünde oturan, beni dinleyerek durmamı bekleyen kızı düşünüyordum. Biraz uzun bir sessizlik olsa hemen aşağıya iniyordu ve kapının hafifçe vurulduğunu duyuyordum. “Doris? Doris? Çalışmayı bitirdin mi?” Böylece mutfakta oturup çay içerdik ve bana köyünü, ailesini, annesini, kız kardeşlerini, küçük erkek kardeşini, kuzenlerini anlatırdı... O dönemde onun ailesini kendi ailemden daha iyi tanımıştım. Bir hafta içinde, yoğun çalışma hayallerimi bir kenara bıraktım, Lucy’nin evden çıktığı kısa sürelerde pratik şeyler yaptım ve beni zehirleyen öfke ve sabırsızlık ateşini bastırmaya çalıştım. Eve döndüğü zaman, “Gidip arkadaşlarını ziyaret edelim mi?” diye önerirdi umutla. “Vitrinlere bakmayı seviyor musun?”</p>

      <p class="paragraf-4">Yazarlar, özellikle de kadın yazarlar çalışma koşulları için mücadele etmek zorundadır, fakat bu, hayatımda yaşadığım en kötü deneyimdi, çünkü onun yalnızlığı yüzünden suçluluk hissediyordum.</p>

      <p class="paragraf-4">“Üniversitede arkadaşın var mı? Orada hoşuna giden birileriyle tanıştın mı?”</p>

      <p class="paragraf-4">“Benim arkadaşım sensin,” diyerek iki elini kollarımın üst kısmına koydu ve yüzüme baktı. “Sen benim Londra’daki en yakın arkadaşımsın.”</p>

      <p class="paragraf-4">Sonunda onun sponsorlarını aradım ve onların soğuk, onaylamayan seslerini duydum. “Herhalde ona biraz zaman ayırabilirsin.”</p>

      <p class="paragraf-4">“Mesele biraz zaman ayırmak değil; üniversitede geçirmediği tüm zamanlar.”</p>

      <p class="paragraf-4">“İtiraf etmeliyim, bunu senden duyduğuma çok şaşırdım.”</p>

      <p class="paragraf-4">“Bak, çalışmak zorundayım, çalışamıyorum...”</p>

      <p class="paragraf-4">“O derslere gittiği zaman çalışamıyor musun?”</p>

      <p class="paragraf-4">“Kusura bakma, ona, etrafında çok insan bulunacak bir yer – geniş bir aile bulmalısın.”</p>

      <p class="paragraf-4">“Yani siyah bir aile mi demek istiyorsun?” dedi karşımdaki soğuk, kibirli, kendini beğenmiş ses.</p>

      <p class="paragraf-4">“Siyah bir aile demedim. Herhangi bir geniş aile. Etrafında sürekli olarak bir sürü insan olmasına alışmış.”</p>

      <p class="paragraf-4">“Şu anda ne yapabileceğimi bilmiyorum.”</p>

      <p class="paragraf-4">“Ben çalışmak zorundayım. Hayatımı kazanmak zorundyım – bakmam gereken bir çocuğum var.”</p>

      <p class="paragraf-4">Sonunda, Lucy’yle aynı yaşta bir kızları olan bir aile bulundu ve çok az eşyası bulunan zavallı sürgün Londra’da başarısız olduğunu hissederek gitti. Ben de kendimi suçlu hissettim – ve tatil başlayıncaya kadar kaç gün özgür olabileceğimi hesapladım.</p>

      <p class="paragraf-4 para-style-override-22">O sıralarda oğlum John Wisdom, Londra’ya geldi.<span class="dipp"><a class="footnote-link" href="#footnote-225-163" id="footnote-225-163-backlink">163</a></span> Ormancı olmak istemiş, o sıralar her şeyiyle Afrikaans<span class="dipp"><a class="footnote-link" href="#footnote-225-164" id="footnote-225-164-backlink">164</a></span> tarzında, İngiliz karşıtı, ve her zaman İngilizliğini vurgulamış Güney Rodezya’yı hiç beğenmeyen Stellenbosch Üniversitesi’ne gitmişti. İngiliz olarak yetiştirilen John bunu kabul edememiş ve hemen ayrılmıştı. Vancouver, Kanada’da güzel ormancılık dersleri vardı ve oraya gitmeye karar vermişti. Sekiz yaşından beri onu ilk kez gördüğümde, daha 18 yaşına girmemişti. Onu beklememe rağmen, odama girdiği zaman neredeyse ona, “Merhaba Harry,” diyecektim çünkü aynı kardeşim gibi yürüyor, duruyor, omuzlarını dik tutuyor ve gülüyordu. Londra’da üç gün kalacaktı. Şehrin parlak ışıklarını görmeyi umuyordu ve ben elimden geleni yaptım. Ancak daha iyi koşullarda yaşamadığım için hayal kırıklığına uğradı. Tanınmış bir yazar herhalde... Ne beklediğini bilmiyorum. Birkaç güzel restorana ve tiyatroya gittik. Bunların hepsinden keyif aldı. John bütün hayatı boyunca her şeyden keyif aldı. Onunla çok iyi anlaştık. Ne de olsa hep iyi anlaşmıştık. İnsanların hiçbir konuda aynı fikirde olmadan ve hayat konusunda zıt görüşlere sahip olmalarına rağmen rahatlıkla, içgüdüsel olarak anlaşabilmeleri gerçekten çok tuhaf. John, benim Hekate’nin<span class="dipp"><a class="footnote-link" href="#footnote-225-165" id="footnote-225-165-backlink">165</a></span> yeniden doğmuş hali olduğuma inanarak büyümüştü; kaffir-sever, komünist. Benim hakkımda tek iyi laf duymamıştı ve bana yazması yasaklanmıştı. Çocuklara gönderdiğim mektuplar ve kitaplardan, onların bana gönderdiği mektuplardan vazgeçmek zorundaydık. Bu sorunlu anneyi görmeye karar vermesi herhalde kolay olmamıştı ama iyi oldu. Sonra Vancouver Üniversitesi’ne giderek sınıfında yerini aldı – ve iki hafta sonra sınıfından, üniversiteden ve Vancouver’dan çıkıp gitti. O günlerde –belki hâlâ vardır– zor koşullarda yaşayan ve bütün kış boyunca, tehlikeli işler karşılığında iyi para kazanan, ama yaz gelince Vancouver’da barlarda ve denizde hayatın tadını çıkaran adamlar vardı. John da yedi yıl boyunca bu şekilde yaşadı. İlk işi, geniş bir araziyi görebilecek şekilde yapılmış bir kulenin tepesinde oturup, orman yangını dumanı olup olmadığını gözlemek, sonra itfaiyecilere telsizle haber vermekti. John, “Amerika’nın Sesi” radyosundan caz, Moskova’dan da klasik müzik dinliyordu. Kulesinin altındaki karlarda gezinen kurtları izliyordu, çünkü John kurtları ne kadar merak ediyorsa, kurtlar da onu merak ediyordu. John onlara hayrandı ve hepsinin dostu olduğunu iddia ediyordu. Altı ay boyunca bu şekilde, tamamen yalnız başına yaşadı. Daha yeni 18 yaşını doldurmuştu. Sonradan, bunun hayatının en güzel dönemlerinden biri olduğunu söyledi. Sonra her türlü işte çalıştı. Topograflık yaptı, oysa topografi okumamıştı, hafta sonlarında topograf olan bir arkadaşını izlemiş, sonra işverene işi bildiğini kanıtlamıştı. Kereste fabrikalarında çalıştı. Yazları gerçekten çok eğlendi. Dünyanın en iyi mektup yazan insanı değildi ama hayatının en ince ayrıntılarını anlattığı birkaç tane uzun ve çok ilginç mektup aldım. İki kere de bant gönderdi. Geçen yaz, iki Avustralyalıyla küçük bir evde yaşamış, değişik yemekler pişirmişlerdi –John ünlü bir aşçıydı– her gece parti veriyorlardı, her fırsat bulduklarında tekneyle körfeze çıkıyorlardı. Buzlar daha yeni erimişti ve John dalgalı, kabaran denize koşarken buz tabakalarına tutunuyordu. Herkes ona “Deli Wisdom” diyordu ancak deli ya da değil, hâlâ hayattaydı. Geçen kış bir kereste fabrikasında çalışırken sol elini makineye kaptırmıştı. Doktorlar kolunu kesmek istemiş ama John izin vermemişti. Kolunu ameliyat ettirmişti ama doktorlar bunun işe yaramayacağını söylemişlerdi. Ancak sonradan John’un haklı olduğu ortaya çıkmıştı, elini her şeyde kullanabiliyordu. “Okuduğum kadarıyla...” sürekli olarak, macera ve deniz hikâyeleri, savaş kitapları okuyordu. Denizi çok seviyordu ancak kısa bir süre sonra denizden millerce uzakta, karaya hapsolmuş biçimde yaşayacaktı. Benim öykülerimi de okumuştu. Ormanlar hakkındaki kısımları beğenmişti, neden bahsettiğimi bildiğimi görebiliyordu, fakat beyazlara haksızlık ettiğime inanıyordu. “Bu konuda güzelce konuşmalıyız.” Yedi yıl geçti. Sonra yine geçerken Londra’ya uğradı. Bara gittiğinde, kendisinden on yaş büyük olup, hâlâ o işlerde çalışan, bıçkın genç erkek hayatını sürdüren adamları gördüğünü söyledi. Onun gibi 25 yaşında değil, 35-40 yaşlarındaydılar, şişmanlıyorlardı, yumuşamaya başlamışlardı ve alkolik olmuşlardı. Bu görüntü John’u o kadar korkutmuştu ki Kanada’dan ayrılıp evine dönmeye karar vermişti. Gerçi çok üzgündü çünkü başka hiçbir hayat ona bu kadar uygun olmayacaktı. Böylece, şansını denemek üzere Güney Rodezya’ya döndü.</p>

      <p class="paragraf-4 para-style-override-22">Yine, bu kitabı yazarken, birdenbire duruyorum. Tüm bunları açıkladıktan sonra hayatımın tamamen politikadan ve kişilerden oluştuğunu düşünebilirsiniz. Oysa aslında çoğu zaman evimde yalnız başıma oluyor ve çalışıyordum. Warwick Road’daki geniş daire, Church Street’teki ufak, alçak tavanlı, samimi küçük evden çok farklıydı. Bir tek benzerlikleri vardı: Gürültü. Church Street’te otobüsler gelip geçerdi, Warwick Road’da kamyonlar tüm gün ve gecenin büyük bir kısmında büyük bir gürültüyle gidip gelirdi. Şimdi bir evin üst katında oturuyorum, taşrada sayılabilirim. Her taraf ağaç kaplı, hatta bir tarla bile var. Ama burası Londra ve kuşlar ile ağaçların ve bacaların arasından esen rüzgâr dışında, oldukça sessiz; hele geceleri çıt çıkmıyor. Sekiz yıl boyunca o gürültüye nasıl katlandım? Merak ediyorum. Yemin ederim yaşlandıkça kulak zarlarınız birbiri ardına ses-geçirmezlik tabakalarını kaybediyor.</p>

      <p class="paragraf-4">Bu ev, sanki üst katı ve alt katıyla küçük müstakil bir evdi. Tatillerinde yukardaki büyük bir odada Peter kalıyordu, eşyaları yanındaki küçük odaya taşmıştı. Diğer büyük odaya orada olduğu zamanlar Clancy yerleşiyordu ve küçük odada benim giysilerim vardı. Bütün gün o merdivenlerde bir aşağı bir yukarı koşturup duruyor –şimdiki gibi tırabzana tutunup yavaş yavaş değil– ve büyük odamda dolanıyor veya büyük odadan mutfağa gidip geliyordum, çünkü yazabilmek için hareket etmem gerekiyordu. Tıpkı, dönüp Church Street’e baktığım zaman, Joan’la kendimi mutfaktaki küçük masasında oturmuş, konuşurken, dedikodu yaparken, hayatımızı, aşkı, erkekleri ve politikayı yoluna koyarken gördüğüm gibi –Londra’daki en güzel zamanlarımdan biriydi– dönüp Warwick Road’a bakıyor ve Clancy’nin veya herhangi bir konuğun benimle mutfak masasında oturup sohbet ettiğini hatırlıyorum. Politikadan ve edebiyattan bahsederdik, ama o “her şeyin paramparça olduğu” zor dönemde daha çok politika konuşurduk. Şimdi birkaç nesildir insanlar alışveriş ve dedikodu dışında hiçbir şey konuşmuyorlar. Onlarla beraber olduğum zaman buna, içinde yaşadıkları bu minik, içedönük dünyalarına nasıl tahammül ettiklerini merak ediyorum.</p>

      <p class="paragraf-4"><span>Neyse, ben zamanımın çoğunu büyük odada geçiriyordum. Üç büyük penceresi vardı. Bir köşede yatak duruyordu, daktilonun durduğu masa, parlak siyaha boyanmış sehpa, kül tablaları, sigaralar, sigara içen birinin yarattığı pislik ve koku. O kadar çok sigara içiyordum ki şimdi inanamıyorum. Bir o yana bir bu yana yürüyüp bir cümle yazıyordum, biraz daha yürüyüp bir paragraf yazmayı başarıyordum, bunu karalayıp, yeniden yazıyordum, en azından bir süre dayanabilecek bir sayfa ortaya çıkarıyordum. Bu yürüme ve düşünme süreci, eğilip koltuktan bir şey almak ve ona uzun uzun bakmak, ne olduğunu pek anlamamak, sonra tekrar bırakmak, çekmeceye bir şey kaldırmak, kendinizi bir koltuğun tozunu alırken ve duvara dayanmış bir öbek kitabı düzeltirken veya kamyonlar hızla geçerken pencereden dışarı bakarken bulmak – bu, hayal kurmanın tam tersi, çünkü bu sadece konsantrasyon, odaklanma, iyice gömülmüşsünüz ve dış dünyayla bağlantınız kopmuş. Ve de çok yorucu, çünkü bir iki saat sonra aniden, yalnızca bir iki sayfa yazabilmişken bir ağırlık hissediyorsunuz ve yatağa devrilerek uyuyorsunuz. Yarım saat, 15 dakika, on dakika –ne kadar gerekliyse– sonra canlanmış ve gerginliğiniz azalmış bir şekilde yeniden kalkıyorsunuz, tekrar dolanmaya, dokunmaya, gelişigüzel ortalık toplamaya, uzun uzun bakmaya başlıyorsunuz, daktiloya yaklaşıyorsunuz, sonra başına oturuyorsunuz ve parmaklarınız bir süre havada uçuşuyor – yine kalkıyorsunuz ve hareket etmeye başlıyorsunuz. Yüzeylerini bizzat kendimin yarattığı o odayı ne kadar iyi tanıyordum, her dokusunu, her ipliğini... Duvarların beyaz badanasını, yeşile boyadığım halıyı, parlak siyaha boyadığım yer tahtalarını, ta Afrika’dan getirdiğim Singer dikiş makinemle yaptığım yeşil-beyaz perdelerini...</span></p>

      <p class="paragraf-4">Oyalanırken, duraksarken, uykuya dalıp uyanırken, mutfağa yürürken, yukarıda Clancy’nin daktilosunun saatler boyunca, bir an bile durmadan, makineli tüfek gibi çalıştığını duyabiliyordum. Sonra uzun sessizlikler oluyordu, sonra gene tıkırtı patlamaları, sonra gene sessizlik.</p>

      <p class="paragraf-4">Warwick Road’da, Afrika’da, Fransa’da, Almanya’da geçen çok sayıda hikâye yazdım. Bazılarının iyi olduğunu düşünüyorum. Bazıları da pek iyi sayılmazdı. Eğer benim gibi bir yazarsanız –yani ne düşündüğünüzü, hatta ne olduğunuzu anlamak için yazma sürecini kullanan biriyseniz– yukarı tırmandığınız merdiveni tekmelemek kesinlikle dürüst bir hareket değil, ancak işin doğrusunu söylemek gerekirse, yazdığım bazı öyküler kaybolsa memnun olurdum. Ancak benim pek değer vermediğim öyküleri beğenen insanlar da var. Başkalarının beğendiklerinin kaybolmasını istemek bir tür küçümseme şekli değil mi? Hayatlarının sonunda hayatta kalmayı başaran birkaç tane eseri kabullenen, en iyiler dışında her şeyi reddeden o şairler gibi olmayı memnuniyetle kabul edebilirdim.</p>

      <p class="paragraf-4">“Herkesin” komünist olduğu heyecanlı dönemin bir perspektife oturtulmasını sağlayan <span class="char-style-override-14">A Ripple From the Storm</span>’u yazdım. Piyasaya çıktığı zaman, birçok yoldaş tarafından kışkırtıcı, “kendi kuyusunu kazan” vs. olarak tanımlandı ancak çelişkili bir meslek yaşantısı oldu. Hâlâ insanlardan, okudukları zaman kitabı davaya ihanet olarak değerlendirdiklerini, ama sonradan beğendiklerini fark ettiklerini söyledikleri mektuplar alıyorum. Grup davranışlarının –sadece politik değil– aşırılıklarını ve dinamiklerini detaylandıran bu kitap, doksanlı yılların başı kadar yakın bir zamanda birkaç genç Amerikalının gidip, aşırı solcu bir gruba katılmalarına neden oldu. Bana bunu söyledikleri zaman inanamadım, ama anlaşılan entrika ve heyecan onlara cazip gelmişti. Eminim, birçok insan politik veya dinsel gruplara bu nedenle katılıyor. Bu heyecana ihtiyaçları var. On yıllar boyunca, insanlar düzenli olarak bana şu veya bu hareketin veya grubun içinde olduklarını ve <span class="char-style-override-14">A Ripple From the Storm</span>’un kendi deneyimlerini anlattığını söylediler – gruptan da bu nedenle, hayal kırıklığı içinde ayrılmışlardı. Sonradan aynı şeyi, <span class="char-style-override-14">İyi Terörist</span> için de söylediler. “Tıpkı oradaki hayat gibiydi.” Bu bir feminist grup, siyahi eylemci grup, Greenpeace, hayvan hakları grubu olabilir. Çete nasıl çeteyse, grup da gruptur. Nedeni ne olursa olsun, ikisini de harekete geçiren mekanizmalar aynıdır. Eğer birine katıldıysanız, hepsine katılmış gibi olursunuz. Şimdi, grup davranışının mekanizmaları ve dinamikleri hakkında bu kadar bilgi sahibi olmuşken, bir grup kurulurken, kaçınılmaz olarak neler olacağı hakkındaki bilgilerden yararlanma girişiminde bulunulmaması çok şaşırtıcı. Akılda bir engel – bir bariyer, bir bölünme varsa, o da şudur: Davranışlarımızı “bilmek istemiyoruz.” Ama durun, bir şeye başlayan insanların seleflerine dönüp baktıkları ve daha iyisini yapmaya karar verdiklerine ilişkin bir örnek var. Bolşevikler hep birlikte Fransız Devrimi’ndeki devrimciler gibi olmamaya karar verdiler: Kendi devrimleri çocuklarını silip süpürmeyecekti, birbirlerini öldürmeyeceklerdi. Bu asil istek bildiğimiz gibi, sonuç vermedi ve hepsi, etkileyici bir hevesle birbirlerini öldürdüler. Yani galiba daha iyisini yapmak için basit bir istekten fazlası gerekiyor.</p>

      <p class="paragraf-4"><span class="char-style-override-14">A Ripple From the Storm</span> hakkındaki yorumlar konusunda hissettiklerim, Edward Thompson’a yazdığım bir mektupta yer alıyor. Mektubun bir bölümü şöyle:</p>

      <p class="paragraf-4 para-style-override-22">Sevgili Edward,</p>

      <p class="paragraf-4">Edward, politika konusunda tek kelime etmedim, tavrım tamamen pragmatikti, başka bir deyişle, “Ya Ben?”</p>

      <p class="paragraf-4">Cidden – <span class="char-style-override-14">New Reasoner</span>’ın iki yıldır kuramsal olarak yaklaştığı politikalar hakkında bir kitap yazdım.</p>

      <p class="paragraf-4">Eleştiriler çıktıkça, hiç kimsenin bu kitabın neyle ilgili olduğunu söylememesine daha da bozuldum, ama şaşırmadım; yine tuhaflıklar yapan o gizemli kız Martha Quest veya renk engeli hakkında bir başka dürtme de olabilirdi. Ancak çıkan eleştirilerden hiç kimsenin, bu kitabın aklın Stalinci tavırları, vs. hakkında olduğunu çıkarması mümkün değil.</p>

      <p class="paragraf-4">Bu nedenle, benim ulaşmak istediğim insanlar belli ki <span class="char-style-override-14">New Reasoner</span> ve <span class="char-style-override-14">The New Left Review</span> okuyucuları olduğundan, doğal olarak iki dergiden birinin, en azından, bu romanın güncel konular hakkında olduğunu belirten bir paragraf yayınlamasını bekledim.</p>

      <p class="paragraf-4">Ama tek kelime çıkmadı. Tek bir kelime bile edilmedi.</p>

      <p class="paragraf-4">Bu arada, iki dergi, özellikle <span class="char-style-override-14">Reasoner</span>, “Çağdaş İkilem” hakkında uzun ve analitik makaleler yayımlıyor. Ve iki dergi de Çağdaş İkilem hakkında makaleler ve açıklamalar yazmamı istiyor. Bu konuda, roman halinde, 140.000 kelime yazmayı uygun görmüş olmam anlaşılan önemsiz görülüyor.</p>

      <p class="paragraf-4">Tek kelimeyle, sol dergiler, diğer tüm dergiler gibi, bir yazarın gerçek eserinde söyledikleriyle ilgilenmiyor, sadece geçici açıklamalar ve makaleler yazdırmakla ilgileniyorlar, böylece “isim” okuyucu çekecek.</p>

      <p class="paragraf-4 para-style-override-22">Warwick Road’da bir kitap daha yazdım, ama sonra geri çektim. Bu kitabın adı <span class="char-style-override-14">Retreat to Innocence</span>’tı. Yazarların isteklerine o kadar önem verilmiyor ki, sık sık, bir zafer edasıyla, “Yeniden çıkmasını engellemeye çalıştığın o kitabın bir kopyası bende var,” diyen insanlarla tanışıyorum. Oyun bahçesindeki çocuklar gibi: Berbatsınız.</p>

      <p class="paragraf-4">O roman, Avrupa’nın kanlı savaşlara maruz kalan kalbi olan Çekoslovakyalı Jack’le birlikte olmamın ve kendimi –sevimsiz bir şekilde– son derece deneyimsiz, son derece masum hissetmeme neden olmasının sonucunda oluştu. Kendimi böyle hissetmem için çaba göstermedi. İnsan davranışları konusunda onun kadar bilgiliyseniz, insanların o deneyim alanı dışında söylediklerinin çoğu, çocukça konuşmalar gibi gelir. Bu kitabı yazarken Bosna’daki savaş devam ediyor ve bu savaşın parçası olanlar bütün hayatları boyunca, “Bize uygarlıktan bahsetmeyin,” diye düşünecekler. Romandaki iki ana karakter yaşlıca bir adam olan Jan’la, Julia adında bir kız. Roman için harika bir konuydu ama başarılı olamadım. Boşa harcadım. Basit, yüzeysel bir roman oldu. Ancak bazı insanlar beğendi, bazıları hâlâ beğeniyor ve bunu söyledikleri zaman, kaybedilen bir fırsatın acısını yaşıyorum. İnsan zihninin –zihinlerimizin– devamlı unutarak ve çarpıtarak kötü deneyimleri yumuşatmaya ve saklamaya çalıştığını irdeleyebilirdim. Sadece bireysel değil müşterek zihinlerin –bir ülkenin, bir kıtanın– bir dehşeti unutması gibi. Bunun en ünlü örneği, 1919-1920’de yaşanan Büyük Grip Salgını’dır (İspanyol Gribi). Bu, sonucuda bütün dünyada toplam 29 milyon insan ölmesine rağmen tarih kitaplarına dahil edilmemektedir, ortak bilincimizde yer almamaktadır. İnsanoğlunun aklı felaketi unutmak üzere ayarlanmıştır. Güneş sistemimizle ilgili olası tarihi hakkındaki hikâyesi profesyoneller tarafından dikkate alınmayan, oysa söylediklerinin bir kısmı doğru çıkan Velikovsky’nin görüşü bu şekildeydi. Birbiri ardına felaketler yaşanan buzul çağında, insan bilincinde hiçbir şey yoktu ve biz, insanoğlu birden fazla felaket yaşadık. Büyük seller hakkındaki eski hikâyelerden kısa bir şekilde bahsedilmektedir, hepsi o kadar. Yazmayı başaramadığım kitabın özünde şu soru vardı: Her neslin, bir önceki nesilde yaşanan kötü veya acımasız deneyimi unutmaya karar vermesi iyi bir şey mi? Avrupa için felaket olan –babamın ve Fransa ile Almanya’daki diğer askerlerin sıfırlandıklarını, sayılmadıklarını, yalnızca insani artık olduklarını düşünmelerine yol açan– Büyük Savaş’ın (örneğin), “Bahsedilmeyen Savaş” haline dönüşmesi? Güney Rodezya’daki o korkunç iç savaştan beş altı yıl sonra yeni genç neslin bunu unutması ve “bilmek istememesi” iyi miydi? Güzel bir kitap olabilirdi.</p>

      <p class="paragraf-4">Başka? <span class="char-style-override-14">Altın Defter</span> kitabımın planını tasarlamaya başladım ve <span class="char-style-override-14">Play With a Tiger</span>’ı<span class="dipp"><a class="footnote-link" href="#footnote-225-166" id="footnote-225-166-backlink">166</a></span> yazdım.</p>

      <p class="paragraf-4">Bu oyunda, kendi yaşadığım haliyle, Warwick Road’u, çoğu zaman duvarları, dışarıda hızla geçen kamyonların gürültüsünde ve kokusunda kaybolan odadaki daktiloyu, ince perdenin arkasında duran yatağı, gecenin geç saatlerinde perişan bir halde sarhoş olan ve Clancy’nin Şikago’nun sokak köşelerindeki gençlerle ilgili hikâyelerini çağrıştıran, “yolun ters tarafındaki” kaba oğlanlar grubunu, kızların bazen müşteri çekmek veya tartışmak amacıyla dışarı çıktığı, çaprazdaki fahişe evini kullandım.</p>

      <p class="paragraf-4">Oscar Lowenstein<span class="dipp"><a class="footnote-link" href="#footnote-225-167" id="footnote-225-167-backlink">167</a></span> artık başarılı bir menajer olmuştu. İngiliz tiyatrosuna çok iyiliği dokunmuştu ancak ona hak ettiği övgü gösterilmemişti. Öte yandan, benim için, kişisel olarak daha iyisini yapabilirdi. <span class="char-style-override-14">Play with a Tiger</span>’ı beğenmişti ama başrolü Siobhan McKenna’nın oynamasında ısrar ediyordu. Oysa kadın dört yıl süreyle meşguldü ve bu durumda sahneye konması için bu kadar süre beklememiz gerekiyordu. Ben sürekli başka iyi aktrisler olduğunu söylüyordum. Ancak menajerlerde çoğu zaman güçlerinde inatçıdırlar, ya Siobhan McKenna olacaktı ya da hiç. Bunun üzerine 1962 yılına atlayacak olursak, Ted Kotcheff, oyunun akışını ve hareketini anlayarak, harika bir şekilde yönetti, yani birinci balkondan izlendiği zaman, yavaş bir dansa benziyordu. Başroldeki erkek de yanlış seçimdi. Sam Wanamaker gibi ama daha genç birini istediğimi söylemiştim ancak Oscar, “Ölürüm daha iyi,” demişti. Ted’le birlikte New York’a seçmelere gittiler ve erkek gözüyle, kadınlara çekici geldiğini sandıkları kovboy kılıklı bir aygırla geri geldiler. İyi bir aktördü ama belirsizliği duyumsamıyordu. Siobhan’la birbirlerinden anında nefret ettiler ve bu da kendini belli ediyordu.</p>

      <p class="paragraf-4">Siobhan adeta bir dâhiydi. Karizma olduğu hususunda görüş birliğine vardığımız bir niteliği vardı, ama neydi? Seçmeler sırasında denge oluşturmak amacıyla Dublin’den geldi. Soğuk bir gündü ve tiyatro buz gibiydi. Siobhan biraz sarhoştu. Nezle olmuştu. Kat kat giysiler içindeydi. Aktör adayını gölgede bırakmamak için, salonda oturan bizlere sırtını dönerek sahnenin kenarına oturdu, yüce gönüllü bir aktris ve iyi bir kadındı. Ancak yine de gözlerimizi ondan, koyu kızıl saçlarının döküldüğü sırtından alamıyorduk. Ona bakmadan duramıyordunuz, gözlerinizi ondan ayırıp, seçmeye katılan aktörlere bakmak ciddi bir çaba gerektiriyordu.</p>

      <p class="paragraf-4"><span>Siobhan iyi bir aktristi ancak disiplinli değildi çünkü meslek hayatının ilk döneminde vahşi İrlandalı çocuk olarak tanımlanmıştı ve buna uygun yaşıyor, İrlanda dürtüsünü ve kaprisini uyguluyordu. Çok fazla içiyordu. Disiplini öğrenmemiş olması büyük bir trajediydi. Bir akşam muhteşem, unutulmaz oluyordu –ve Oscar’ın onu neden istediğini anlamak çok kolaydı– ancak ertesi akşam zavallı bir hale geliyor, repliklerini ve hareketlerini unutuyordu; belli ki sarhoş oluyordu.</span></p>

      <p class="paragraf-4"><span>Müthiş bir yardımcı kadromuz vardı. Maureen Prior’a oyun gönderilmiş ve o da oyunu o kadar sevmişti ki, hasta yatağından sürünerek çıkmış ve şiddetli rüzgârın altında soğuk tiyatroya, seçmelere gelmişti. “Ölsem bile bu rolü oynayacağım,” demişti. Mükemmeldi. Godfrey Quigley de iyiydi. Hepsi iyiydi. Oyun Comedy Tiyatrosu’nda sahnelendi ve iki ay oynandı, ama masraflarını karşılama noktasının hemen altında. O zamanki en etkili eleştirmen olan Harold Hobson, oyunu beğenerek, “Londra’daki en tedirgin edici romantik oyun,” olarak tanımlamıştı. T. C. Worsley “çağdaş tiyatroyla ve aslında çağdaş yaşamla ilgilenen herkesin görmesi gerektiğini” belirtmişti. Milton Shulman, “duyarlı, sempatik ve dokunaklı” olduğunu söylemişti. Robert Muller, “oyunun hüzünlü bir tutku ve gerçeklikle yazıldığını” ifade etmişti. Fakat bu yorumlar genelde –Harold Hobson dışında– kayıtsız eleştirilerin arasından seçilmişti. Graham Green çok beğenmişti ve yücelik gösterip bana bunu belirten bir mektup yazdı. Ancak o bir eleştirmen değildi.</span></p>

      <p class="paragraf-4">Oyunun bu kadar mükemmel bir şekilde yönetildiği pek fark edilmedi. Yine de, Ted Kotcheff Hollywood’a gitmek üzere bizden ayrılınca, tiyatronun o zaman çalışan en iyi yönetmenini kaybettiğini düşünen tek kişi ben değildim.</p>

      <p class="paragraf-4">Bu oyun hakkında şimdi ne düşünüyorum? İyi bir oyun ama çok iyi değil. Güzel bir şekli ve yapısı var ancak doğru yönetmene ihtiyacı var. Döneminin oyunuydu – neden? “Hüzünlü tutku” yorumu nedeni hakkında ipucu veriyor. Hüzünlü tutku son derece demode. O dönemlerin oyunu <span class="char-style-override-14">Who’s Afraid of Virginia Woolf</span>’tu, cinsiyet savaşı dişiyle tırnağıyla alevlenmişti. <span class="char-style-override-14">Play with a Tiger</span> o zamandan beri çeşitli ülkelerde orada burada sahnelendi, ama çoğunlukla feminist tiyatrolarda oynandı. Ancak dengesini ve esprisini kaybedip erkeklerden yakınma haline geldi. Zira doğru oynanırsa epeyce kahkaha alabiliyor.</p>

      <p class="paragraf-4">Değerlendirmelere kırılmıştım. Daha iyisine layık olduğunu düşünüyordum. <span class="char-style-override-14">Altın Defter</span> çıktığı zaman köküne kadar hissedeceğim yorumda dokunaklı ve sert bir ton vardı. Bunun kadın karşıtı önyargı nedeniyle olduğuna inanıyordum: Bu çeşit çeşit biçimlerde olabilir ve apaçık olmayabilir. Beni tanıyan tanımayan insanlar gelip, “Ama kendi yaşamını olduğu gibi anlatmışsın,” diyordu. Sanki John Osborne’un <span class="char-style-override-14">Look Back in Anger</span>’ı yaşamın doğrudan kendisi değildi ve sanki Arnold Wesker’in oyunları yaşamından değildi. Kimse John’a ve Arnold’a gidip bana söylenenleri söylemiyordu. Ve ben de aşırı alıngandım herhalde çünkü kusur bulanlardan daha çok beğeni aldı ve böyle de yazdılar. Şimdilerde insanlar hâlâ oyunu anımsadıklarını ve sevmiş olduklarını söylüyorlar.</p>

      <p class="paragraf-4">Ancak genel olarak oyunun başarısız olduğu konusunda hiçbir kuşku yoktu ve oyun yazarı olarak mesleğimi sürdürme konusunda tereddütlerim oluşmaya başlamıştı, ama buna hiç de bilimsel bir yaklaşım denilemezdi.</p>

      <p class="paragraf-4">Salisbury Tiyatrosu’nda <span class="char-style-override-14">The Truth About Billy Newton</span><span class="dipp"><a class="footnote-link" href="#footnote-225-168" id="footnote-225-168-backlink">168</a></span> koltukları doldurdu ama Londra’ya aktarılmadı. Beklenmeyen aksaklıklar ve talihsizlikler yaşamıştı. Sora <span class="char-style-override-14">Each His Own Wilderness</span>’ın<span class="dipp"><a class="footnote-link" href="#footnote-225-169" id="footnote-225-169-backlink">169</a></span> başına gelenlere bakın. Sonra <span class="char-style-override-14">Play with a Tiger</span>. Dört yıl süreyle, sadece arada sırada iyi olan bir aktrisi beklemek ve erkek başrol oyuncusunun yanlış olması. Sonra bütün o coşku, üzüntü ve yaralanan gurur – değer miydi? Sonradan iki oyun daha yazdım. Geçenlerde birisini yeniden okudum ve sınıf çatışması hakkında bir komedi olduğu için –o zaman da düşündüğüm gibi– “Court Tiyatrosu’nda başarılı olurdu,” diye düşündüm ama geri çevirdiler. Joan Littlewood beğendi, ya da beğendiğini söyledi ve bunu söylemek için öğle yemeğine geldi, fakat müdürü Raffles aynı fikirde değildi. Sonra <span class="char-style-override-14">Medea</span>’nın modern bir versiyonunu yazdım. Birkaç yıl süreyle en üst düzeyde rol dağılımı yapıldı ancak ne zaman bir yıldız ayarlansa, korkunç bir şey oldu, sonunda birisi, tam sözleşme imzalanırken öldü. O aşamada, tiyatroda şanssız olduğuma karar vermiştim. Bunu görüp vazgeçmeliydim. Ama sonunda Ulusal Tiyatro, Ostrovsky’nin <span class="char-style-override-14">Fırtına Çocukları</span> eserinin bir versiyonunu yazmamı istedi. Benden istemişlerdi çünkü bir kadındım ve John Dexter oyunun, kadınlığın sıkıntılarını anlattığını düşünüyordu. Hayır, demeliydim, ancak gururum söz konusuydu. Yüzlerce oyun <span class="char-style-override-14">The Storm</span>’dan daha çok ilgimi çekerdi. Jill Bennett ve Anthony Hopkins, bütün görkemiyle tutkuyu ve sıkıntıyı canlandırarak şahane bir oyun çıkardılar, fakat aslında oyun, paralarını ve mülklerini güvence altına almak için zalim ve açgözlü anne-babaları tarafından evlendirilen gençler, hatta 12, 13 yaşındaki çocuklar hakkındaydı. O zamanki taşra Rusyası’nın cehaleti ve aptallığı anlatılıyordu. Yedek aktörlerin prodüksiyonunda oyun doğru anlaşıldı, içler acısı olsa da, zavallı çocuklar, kapak üstlerine kapanmadan, hayatın tadını biraz çıkarabildiler. Ancak bu prodüksiyonu kimse görmedi.</p>

      <p class="paragraf-4">John Dexter’in prodüksiyonunda ne hatalar olduğunu uzun uzun anlatabilirim –oysa genelde çok başarılıydı– ve o zaman üstünde durdum. İlk geceden hemen önce bir akşam Laurence Olivier’le beraberdim ve fazlasıyla sert bir şekilde ne düşündüğümü söyledim, çaresizlikten sarhoştum. Laurence Olivier iyi davrandı. Onun zindeliğini, enerjisini, sempatisini – hepsinin ötesinde hayat enerjisini hatırlıyorum. Leicester Square’da Miles Malleson’la birlikte kaldırımda on dakika görüştüğüm Charlie Chaplin’de de aynı özellik vardı. Onunla ilgili olarak aklımdan hiç çıkmayan görüntü, çabuk, kuvvetli hareketler, kıvrak zeki bakışlı kara gözler, espri, şirinlik.</p>

      <p class="paragraf-4">İşte bundan sonra oturup ciddi bir şekilde düşündüm. Tiyatrodaki hiçbir girişimim istediğim gibi gitmemişti. Oyunlara çok fazla zaman ve çaba harcamıştım. En azından, bir roman yazdığım zaman, istediğim gibi basılıyordu. Bu acı, bu gerilim, uykusuz geceler, bir sürü orantısız duygu – ne için? Bir daha tiyatro için oyun yazmadım ama televizyon için yazdım – başarılı oldum ve felaket ya da talihsizlik yaşamadım.</p>

      <p class="paragraf-4">Böylece tiyatro tutkum, tiyatro yazma emelim, Londra’nın büyük tiyatro bolluğunda büyük bir tiyatroya gitme zevkine dönüştü. Arada bir, “Ah, keşke,” diye düşünsem de, bu zayıflık anının uzun sürmesine izin vermiyorum.</p>

      <p class="paragraf-4"><span>Tiyatroda ve sonradan operada yaşadığım deneyimler, faaliyet halindeki bir tiyatro grubunu anlatan</span> <span class="char-style-override-14">Love, Again</span><span class="dipp"><a class="footnote-link" href="#footnote-225-170" id="footnote-225-170-backlink">170</a></span> <span>romanıma konu oldu.</span></p>

      <p class="paragraf-4 para-style-override-22">Ve şimdi de çatışmadan pek de farkı olmayan eski yoldaşlarla bir olay. Clancy Sigal, benim beş yıl önce yaşadığımın aynı ruh haliyle bir maden köyüne gitmiş, ama o erkek olduğundan, anında boş zamanlarında bar ve kulüplerde çok içen madenci grubunun parçası olmuştu. Len Doherty adında genç bir madenciyle dost oldu ve birkaç hafta sonunu orada geçirdi. Warwick Road’da, üst katımda, ben onun tıkır tıkır çalışan daktilosunu dinlerken, üç günde, <span class="char-style-override-14">Weekend in Dinlock’</span>u<span class="dipp"><a class="footnote-link" href="#footnote-225-171" id="footnote-225-171-backlink">171</a></span> yazdı. Şahane bir kitap. Hayatımda Clancy’nin dikkatli, güçlü sosyal gözlem kapasitesine sahip başka birini tanımadım. Sonra kitap yayımlandı ve bir anda, soldaki insanların bin kere gördüğü o saçma ve utanç verici tepki patlak verdi. Bu kitabı kucaklaması gerektiğini düşündüğünüz insanlar, ona en büyük zararı veren insanlar oldular.</p>

      <p class="paragraf-4">Neden böyle? Bu kitap edebiyat eleştirileri ve edebiyat eleştirilerinin soldaki yeri üstüne kısa bir deneme yapılacak yer değil, ancak bu aç-kapa düşmanlıkların sonrasında komünizmin kullandığı uzun, ta engizisyon yöntemlerine kadar uzanan bir geçmişi var. Her yeni yazar, her yeni kitap, başarılı olduğu takdirde, haset oklarına katlanmak zorundadır, ancak komünizm, haset ve kıskançlığa, berbat gerçeğin üstüne geçirilebilecek saygınlık kılıfı veriyordu. Komünizmin, “toplumcu gerçekçilik” gibi isimler altında sanata ve edebiyata karşı tavrı, sanat ve edebiyatın ölümcül düşman olduğu yönündeydi, hatta bazı yerlerde hâlâ öyle. Tekrar tekrar, birçok ülkede, saygın yazarları karalamak amacıyla “toplumcu gerçekçiliğin” ortaya çıktığını gördük. Hem de toplumcu gerçekçiliğin anavatanında faal her sanatçı ve yazar tarafından olduğu kadar, okuyucular tarafından da nefret edilmeye ve küçümsenmeye başlamasından uzun zaman sonra. Yetmişli yıllarda İskandinav ülkelerinde yaşananlar çok eğiticidir: “Toplumcu gerçekçilik” tanınmış yazarları kötülemek amacıyla kullanılmıştı. Ve şimdi Üçüncü Dünya ülkelerinde birbiri ardına, başarılı olanlara karşı bu ilkel duygular kullanılmaktadır.</p>

      <p class="paragraf-4">Clancy’nin küçük kitabı bir suçlama fırtınasıyla karşılandı. Bir tanesi, söz konusu köydeki madencilerin iyiliğinden yararlandığı yönündeydi. Ancak Clancy kitabı Len Doherty’ye göstermiş ve Len yayımlanmasını onaylamıştı.</p>

      <p class="paragraf-4">Sonra <span class="char-style-override-14">The New Reasoner</span>, Len Doherty’den kitabı eleştirmesini istedi.</p>

      <p class="paragraf-4">Bunu, benimle <span class="char-style-override-14">The New Reasoner</span> ve benimle Edward Thompson arasında çok hararetli mektuplar izledi. Benim kesinlikle hakaret konusunda çirkin bir yeteneğim vardı. Ama kötü bir okulda öğrendiğimiz için, hepimizde aynı yetenek vardı. Temas ettiğim asıl noktalarla ilgili olduğundan, sadece iki küçük bölümü aktaracağım:</p>

      <p class="paragraf-4">“Sosyalistlerin birbirlerini arkalarından bıçaklamalarından bıktım usandım,” diye haykırıyorum.</p>

      <p class="paragraf-4">“Komünist Parti’de olan, bizlerin, hepimizin yakından tanıdığı yıkıcılık yeniden hortladı – eğer sol, şans eseri gerçekten yaratıcı bir yetenek çıkarırsa, aklımıza ilk gelen şey onu ezmek.”</p>

      <p class="paragraf-4">Gerçekten kötü olan kısımları çıkardım, ama Edward’a pislik olduğunu söyledim. O da aynı şekilde eleştiriciydi. Bu açıksözlü, kardeşçe itişme, o zaman yoldaşlar arasında çok revaçtaydı. Fırtına, ya da fırtınacık geçtikten sonra, iyi arkadaş olmaya devam ediyorduk.</p>

      <p class="paragraf-4"><span class="char-style-override-14">Weekend in Dinlock</span> tam da değer vereceğini düşündüğünüz insanlar arasında hâlâ mantıksız bir düşmanlık yaratıyor. “Bir Amerikalı tarafından yazılmış,” dendiğini duyuyorsunuz. “Bizim işçi sınıfımız hakkında o ne bilir?” “Kısa bir ziyaretten sonra yazılmış.” “Madencileri kullandı.” Yıllardır bu şekilde devam ediyor. Bir keresinde, eğitici olacağı düşüncesiyle, yoldaşların saldırısına maruz kalan iyi ve özgün eserlerin listesini yapmayı düşündüm. Ancak sonra çok çaba göstermem, zaman harcamam gerekeceğine ve bunun hiçbir şeyi değiştirmeyeceğine karar verdim. Zira yeni ve iyi bir çalışmaya saldırma ihtiyacı duyan insanlar, asıl güdülerinin ne olduğunu bilmiyorlar. Ahlaki öfkenin arkasında her zaman kıskançlık gizlidir.<span class="dipp"><a class="footnote-link" href="#footnote-225-172" id="footnote-225-172-backlink">172</a></span></p>

      <p class="paragraf-4">Clancy, “Dinlock’a” birkaç kez gitti ve zorluklar yaşayan Len Doherty’yle arkadaş oldu. Yirmili yaşlarında, evli ve sanırım, üç küçük çocuğu olan Len’in evliliğinde sorunlar vardı. Clancy onu Londra’ya getirdi ve benim dairemde kaldı. Clancy ile Alex doğal olarak onu Yeni Sol ve çevresinin de, Soho’yu ve benzer aydınlanmaları da içeren kendi Londra’larında gezdirdi. Len tekrar geldi ve bu kez iki veya üç arkadaşını getirdi. Bu arkadaşların Len’e baba gibi davrandıklarını, onun için kaygılandıklarını düşündüm. Len esmer, fazlasıyla zayıf ve gergin, ilgi odağı haline gelmiş bir genç adamdı. Etrafına, ağır bir hava gibi, manevi yorgunluk yayıyordu. Bu çoğu zaman, fiziksel hastalık belirtisiydi. Bir akşam, yukarıda yatağında olduğunu hatırlıyorum. Çünkü bir gece önce saçmalık derecesinde çok içtiği için o gün yataktan kalkamamıştı ve ateşi vardı. Ben ve madencilerden biri onu sakinleştirmeye çalışıyorduk çünkü kollarını, bacaklarını savuruyor, başını sağa sola atıyordu. “Çok geç,” diyordu çatlak bir sesle, “Çok geç.”</p>

      <p class="paragraf-4">Yerel bir gazetede muhabirlik yapmaya başladı ama sonra, çok genç bir yaşta öldü.</p>

      <p class="paragraf-4">Bu küçük hikâye gazeteciliğin, “medyanın” çelişkilerini, ikilemlerini, toplum bilinçli hale gelince, kendine başkalarının gözüyle bakmak zorunda bırakılınca neler olduğunu gösteriyor. <span class="char-style-override-14">Weekend in Dinlock</span> olmasaydı da Len’in kaderinin farklı olacağını sanmıyorum, gerçi ona Londra’nın edebi görkemi gibi görünen şeyler gösterildiği için belki daha da mutsuzdu zira yazmak istiyordu.</p>

      <p class="paragraf-4 para-style-override-22">Clancy’yi Carradale’e götürdüm. Naomi istedi: “Duyduğuma göre büyüleyici bir Amerikalın varmış.” İskoçya’ya tren yolculuğu, hâlâ en kötü anılarımdan biridir. Clancy o zaman hastaydı, biraz delirmişti. Benim de tren yüzünden midem bulanıyordu ama o kim bilir neler hissetmişti... Solgundu, terliyordu, gözleri kapalı, dişleri kenetlenmiş bir halde oturuyordu. Şimdi periyodik dengesizlik krizleriyle başa çıkmaya çalışan birkaç kişi tanıyorum ve onlar dünyanın en cesur insanları.</p>

      <p class="paragraf-4"><span>Naomi’ye Clancy’nin evin içinde olması gerektiğini, zira kendini izole hissedince sorun yaşadığını söylemiştim. Fakat Naomi onu evin hemen dışındaki ek binaya yerleştirmişti. Birbirimizden bu kadar uzağa yerleştirilmemiz de ilginçti. Bütün klan görür görmez ondan nefret etti. Onda dayanamadıkları bir şey, bir başına buyrukluk, bir yabancılık, bir ölümcül gözlemci havası vardı. Orada kaldığımız üç gün boyunca, onlar Clancy’ye ukalalık edip kaba davranırken, Clancy odaların kenarında sessizce oturup izledi. Ah, gruplardan, klanlardan, ailelerden, “biz” olan insanlardan nefret ediyorum. Onlardan ne kadar çekiniyorum, korkuyorum – onlardan uzak durmaya çalışıyorum. Karşılaştırıldığında, aslan veya yabani köpek sürüleri daha kibar düşmanlardır. Başka bir trenle Londra’ya döndük. Pencerelerden soğuk yağmur damlaları süzülüyordu. Clancy doğrudan yukarıya çıktı ve daktilosunun başına oturdu. Bir gün boyunca kalkmadı ve sonra elli küsur sayfayla aşağıya inerek bana uzattı. Mutfak masasının başına oturdu ve ben okurken yüzümü seyretti. Hayatımda bu kadar akıllı, bu kadar etkili, bu kadar özenli görünen – ve bu kadar berbat bir şey okumamıştım. Zira o sayfaları nefreti yazmıştı ve zehir gibiydi. Madencilerin köyü hakkında yazdıklarıyla karşılaştırıldığında: O kitap sevgi ve saygıyla yazılmıştı, ama bu sayfaları nefretle yazmıştı. Clancy için, “orta sınıf” kelimesi yeterince provokatifti, fakat Mitchison’larda bir şey vardı... Dayanıklılıklarının neden olduğu bir güvenlik, bir güvence, bir kendini beğenmişlik –bu nedenle, bu yabancı kaçınılmaz olarak bunları görecekti– klanın topluma bu kadar sıkı bir şekilde bağlı olmasına, bu yabancı katlanamamıştı. Bundan kesinlikle dersimi aldım. Dünyada hiçbir şey kötülük yapmak kadar kolay değildir. Hayır bu gözlemin mükemmelliği konusunda kolay olan bir taraf yoktu, fakat insan bir düşünceyle nefret konumuna geçebilir. Kötülüğü neden bu kadar sevdiğimizi bilmiyorum. Genellikle “ince zekâ” olarak tanımlanıyor. Bunun moda olduğu dönem yirmilerdi, Algonquin’deki şu meşhur masadan taşanlardı galiba</span><span class="dipp"><a class="footnote-link" href="#footnote-225-173" id="footnote-225-173-backlink">173</a></span> <span>ve etkisi onyıllardan süzülerek günümüze ulaştı, ta ki yaşlı bir kadın katılarak gülerken, “Kadının yüzü tıpkı bir patates...” diyene ve etrafına, taşın yeterince beğeni aldığını görmek için şöyle bir bakana kadar. “Adam da kabız olmuş bir kurbağa gibi”; aman ne espri, derdik okuldayken.</span></p>

      <p class="paragraf-4 para-style-override-22">1957, 1958... Yoğun bir şekilde <span class="char-style-override-14">Altın Defter</span>’e odaklanmıştım ve ne zaman telefon çalsa içimden homurdanıyordum. “Zavallı Bob’un başına gelenleri duydun mu? Çok zorlanıyor.” “Mary, Parti’den ayrıldı. Sosyal hizmet uzmanı olmak için eğitim alıyor.”</p>

      <p class="paragraf-4">Geçmişte kalan bu politik tutkular artık kimseyi ilgilendiriyor mu? Önemli olduğunu düşündüğüm şey, onlardan ders almak. İnanılması bugün bile güç ve affedilmez gerçek şu ki en toplumsal düşünüşlü, gelecekten umutlu, fedakâr kimseler bile kabul etmeyerek veya açıkça bildirmeyerek komünist dünyada işlenen suçlara ortak oldular. Tüm dünyada on değil, yüz değil, bin değil, binler, milyonlar. Ve bu tavır, Sovyetler Birliği’ni, yuvayı eleştirme gönülsüzlüğü, bugün de Hitler’in zamanımızın tek suçlusu yerine konmasıyla sürüyor, hem Hitler Stalin’e hayrandı, muhtemelen bu büyük örneğin yanında kendini çocuk gibi görüyordu, hâlâ solcuların zihinlerinde nazik bir yerde. İlginç olan niçin böyle olduğu. Oysa bu durumun bir benzeri, hiç kuşkusuz, başka bir bağlamda, başka bir tarihte gene gelecek. Hep böyle olur. Bir dahaki sefere farkına varacak ve insanlık olarak daha iyisini yapacak mıyız?</p>

      <p class="paragraf-4">Tabii ilginç olan, nedeni. Ne de olsa bu durum, benzer bir durum, farklı bir bağlamda, farklı bir tarihte yeniden görülecek. Her şey tekrarlanıyor. Bir sonraki sefer, biz (insanoğlu) hatırlayıp daha başarılı olacak mıyız?</p>

      <p class="paragraf-4">Benim kuşağımdan, yani “herkesin” komünist olduğu günlerde herkes gibi ben de kurguladım, düşündüm, merak ettim, hafızamın ayıklayıp güzelleştirmesine izin verdim, ama on yıllardır yanıtsız kalan bir sorum var. Besbelli bir çeşit toplu cinnetti, toplu çıldırmaydı. Bir çeşit kitlesel delirme, kitle psikozu olduğu açık. Hepsinin nedenini geç, çok geç de olsa (aslında yeni) sanırım görmeye başladım. Belki öyleydi diyorum yalnızca.</p>

      <p class="paragraf-4">Yine zamanımızın toplu dehşetlerin yaşandığı Birinci Dünya Savaşı’na dönüyoruz.</p>

      <p class="paragraf-4">Ulusal saygınlık konusunda menfaati olan insanların o korkunç savaşı yumuşatmalarını ve haklı göstermelerini izlemek çok ilginç oluyor. “Ama biz sadece...” “Siperlerde” yüz binlerce insan. Biz – İngiltere. Fakat bu bir Avrupa savaşıydı ve hükümetlerine karşı nefret ve tiksinti duyanlar yalnızca İngiliz askerleri değildi. Ya da bu sözler çok sert geliyorsa en azından rahatsızlık ve keder; her halükârda onları idare eden kişiye olan inancın beceriksizlikleri yüzünden yitirilmesinden. Banket, Güney Rodezya bölgesindeki tek Birinci Dünya Savaşı kurbanları annemle babam değildi. Hüzünlü duruşu yüzünden Leydi Murray dediğimiz kadın, siperlerde dört oğlunu ve kocasını kaybetmişti. Albay Livingstone’ın da babam gibi tek bacağı vardı. Ayreshire Madeni’nden McAuley ağır yaralanmıştı. Başkaları da vardı. Başkaları da vardı. Britanya İmparatorluğu’nu ve vatanlarını seviyorlardı ve hepsi de Haig’le hükümetin savaşı idare edişleri yüzünden keder ve öfke doluydular. Babamın sık sık birlikte eski günleri andığı ufak tefek Alman maden işçisi de Alman siperleri ve hükümeti için aynı duyguları besliyordu. Siperlerdeki katliam Avrupa’da hayati bir olguyu yıktı – hükümete saygı. Ve bundan, komünizm, faşizm, nasyonal sosyalizm ve daha sonra terörizm, anarşi ve şimdi her yerde gördüğümüz zihniyet, o ölümcül, “Eh, ne bekliyorsun?” zihniyeti doğdu. Nemelazımcılık, alaycılık, güvensizlik –kendi açısından– ve bu arada idealizm, sevgi, umut, iyi bir dünya hayali başka bir tarafa, Lenin’e, Stalin’e, Hitler’e, Mussolini’ye ve daha sonra o diğer suçlulara, Mao’ya, Pol Pot’a yönlendiriliyor ve bu isimlerin sonu gelmiyor.</p>

      <p class="paragraf-4"><span>Ancak burada, asıl mesele olduğunu düşündüğüm daha derin bir duygu var. Birinci Dünya Savaşı’ndaki askerlerin çocukları, sadece buruk bir hayal kırıklığıyla ve kendi hükümetlerine duydukları saygının kaybolmasıyla değil, umursamayan, cahil bir çoğunluğun yaşamasına izin verilmeyen bir anlayışın parçası olma duygusuyla yetiştirilmişti. Babamın bütün hayatı boyunca hatırladığı o Birinci Dünya Savaşı şarkısında ifade edilen duygu:</span></p>

      <p class="paragraf-4"><span class="char-style-override-14">Ve bize sordukları zaman</span></p>

      <p class="paragraf-4"><span class="char-style-override-14">Onlara söyleyeceğiz,</span></p>

      <p class="paragraf-4"><span class="char-style-override-14">Ve kesinlikle bize soracaklar...</span></p>

      <p class="paragraf-4">Onlara –yani sivillere– siperlerde olanlar hakkındaki gerçeği söylemek. Zira İngiltere’de, Almanya’da, Fransa’da ve savaşan diğer ülkelerde, savaş kabineleri en acımasız milli duyguları kışkırtmıştı –ülkeniz için ölmek ne kadar şerefli– ve siperlerdeki dehşet hakkındaki gerçekleri gizlemişti. Bu nedenle askerler, kendi halkları tarafından yanlış anlaşıldıklarını ve takdir edilmediklerini düşünüyorlardı. Birinci Dünya Savaşı’ndan çıkan romanlar, askerlerin hissettiği burukluğa tanıklık ediyordu. Alman Remarque tarafından yazılan <span class="char-style-override-14">Batı Cephesinde Yeni Bir Şey Yok</span>, belki de aralarındaki en acıklısı ve en iyisiydi. Bir Bairnsfather karikatürü vardı. Gecelikli romantik bir genç kız, saçlarını açmış, dolunaya dalmış penceresinde. “Bu yaşlı ay onu da aydınlatıyor.” Ama düşlediği asker, yanındaki arkadaşıyla bir mermi çukurunda beline kadar suyun içinde, iki cephe arasındaki en tehlikeli yerde, düşman kendisini görebilecek diye aynı aya küfür ediyor. Bu her şeyi anlatıyor.</p>

      <p class="paragraf-4">Onlar: Aptal çoğunluk. Biz: Gerçeğin başlangıcı – ve gerçek katıdır, acıdır, kanlıdır ve gerçeklik acı ve sıkıntıdır. En iyi insanlar bu gerçeği bilir, en kötüleri, gerçeği kabul etmeyi reddeden kayıtsız budalalardır.</p>

      <p class="paragraf-4">Gerçek, bilgili ve deneyimli bir azınlığın özel alanıydı. Başlangıçtı.</p>

      <p class="paragraf-4"><span>Acıyla, sıkıntıyla özdeşleşmek. Bunu rahatlıkla, “Yumurta kırmadan omlet yapamazsın,” olarak tercüme edebilirdiniz. Sovyetler Birliği’ne yaptığım o yolculuk sırasında bu duygu çok güçlüydü: Burası, olayların motorunun, gerçeğin hüzünlü kalbinin bulunduğu yer.</span></p>

      <p class="paragraf-4">Otuzların sonlarında gençler komünist olup kendilerini İspanya’ya attıklarında bir kalıp kendini yineliyordu. İhanete uğrayacak askerlere katılıyorlardı. Çünkü demokratik hükümetler, Fransa ve Britanya kuşatma altındaki İspanya Demokratik Hükümeti’ne yardıma gelmeyi Hitler ve Mussolini İspanya’da canları ne isterse yapabilsinler diye reddetmişti; böylece savaşı faşist Franco kazandı, Hitler ve Mussolini cesaretlendi. Uluslararası Tugaylar’daki askerler, babalarının deneyimlerini tekrarlıyorlardı. Sonra, Sovyetler Birliği’nin savaşın ağırlığını üstlendiği İkinci Dünya Savaşı oldu. Sovyetler Birliği savaşta sekiz milyon kişiyi kaybetti. (20 milyon değil – bu rakam, Stalin tarafından öldürülen kendi halkını da içerecek şekilde şişirilmiş, tahrifat yapılmış.<span class="dipp"><a class="footnote-link" href="#footnote-225-174" id="footnote-225-174-backlink">174</a></span>) Tırpanlanan, biçilen kalabalıklarla ve Sovyetler Birliği’yle kendini özdeşleştirmek demek artık yerleşmiş kabul edilen bir duyguya katılmak demekti: Gerçeğe çile çekerek ulaşılır. Elbette bu Birinci Dünya Savaşı’nın çok öncesinden Avrupalıların aklına yer etmiş kalıbın, dindarca çile çekme aşkının sürdürülmesiydi.</p>

      <p class="paragraf-4">İnsanların işte bu nedenle bu kadar kolay bir şekilde komünist olduklarına ve kopamadıklarına inanıyorum. Komünizm kan, ateş, kurşun ve patlama tufanında doğuyor ve umudun işaret fişeğiyle aydınlanıyordu.</p>

      <p class="paragraf-4">“Uyanık olmak”, gerçeği anlamaya başlamak, işlerin nasıl işlediğini öğrenmek anlamına geliyordu. Ağza bile alınmayacak sıkıntıların, yukarı doğru çetrefilli ilerleyişinde – söylemeye gerek yok, her zaman yukarıya doğru – “yaşamın kendisi” tarafından dayatılan bedel olduğu dışında bir gerçek olabilir mi? Yaşamın kendisi – saçmalıkları ayıran berbat gerçekliklerle dolu olması kaçınılmaz olan doğrular, hakikat, fiilen yaşanan olaylar ve masumları –aptalları– besleyen aldatmalar.</p>

      <p class="paragraf-4">Bir sonraki nesil, “bulunduğu yer” deyimini kullandı. Doğrular, katı gerçekler, fiilen yaşananlar – savaş veya devrim olmadığı zaman, bir süre sonra uyuşturucularda, halusinojenlerde, hayallerde bulunacaktı.</p>

      <p class="paragraf-4">İnsanlar Sovyetler Birliği’ndeki gerçek durumu kabullendikleri zaman, hiç göz önünde olmayan bir şey, dehşet ve ihanet bilgisi teyit edilmiş oldu. Büyük bir bedel ödenmesi gerekiyordu ve bu bilgiyle, karanlık ve hırslı bir acı ihtiyacı da ortadan kalkıyordu. Komünizmin kökeni –devrim aşkı– sanırım, mazoşizm, acı çekme zevki, sıkıntıyla tatmin olma, kan dökmeyle özdeşleşme. Aslında çarmıh. “Parti’den” ayrılmak, büyük gerçekten vazgeçmek, hayatın gerçek süreçlerini anlamaya başlamaktan vazgeçmek demekti.</p>

      <p class="paragraf-4">Burada, âşık olan insanların saçma umutlarından vazgeçmek istememesiyle bir benzerlik olduğunu düşünüyorum. O hayal dünyasından çıktığınız zaman, gerçek deneyimden, iyi ve kötü bilgisinden vazgeçiyorsunuz, yaşam biletinizi yırtıyorsunuz, meyve veren acıdan feragat ediyorsunuz.</p>

      <p class="paragraf-4 para-style-override-22"><span class="char-style-override-14">Ancak içinin derinliklerinde bir şey bağırdı</span></p>

      <p class="paragraf-4"><span class="char-style-override-14">Büyük trajedinin başlamasını istedi</span></p>

      <p class="paragraf-4"><span class="char-style-override-14">Duraksayan merhamet sızlıyor</span></p>

      <p class="paragraf-4"><span class="char-style-override-14">Ve kalbine hüzün çöküyor.</span></p>

      <p class="paragraf-4 para-style-override-22">Bu dönemindeki birçok şair gibi, bir tür komünist olan şair Edwin Muir’in şiiri ve bu alıntıyı, <span class="char-style-override-14">Children of Violence</span> roman serisinin birincisi olan <span class="char-style-override-14">Martha Quest</span>’in bölümlerinden birinin başına koydum. Ve serinin üçüncü kitabı olan <span class="char-style-override-14">A Ripple From the Strom</span>’un hemen başında şu alıntı yer almaktadır.</p>

      <p class="paragraf-4 para-style-override-40">Mutlaklık tutkusu, ona eşlik eden mutlaklığın çılgınlığı olmadan olmaz. Her zaman beraberinde belli bir coşkunluk vardır ve hep yıkımın odağında, büyüme noktasında işlemektedir, uyarılmış olanlara mutlak tutkusunun mutsuzluk tutkusu gibi görünmesi tehlikesi mevcuttur.</p>

      <p class="paragraf-4"><span>Bunu, hiç pişmanlık duymadan komünist kalan ve komünizmle Sovyetler Birliği hakkında saçma şeyler söylerken inancıyla başka konularda orijinal fikirler üreten Fransız komünist Louis Aragon yazmış.</span></p>

      <p class="paragraf-4">Şimdi bu alıntılara bakınca, gençliğimdeki halime hayret ediyor ve ürperiyorum, çünkü henüz gülemiyorum. Edwin Muir alıntısını seçmiş olmak, kederin yüreğimi dağlamasını istediğim anlamına geliyor; ama olduğumdan daha da endişeli miydim gerçekten? Ayrıca <span class="char-style-override-14">büyüme noktasını</span>, <span class="char-style-override-14">yıkımın odak noktasına</span> eşitlemenin, oldukça hastalıklı bir ruh hali olduğunu katiyen göremiyordum. Tabii, eğer komünistseniz –komünist olmayan birçok kişi için de geçerli– büyüme noktasının bir yıkım olması gerekiyordu çünkü yumurta kırmadan omlet yapamazsınız ve devrim –hiç kuşkusuz– cennetten önce yaşanması gereken bir başlangıçtı.</p>

      <p class="paragraf-4">Sorun şu ki, bir şeyi apaçık görüp ilgili alıntıları bir öykünün belli yerlerini vurgulamada kullanabilirsiniz ama gördüğünüzden korkacak kadar da açık değildir bu. Bir şeyin derinlemesine görülebilmesi için bunu yapabilecek duruma gelene dek yaşamak gerekir.</p>

      <p class="paragraf-4"><span>Bu kafa yapısı, acıya yatkınlık, hayatı anlamak veya bedeli bilmek için acı deneyimlere batmak gerektiğine dair bilinçdışı inanış politika dışındaki alanlarda da kendini gösterir. İnsanların komünist olmaları üstüne ne yaptığımı görmem çok uzun sürdü ama hemen ardından, “Dur bir dakika. Önce kendi yazdıklarına, sonra da diğerlerinin ne yazdıklarına bir bak,” dedim. Çünkü bir roman ya da öykü aşırı deneyimlere istekli bir dalışı anlatır. Örneğin, benin</span> <span class="char-style-override-14">The Summer Before the Dark</span><span class="dipp"><a class="footnote-link" href="#footnote-225-175" id="footnote-225-175-backlink">175</a></span> <span>romanımı ele alalım. Romanda, başkahraman Kate Brown, orta yaşlı bir kadın olup, bir kriz noktasında gösterilmektedir. Çocukları evden ayrılmış, kocası kayıtsız biridir, hayatına yeni bir yön vermesi, en azından yeni bir anlayış kazandırması gerekmektedir. Bu yüzden kendi standartlarından vazgeçip, pasaklı ve zamanından önce (ve geçici olarak) yaşlı bir kadın haline gelir, kendine bir tür çöküntü yaşama izni verir... Bu kelimeyi çok rahat kullanıyoruz ama burada, Kate’in kendi içindeki gelişmeyi izlerken, dışarıdan görünen bir dağılmaya benzese de, uygun mudur? Kate, sosyal yaşam biçimlerinin dağılmasına izin vererek kendini anlamaya yönelmektedir. Mantıklı: Bir romanın ilginç olabilmesi için bir tür odağının olması gerekmektedir ve romanların çoğunda bir şekilde bir deneyim odaklanması oluşur. Aşağı yukarı romanın yazıldığı dönemde, 1971 ve 1972 yıllarında, altmışlı yıllardan kalan bir inanç vardı. Buna göre, delirmek, aydınlanmada son noktaya ulaşmak anlamına geliyordu. Ben buna hiç inanmadım ama</span> <span class="char-style-override-14">Altın Defter</span><span>’le katkıda bulunmuş olabilirim, en azından yapısı, aşırı kuraklığın “ruhsal yıkımla” tedavi edilebileceğini söylemekte. Komünizmin tepeden tırnağa çatırdadığı o dönemde çok kapsamlı gözlemler yaptığımdan, “çöküntü” yaşayan ve deneyimle şaşırtıcı şekilde iyileşen, sizin ve benim gibi fani insanların yaşadığı sıradan bir güne gözlerini açan kişilerin en katı ve dogmacı insanlar olduğunu gördüm. Ayrıca Kate’in kendini feda etmesi, edebi bir olaya değil, benim gerçekte yaşadığım ve sırf merakımdan yemek yemeyerek ve uyku uyumayarak kendimi çıldırttığım deneyime benziyordu. Bir şeyler öğrendim ama tavsiye etmem çünkü bu tehlikeli bir deney. Burada bahsedilmesinin nedeni, gönüllü olarak aşırıya kaçma örneği olması. Kate Brown’a yaşattığım deneyimlerin aynılarını yaşamadım, ancak burada ilginç bir soru çıkıyor, çünkü aynı şeyleri yaşamışım gibi hissediyorum. Deli, yarı deli, kriz geçirmiş insanlar hakkında tekrar tekrar yazdım. Kendim hiçbir zaman deli olmadım veya çöküntüye uğramadım, ama uğramışım gibi geliyor. Benim şahsen deli olmamamın veya çöküntüye uğramamamın nedeni, sanırım –kısmen– bu tür her eğilimi, bu konuda yazarak ve kısmen de, hayatımda, babam gibi, hep çok hasta, korkunç çocukluklar geçirmiş, çöküntü halindeki veya yetersiz diyebileceğimiz insanlar olması sayesinde atlattım. Fakat nihai gerçeklere delirerek ulaşıldığına inanmıyorum. Çok fazla delilik gördüm. Şizofrenler ışık çakması gibi gerçekleri görüyorlar, daha az bilindiği çağlarda bu tanrısal esinlenme olarak tanımlanıyordu. Depresyonun son aşamasında olanlar, hayatı o kadar kasvetli, o kadar çirkin, o kadar korkunç bir şekilde görürler ki, bazen kendilerini öldürmelerine şaşırmamak gerekir. Buna rağmen aralarında, hayata ilişkin bu görüntünün gerçek görüntü olduğunu ve bu görüntüyü paylaşmayan bizlerin sadece cahil olduğunu veya saçmaladığını söyleyenler de var. Tıpkı siperlerden dönen erkeklerin, sıkıntının en aşırısını yaşadıktan sonra, neler yaşadıklarını hiçbir şekilde anlamayan sivillerle karşı karşıya kalması gibi.</span></p>

      <p class="paragraf-4">Benim buradaki tezimle ilgili olan hususlar, bu “karamsarlığın” düz gri düzlükleri veya hafif depresyonun ılımlı perspektifleri değil –çünkü yazarlar en verimli çalışmalarını hafif, sakin ve sevecen bir bunalımlı ortamda yaparlar. <span class="char-style-override-14">The Four Gated City</span>’de<span class="dipp"><a class="footnote-link" href="#footnote-225-176" id="footnote-225-176-backlink">176</a></span> Lynda Coldstream bütün hayatı boyunca deli – şizofren; <span class="char-style-override-14">A Briefing for a Descent into Hell</span>’de<span class="dipp"><a class="footnote-link" href="#footnote-225-177" id="footnote-225-177-backlink">177</a></span> bir süre hafızasını kaybeden Profesör Watkins kendini daha yakından tanıma fırsatı buluyor ama bunu reddediyor; <span class="char-style-override-14">The Fifth Child</span><span class="dipp"><a class="footnote-link" href="#footnote-225-178" id="footnote-225-178-backlink">178</a></span> ve <span class="char-style-override-14">İyi Terörist</span>’te de bir sürü yıkıcı insan bulunmaktadır – burada beni ilgilendiren şeyler bunlar.</p>

      <p class="paragraf-4">Bu galeriye bir de Kate Rawlings (bir başka Kate) de giriyor. Bu Kate’in başarılı bir evliliği, dört çocuğu, harika bir kocası ve rahat bir hayatı var ancak hayata inancının özünü kaybediyor ve Paddington’da kiralık bir odada gazı açarak hayatını sonlandırıyor. <span class="char-style-override-14">To Room Nineteen</span><span class="dipp"><a class="footnote-link" href="#footnote-225-179" id="footnote-225-179-backlink">179</a></span> oldukça korkunç bir hikâye, özellikle ben anlamadığım için, daha doğrusu kendimde onu yaratan bölgeyi anlamadığım için. Ayrıca oldukça yakın bir zamanda <span class="char-style-override-14">Love, Again</span>’de<span class="dipp"><a class="footnote-link" href="#footnote-225-180" id="footnote-225-180-backlink">180</a></span> Stephen adında, hayatının parmaklarının ucundan kayıp gittiğini düşünen bir erkeği yazdım. Bu tür konular tekrar tekrar işlenmeye başlandığı zaman, yüzeyin hemen altında, dikkatli olmazsam, karınca aslanlarına, kumun içinde küçük bir çukurun dibinde gizlenerek, debelenen bir karıncayı bataklığa çekmek üzere bekleyen o minik böceklere benzeyen bir şeyler beklediğini kabullenmek –kabullenmem– gerekmektedir. Bana bunun olacağına inanıyor muyum? Hayır, çünkü o olası felaketlerden kendimi yazarak kurtarıyorum.</p>

      <p class="paragraf-4">Aklımda, düzenin düzensizliğe ve aşırılığa dönüştüğü bir yapı var, olmalı. Bunun nedeni Birinci Dünya Savaşı ve annemle babamın bu savaşla yıkılması. Bu yapı başka insanların akıllarında da olmalı, çünkü kendimize yetmiyoruz.</p>

      <p class="paragraf-4">Hakkında yazdığım zamandan –ellili yıllar– uzun süre sonra, şu deneyimi yaşadım: Bazen bir masalı, öyküyü, bir olayı, size hitap eden bir şeyi gözünüzde canlandırmak yararlı oluyor. Bu belirli hikâyede, yaşlı bir adam, bir oduncu, sabahın çok erken saatinde, kendisini çağıran bir Ses’in peşinden evinden ayrılmak zorunda kalıyor. Dağı, ağaçlı yamaçlarını ve bu yamacın eteğinde oduncunun kulübesini gözümde canlandırmıştım. Ağaçlarda ve toprakta ay ışığını görebiliyordum ama çoktan batmaya başlamıştı çünkü sabah olmak üzereydi. Yaşlı adam engebeli arazide yürüyüp ormana girdi ama sonra... Devam edemedi, çünkü yolunun üstünde derin bir yarık vardı. Bu yarığın üstüne bir köprü savurdum ve yaşlı adam üzerinden yürüdü, fakat karşı tarafa ulaşamadan toprak kaymaya başladı, bu nedenle köprüyü uzattım ve adam güçlükle karşıya ulaştı. Bir dağ yamacının yuvarlak eğiminde durdu. Bu alanın her santimini biliyordu zira bütün hayatı boyunca burada yaşamıştı, fakat şimdi yürürken, toprak ayaklarının altında dağılıyordu. O yaşlı adamı evinin arka kapısından, birkaç kilometre ötede nihayet yorgunluktan bitkin bir halde oturduğu ve Ses’i beklediği yere getirmek, bütün yolun sabırla yapımını ve yeniden yapımını, köprüler ve kasisler inşa edilmesini gerektiriyordu ve bütün bunlar yapılırken toprak kayıyor ve çöküyordu.</p>

      <p class="paragraf-4">Bu, aklımdaki malzemenin yapısı olmalıydı, çünkü başka ne olabilirdi? Bazen, yaşlı bir adamı bir dağın eteğindeki hayali patikada yürütmek gibi küçük bir şey –küçük bir şey gibi görünebilirdi– hayata bakışınız hakkında o kadar çok şey söyleyebilir ki, bütün geçmişiniz sorgulanabilir.</p>

      <p class="paragraf-4">Eğer sadece ben olsam, küçük tek bir bireyin gözyaşları olsa, kime ne?</p>

      <p class="paragraf-4 para-style-override-22"><span>Warwick Road’dan ayrılmadan birkaç ay önce temizlik yapmaya ve evi düzenlemeye, ama en önemlisi de bana haddimi bildirmek amacıyla yaşlı bir kadın geldi, zira İngiliz aristokrasisi mensubuydu. Adı Bayan Ball’du, yetmişin üstündeydi ve hâlâ çalışıyordu, çünkü bütün hayatı boyunca çalışmıştı ve tembelliği doğru bulmuyordu. Benim ona uygun olup olmadığımı anlamak amacıyla ilk geldiğinde ona oturmasını söyledim. “Teşekkür ederim, ama ancak neyin nasıl yapılacağını biliyorum,” diyerek, gök mavisi yerleri, kırmızı duvar kâğıdı, beyaz ahşabı ve tavanı olan ve masasında, o zaman herkeste bulunan mavi halkalı beyaz kahve kupalarının bulunduğu mutfağın ortasında dikilmişti. Bayan Ball uzun boyluydu, zayıftı, büyük, kırmızı, kemikli elleri vardı ve hayır kurumundan alınmış bir gri ceket giymişti, etrafında gri tül kafes bulunan lekeli bir fötr şapka takmıştı ve ayaklarında bir zamanlar zarif ve ikisinde de ayak kemiklerini kapsayacak şekilde büyük bir delik olan gri süet ayakkabılar vardı. West Country’den 17 yaşındayken, Londra’da bir evde çalışmak üzere geldiğini söyledi. Küçümseyerek mutfağımı incelerken, “Güzel bir ev,” dedi. Zamanında bir dükün yanında çalışmıştı. 30 personeli olan evlerde çalışmıştı. Bir zamanlar, şimdi müracaat ettiği işlere bakmazdı. Bana bunları, iyi bir hizmetçi gibi gülümseyerek ama soğuk, sinsice gözlemleyen gözlerle söyledi. Benden, şimdiki işverenlerinin hepsinden öylesine nefret ediyordu ki...</span></p>

      <p class="paragraf-4">Haftada iki sabah geliyordu ve ben ona, bu iş için ödenen en yüksek ücreti ödüyordum –şimdi olduğu gibi o zaman da ücretler düşüktü– ve bozuk paraları dikkatle alarak, bir zamanlar simsiyah olan ama şimdi eskidiği için buruşmuş ve rengi solmuş olan deri cüzdanına yerleştiriyordu.</p>

      <p class="paragraf-4"><span>Beni fesat gülümsemesiyle, “Merhaba canım,” diye selamlar fakat başka bir odaya gittiğim, hatta arkamı döndüğüm anda mırıldanarak söylenmeye başlardı: “Pis domuzlar ve ben onların arkasını toplamak zorundayım, domuzlar bile onlardan daha iyi, domuzlar pis tabaklarını lavaboda bırakmazlar, kölelik, kölelik, bütün hayatım boyunca domuzlara kölelik yaptım. Küçük bir kızken aklıma bile gelmezdi...” gibi şeyler. Bu alçak sesle mırıldanma süpürürken, silerken ve yıkarken devam ediyordu. Ama onun bulunduğu odaya girdiğim anda, başını kaldırır, “Ah, işte buradasın, canım,” derdi. Bayan Ball yıllarca verdiği iyi hizmetin sonucunda yapmacık ve kibar bir ses tonu ve konuşma şekli edinmişti. Öfkeli mırıldanmasını da bu ses tonuyla sürdürüyordu. “Bu hoş hanımlar, hiçbiri diğeri kadar kötü olmayan, düşes veya kâhya, aşçı veya hizmetçi, hepsi sırtüstü yatıp ayaklarını havaya kaldırıyorlar.” Çoğunlukla mutfaklarda çalışmıştı, ama soğuk yatak odalarına sıcak su da taşımış, ateş yakmış, aileler kahvaltıya inmeden odaları toplamıştı. “Ancak en iyi yer mutfak,” diyordu, zira biraz canlılık hoşuna gidiyordu. Mutfaklarda güzel zamanlar geçirmişti ve en güzelleri yemek zamanlarıydı. Bütün personel uzun bir masanın etrafına toplanıyor, aşçı ve kâhya masanın başına oturuyordu. Çok güzel zamanlar yaşamıştı, çok güzel ve zengin yemekler yemişti. O dönemde herkes haddini biliyordu, şimdiki gibi değildi, şimdi bütün sonradan görmeler kendilerini üstün olanlar kadar iyi görüyorlardı.</span></p>

      <p class="paragraf-4">Bayan Ball’a ayaklarının nasıl o hale geldiğini sordum. Çünkü topallıyor ve benim baktığımı düşündüğü anlarda, bir koltuğun arkasına veya masaya tutunuyordu. Ayağını, Kral Yedinci Edward’ın ölümüne borçlu olduğunu söyledi. Mutfakta ızgarayı temizliyormuş, aşçı da sebze soyuyormuş. Sofra hizmetçisi koşarak aşağıya inmiş, gözyaşlarına boğulmak üzereyken, “Aşçı, aşçı, yaşlı horoz öldü,” diye bağırmıştı. Bayan Ball o kadar şaşırmıştı ki, ızgarayı ayağına düşürmüş ve kırmıştı.</p>

      <p class="paragraf-4"><span>Ya Miss Ball neden hiç evlenmemişti? Sonunda soracak cesareti buldum. “Erkekler pistir,” dedi. “İlgini çekerse yalnızca bir tek şeye yararlar.” Neyin ne olduğunu 16 yaşında Tiverton’da bir dansta öğrenmişti. Genç bir adam onu rahat bırakmamış ve onu dışarıya, karanlığa çıkarmıştı –çok güzel bir geceydi– onu mıncıklamış, kirletmiş ve sonra ayakkabılarını mahvetmişti. Nasıl mı yapmıştı? “Tahmin edemiyor musun? Pis domuzlar, yaptığı pisliğin hepsi ayakkabıya bulaşmıştı... Ayakkabıların parasını ödemek zorunda kaldım ve bu tam bir yılımı aldı. Bir daha da erkeklerle işim olmadı.”</span></p>

      <p class="paragraf-4">Ağza alınmayacak mırıldanmalar moralimizi bozduğu zaman, Bayan Ball’un işverenleri birbirlerine telefon eder, birbirimize, bunları sonsuza dek dinlemek zorunda olup olmadığımızı sorardık. Ancak onu kovmamız mümkün değildi, ancak ölürse kurtulabilirdik... Ama sonra ben taşındım.</p>

      <p class="arabaslik-sol-kucuk">ZAMANIN RUHU: NE DÜŞÜNÜYORDUK</p>

      <p class="paragraf-4 para-style-override-23"><span class="char-style-override-14">Kadınlar komedyen olamaz, bugüne kadar hiçbir kadın komedyen olmadı. Bunun nedeni, espri anlayışlarının olmaması.</span></p>

      <p class="paragraf-4"><span class="char-style-override-14">Kapitalist basın hep İşçi Partisi’ne karşı olmuştur ve partinin ne gösteri, ne yürüyüş ne de savlarını doğru anlatmaz.</span></p>

      <p class="paragraf-4 para-style-override-24"><span class="char-style-override-14">Tam gün çalışma kanıksanmıştır ve Tam gün çalışma kanıksanmıştır ve Kurt Vonnegut’un romanı</span> Otomatik Piyano<span class="char-style-override-14">’daki (Britanya’da 1953’te basıldı) az bulunduğundan ya sevilen ya da özellikle iyi işçilere ödül diye verilen iş eksantriklik olarak görülür.</span></p>

      <p class="paragraf-4"><span class="char-style-override-14">Homoseksüelliği suç sayan yasanın kaldırılmasını isteyenler ve buna karşı olanlar arasında oldukça sürtüşme mevcut.</span></p>

      <p class="paragraf-4 para-style-override-24"><span class="char-style-override-14">Colin Wilson basın tarafından bir tür modern Byron, karamsar ve tehlikeli, yasa ve düzen karşıtı biri olarak betimleniyor. Kısa bir süre önce Shakespeare’in yeteneksiz olduğunu açıkladı. Bir akşam, bir elinde tuttuğu kafatasını havaya kaldırarak Sanat Kulübü’nün kapısında beliriyor. Sevimli, çekingen ve alımlı bir gülümsemeyle kapıda duruyor ve gülmemizi bekliyor.</span></p>

      <p class="paragraf-4 para-style-override-23"><span class="char-style-override-14">Şaşırtıcı sayıda zengin baba taşrada telaşla kırbaçlarını savuruyor ve bağırarak, kızlarıyla yatan genç erkekleri benzeteceklerini söylüyor – tıpkı John Osborne’un</span> Look Back in Anger <span class="char-style-override-14">kitabında olduğu gibi.</span></p>

      <p class="paragraf-4"><span class="char-style-override-14">Öfkeli Kuşak’la ilgili bir habere rastlamadan bir gazete okuyamıyorsunuz.</span></p>

      <p class="paragraf-4"><span class="char-style-override-14">İpotek karşılığında para alıp mülk sahibi olmaya başlamak, kapitalizmin kapitülasyonuydu ve ciddi şekilde ruhunuzu kaybetme tehlikesiyle karşı karşıya olduğunuz anlamına geliyordu.</span></p>

      <p class="paragraf-4 para-style-override-24"><span class="char-style-override-14">Kuvvetli bir Amerikan karşıtlığı duygusu: Amerika Birleşik Devletleri dünyanın en büyük düşmanıydı, faşist bir emperyalist güçtü ve Sovyetler Birliği’nden çok daha beterdi. Tüm Amerikalılar zengindi. Clancy ve diğer Amerikalılar Birleşik Devletler’de en kötü düzeyde yoksulluk olduğunda ısrar ediyorlardı. Ben de İngiliz ev sahiplerinin onları küçümsemelerini, hatta alay etmelerini izledim. Tabii bu komünistlerin böyle bir şey söylemesi gerekiyordu.</span></p>

      <p class="paragraf-4"><span class="char-style-override-14">İngiliz olan her şey hâlâ en iyiydi. Yiyecek ve kahve hariç, zira bunlarda mükemmel olmak için başka ülkelere izin verilmişti.</span></p>

      <p class="paragraf-4 para-style-override-24"><span class="char-style-override-14">Sosyoloji, yani insanlığın kendini incelemesi, eğer Kitlesel Gözlem başlangıç alınırsa, henüz 20 yaşını bulmamıştı; çoğunlukla Sol tarafından “güvenilmez” bulunuyor, yok sayılıyordu.</span></p>

      <p class="paragraf-4"><span class="char-style-override-14">Neden bizim de Avrupa’daki diğer tüm ülkelerde olduğu gibi, bir Milli Tiyatro’muz yok? neden hükümetimiz ısrarla sanatı kötülüyor ve yetersiz kaynak sağlıyor?</span></p>

      <p class="paragraf-4 para-style-override-22"><span class="char-style-override-14">Vivien Leigh</span> Arzu Tramvayı<span class="char-style-override-14">’nda Blanche Dubois’yı oynuyor. Britanya’da ilk sahnelenişi ve kaba, duygusal Amerikan oyunlarına alışık değiliz. Çok büyük bir tiyatro, aşırı büyük. Yarısı dolu. Matine. Herifler takım olarak gelmiş çünkü açık saçık bir oyun olduğunu duymuşlar. Sahneye çöp atıyor, Vivien’e hakaretler yağdırıyor ve gürültülü yorumlarda bulunuyorlar. Seyircinin gürültüsünden oyun duyulmuyor. Vivien Leigh’ın Laurence Olivier’le evliliği yeni bozulmuş ve kendisi de hasta, rolü sevenleri için acı verecek kadar gerçekle benzerlik taşıyor, unutulmaz bir Blanche çıkarmakta. Tiyatro seyircisinin beğenmediğinde yuhaladığı, oyunculara ellerine geçeni fırlattığı, kibarlığın esamisinin okunmadığı o eski günler gibi sanırım.</span></p>

      <p class="paragraf-4 para-style-override-22"><span class="char-style-override-14">Tiananmen Square’da bir milyon kişi Mao Zedong’u dinliyor. Ted Allen da orada. Mao, Birleşik Devletler’in, yeni Komünist Aydınlanma’nın görkemini yıkmak için, Çin’e nükleer bomba atmayı planladığını söylüyor, ama, “Çin’de çok fazla insanımız var,” ve Amerika nüfusun yarısını öldürse, Çin’in yarısını yakıp yıksa bile, önemli değil. Komünist Çin diğer yarısıyla karşı koyup direnecektir. Dakikalarca süren coşkulu bir alkış.</span></p>

      <p class="paragraf-4 para-style-override-22">South Pacific <span class="char-style-override-14">müzikalinde izleyicilerim arasında oturdum. Yaşıtım olan arkadaşlarımla beraberdim. Önce huzursuz oldum, sonra sıkıldım, sonra da şaşkınlığa uğradım. Hepimiz savaşın korkunçluklarını anlatan kitaplarla büyümüştük. İkinci Dünya Savaşı’nda geçen yavan bir anlatı izliyorduk: Pasifik’te savaş, o korkunç, o katleden savaş burada sanki sıradanlaşmıştı, bu cennet ada, seksi Amerikan askerleri, aşk öyküsü ve ırk ayrımı üstüne ılımlı bir mesaj. İzleyiciler arasında başka hiç kimse bunu sorun etmiyor gibiydi. Sizin haberiniz bile olmadan, ahlaki değerlerde değişiklik olduğunu ve sizin geride kaldığınızı, saçma sapan bir ileri karakolda mahsur kaldığınızı fark ettiğiniz anlardan biriydi. Ölüm ve işkence görmüş beden görüntülerinin, cinsel ilişki içinde kıvrılan bedenlerle karıştığı</span> Hiroshima, Mon Amour<span class="char-style-override-14">’da</span><span class="dipp"><a class="footnote-link" href="#footnote-225-181" id="footnote-225-181-backlink">181</a></span> <span class="char-style-override-14">da aynı duyguları yaşadım. Benim düşünceme göre tamamen yozlaşmış ve hastalıklı, yeni bir duygusallık.</span></p>

      <p class="paragraf-4 para-style-override-24"><span class="char-style-override-14">Hiçbir şey aşk, seks, evlilik gibi şeylere gösterilen tavırlar kadar değişmedi. Ellili yıllarda kadınlarla erkekler arasında yaşananlar konusunda Amerika’dan bir cesaretsizlik, bir hüzün, bir umutsuzluk dalgası yayıldı. Sessiz, sabırlı bir çaresizlik yaşanıyordu. Adını unuttuğum bir film, ikisi de aşkı –gerçek aşkı– arayan bir kadınla bir erkek hakkındaydı ve bütün mesele buydu. Film New York’ta geçiyordu. Bu ikisi, onlara soğuk ve düşmanca davranan şehirde dolanıyordu. Sık sık aynı sokakta, ya da barda, restoranda olmalarına rağmen hiç tanışmadılar. Birbirleri için yaratılmışlardı, birbirlerine sarılmak için doğmuşlardı –“İşte buradasın, sonunda”– fakat büyük kalabalık, şehir onları ayırıyordu. Hayatımda o filmden daha güçlü bir yalnızlık görüntüsü görmedim. Bütün bunlar değişti: Altmışlı yıllar o hüzünlü ve kasvetli havayı dağıttı.</span></p>

      <p class="paragraf-4"><span class="char-style-override-14">Yiyecekler üstüne bir danışman Dr. Gelfand, devlet ve tıp uzmanlarınca desteklenerek iyi bir diyetin protein, yağ ve minimum karbonhidrattan oluşması gerektiğini ilan etti. Et, tereyağı, süt, peynir ve yumurta hepimizin sağlıklı beslenmesini sağlayacaktı. Erkeklerin günde 3500-4000, kadınların ise 2500-3000 kaloriye ihtiyacı vardı. İki türlü protein vardı: Çoğunlukla etten oluşan ve dünya nüfusunun hedeflemesi gereken birinci sınıf protein ve –düşündüğünüz zaman– sadece ikinci sınıf insanların yediği bakliyat, bitkisel protein. Bu dogma en az on yıl egemen oldu.</span></p>

      <p class="paragraf-4 para-style-override-24"><span class="char-style-override-14">Amerikalı beyaz erkekler kendi eşlerine ve genelde beyaz kadınlara, seksi olmadıkları, kadın bile denemeyecek durumda oldukları için hakaret ediyorlardı. Gerçek kadınlar siyahlardı ve nasıl hareket edeceklerini – özellikle kalçalarını nasıl oynatacaklarını biliyorlardı.</span></p>

      <p class="paragraf-4"><span class="char-style-override-14">Yakın zamanda ortaya çıkan ve gençlerin meyhaneleri kullanmak istemedikleri takdirde gidebilecekleri tek yer olan kafe-barlar, hızla bütün ülkede yayılıyordu ancak gençlik kültürünü anlayamayan polis tarafından sık sık kapatılıyor veya taciz ediliyordu. Çok eğleniyorlardı: Buna izin veremezlerdi.</span></p>

      <p class="paragraf-4 para-style-override-22"><span class="char-style-override-14">Trafalgar Square’dan geçerek yukarı doğru yürürken, Güney Afrika büyükelçiliğinin dışında küçük bir grup göstericinin yanından geçtim. Bir kız bana bazı broşürler uzattı. Güney Afrika hakkında bilgiye ihtiyacım olmadığına inandığımdan başımı iki yana salladım. Kız bana küfür etti, bunların en hafifi, “faşist”</span>ti<span class="char-style-override-14">.</span></p>

      <p class="paragraf-4"><span class="char-style-override-14">Commonwealth</span><span class="dipp"><a class="footnote-link" href="#footnote-225-182" id="footnote-225-182-backlink">182</a></span> <span class="char-style-override-14">Sanat Sergisi’ni bütün eleştirmenler es geçti. Karayipli arkadaşlarım benden onları, en azından gidip bir göz atmaya ikna etmemi istedi. Gazeteleri tek tek aradım, mektuplar yazdım. Sorun şuydu ki, bu odalar büyük rengârenk resimlerle, enerji ve canlılık doluydu, eleştirmenlerin o zaman sanat olarak gördüğü şeylere benzemiyordu. Sonunda giden bir-iki tanesi bile sergi üzerine düşünmedi. Yönlendirilmeyen ve bilgilendirilmeyen halk zaten hiç uğramadı.</span></p>

      <p class="paragraf-4 para-style-override-24"><span class="char-style-override-14">Altmışlı yıllarda, ellili yıllar hakkında,</span> The Fifties<span class="dipp"><a class="footnote-link" href="#footnote-225-183" id="footnote-225-183-backlink">183</a></span> <span class="char-style-override-14">adını taşıyan bir kitap çıktı ve bana yapılan referanslar doğru değildi, bu yüzden diğer insanlara yapılan referansların da yanlış olduğunu varsaydım. Yazar hiçbirimizle röportaj yapma zahmetine bile girmemişti ve o kadar deneyimsizdi ki, kurumların antetli kâğıtlarında yazan “isimlerin” işleri fiilen yapan insanlar olduğunu düşünüyor gibiydi. Ona yakınmak için mektup yazdım ve cevabında, “Bu kadar şişirme bir kitap yazdığım için özür dilerim,” demek yerine, “Anladığım kadarıyla beni pek sevmiyorsunuz,” dedi. Çok şaşırmıştım, zira bu kayıtsızlığının kısa sürede habercilikte yaygınlaşacağını fark etmemiştim – hiçbirimiz etmedik.</span></p>

      <p class="paragraf-4"><span class="char-style-override-14">Kent’te bir topluluk veya komün vardı. Otuzlu yıllarda, hepsi komünist olan ve dönemin sosyalist coşkuyu kısmen paylaşan mimarları tarafından kurulmuştu. Düşünce, örnek bir yaşam tarzı oluşturmaktı. Erkekler ayaklarını basacak bir yer buldukları Londra’da çalışıyordu ve ya her gün, ya da hafta sonlarında gelip gidiyorlardı. Artık bunu okuyan herkes bunun arkasından ne geleceğini bilecektir, fakat bu çaba hiç kimsenin beklemediği bir şekilde tökezledi. Erkekler mutluydu, çocuklar bu büyük aile içinde şehir dışında yaşamaya bayılıyordu ama kadınlar mutlu değildi. Bu herkesi şaşırttı ve düş kırıklığı yarattı. Kederli bir istihzayla erkeklerden biri bana şöyle aktardı: Erkek ve çocuklar için cennet olan şey nasıl olur da kadınlar için kendilerini heba etmek olabilir?</span></p>

      <p class="paragraf-4 para-style-override-22"><span class="char-style-override-14">Televizyon ve radyo sunucuları, muhtemelen bağımsızlığımızı göstermek amacıyla, hâlâ yabancı isimleri yanlış söylemekte ısrar ediyordu. Bu durum, ülkemizin, diğer ülkeler arasında maganda gibi ortaya çıkmasından nefret eden bazılarımız için utanç kaynağıydı.</span></p>

      <p class="paragraf-4 para-style-override-22"><span class="char-style-override-14">Ziyaretçiler ülkeyi, diğerleriyle karşılaştırdıklarında, hâlâ kibar, hoşgörülü ve uygar olarak görüyorlardı.</span></p>

      <p class="arabaslik-orta para-style-override-32">LANGHAM STREET</p>

      <p class="arabaslik-orta para-style-override-31">W1</p>

      <p class="paragraf-4">Yasanın değişmeyeceği konusunda bana güvence verildikten dört yıl sonra yasa değiştirildi ve ben artık korumalı kiracı değildim. Avukata bunun nasıl olduğunu sorduğum zaman bana, “Böyle şeyler oluyor,” dedi. Anında bir imarcı gelip daireme baktı. Kocaman bir oda, iki orta boyda ve iki küçük oda ve içinde oturup kahve içerken sohbet edilecek büyüklükteki mutfak on iki oda haline gelecekti. Benim odam tek başına dört oda ediyordu. Çok yakında gidecek ve bu kutu gibi odalarda kapalı kalacak serserilik dönemindeki genç Avustralyalıları düşünecektim, zira bu bölgenin tamamı –Earls Court– Küçük Avustralya haline gelecekti.</p>

      <p class="paragraf-4">Peki ben nerede yaşayacaktım? 1958 yılında, Londra’ya geldikten dokuz yıl sonra, kazancımı denkleştirdiğim takdirde, ortalama işçi yevmiyesine eşit olduğunu fark ettim; sanırım, haftada 20 sterlindi. Paraya karşı kaygısız, sonuçta-her-şey-yoluna-girecek tavrım her zaman yaşam tarzıma uymuştu ancak yaşayacak bir yer bulmak durumunda kaldığım zaman bunun dezavantaj olduğu ortaya çıkacaktı. Herkesin bildiği gibi yazarların kazancı riskli ve garantisizdir. Gelecek yıl ne kadar kazanacağınızı asla bilemezsiniz. Joan’un evindeyken bir gelir vergisi görevlisinin gelip, “Neden verginizi ödemediniz?” diye sorduğunu hatırlıyorum. Ona geçen sene vergi ödeyecek kadar para kazandığımı ama bu sene elime sadece 300 sterlin geçtiğini söyledim. Adam anlayışlı davrandı, bana destek oldu fakat bütün düzenlemeciler ve temkinliler gibi istikrarsız hayatım onu huzursuz etti ve belki sekreterlik gibi düzenli işlere yönelmemin daha iyi olacağını söyledi.</p>

      <p class="paragraf-4">Artık roman ve hikâye yazma dışında para kazanma fırsatları buluyordum. Radyo ve televizyon beni çağırıyordu. Genel olarak yağcılıklarına direniyordum. O sıralar para için yazmak, ruhunu satmak, değerli balı sulandırmak, esin perisini küstürmek, iyi ile kötü edebiyat arasındaki ayrımı anlayamadan kalemini kiralayan haline gelmek demekti. Haklıydık; bugün iklim öyle ki bu köhnemiş fikirlerden bahsetmek bile zor. Bir yazarın hâlâ gizli, sessiz ve reklamsız olması gerektiğine inanıyorduk.</p>

      <p class="paragraf-4">Annem bana 100 sterlin ve Salisbury’nin kenar mahallelerinden birinde bulunan, kiraya verdiği bir ev bırakmıştı. Kardeşime evden bana düşen payı istemediğimi, onun olabileceğini söyledim. Evi ve mobilyaları bölüşmeye çalışmanın tatsızlık ve zorluk yaratacağını biliyordum. Fotoğrafları, büfeler dolusu gümüş çatal bıçakları ve tepsileri de istemediğimi belirttim. İşte bu bir hataydı, özellikle de kardeşim onlara hiç değer vermediği için. Birkaç yıl sonra nerede olduklarını sorduğum zaman bilmiyordu. İngilizlikte direnen eski çiftlikte gaz tenekelerinden yapılmış yazı masasında duran gümüş tepsinin ne kadar büyük olduğunu veya içine bezelye çiçekleri konan ince gümüş vazoların yanındaki gümüş çerçeveli fotoğrafların nasıl etraflarında saban parçaları, içlerinde altın gizleyen kaya parçalarıyla durduğunu unutmuştu.</p>

      <p class="paragraf-4">Az miktarda kirayı veya ipoteği karşılayabilecek durumdaydım. Günler süren o yoğun ev arama dönemlerinden birine başladım. Bunun sonucunda Londra’nın o kadar çok yerine gittim ki, artık, “Bak şurada bir ev var, bu kadar zamandır orada oturuyor olabilirdim,” diye düşünmeden bir sokağa giremiyordum.</p>

      <p class="paragraf-4">O günlerden aklımda kalan iki yer var. Biri Chelsea’de Flood Street’te iki katlı bir ev; solmuş, dökülen pis tozlu odalar. Ucuzdu ama içinde civardaki pek çok tanınmış kişi oturmuştu ve beni hüzünlendiriyordu. Yine haftalarımı boya badana, tamirat ve kumaşlarla geçirecektim, bir de üstelik sokağın adı vardı.<span class="dipp"><a class="footnote-link" href="#footnote-225-184" id="footnote-225-184-backlink">184</a></span> Sokağın sonundan Thames Nehri akıyordu. Diğer ev Holland Park’ta, Royal Crescent’teydi ve şimdiki şık halinden çok uzak bir görünüm sergiliyordu. Bir kere bombalanmıştı veya öyle görünüyordu. Ev temizdi, boyanmıştı. Peki, neden bu kadar ucuzdu? Cazip gelmişti, tekrar gideceğimi söyledim, fakat kapısına ulaştığım anda, yandaki evde yaşayan kadın beni çağırdı ve alçak sesle –bir gözüyle, surat asarak kenarda bekleyen emlak komisyoncusuna bakarak– evi satın aldığım takdirde bir yıl içinde gırtlağıma kadar batacağımı, evin tepeden tırnağa çürümüş olduğunu, fakat inşaatçıların bunları kazıdığını ve her şeyi beyaza boyadıklarını söyledi.</p>

      <p class="paragraf-4">Beni yayıncım kurtardı. O dönemde, şimdiki kadar yaygın olmayan bir şekilde, iki yayıncım vardı. Paraya ihtiyacım olduğundan, kısa hikâyeler derlemesi <span class="char-style-override-14">The Habit of Loving</span> için avans istemiştim. Ama Michael Joseph bana avans vermedi. Aptallık ediyorlardı çünkü bir önceki derlemem <span class="char-style-override-14">This Was the Old Chief’s Country</span> iyi iş yapmıştı ve hâlâ satıyordu. Hâlâ McGibbon ve Kee’de çalışan Tom Maschler tam da böyle bir fırsat bekliyordu ve bana parayı verdi, gerçi yayınevinin sahibi Howard Samuels’e danışılmıştı. Howard Samuels bir milyonerdi ama sıradan bir milyoner değildi, çünkü sosyalistti, Aneurin Bevan’ın yakın arkadaşıydı ve İşçi Partisi’nin sol kanadının yayın organı olan <span class="char-style-override-14">Tribune</span>’a yardım ediyordu. Kendi kendini yetiştirmişti ve politikadan sonra gerçek aşkı yayıncılıktı. Langham Street’te BBC’nin yakınında bulunan Holbein Konakları’nın sahibiydi. Bana orada, haftada beş sterline bir daire teklif etti. Bu sırf – tiyatro dünyasına, Soho’ya, Oxford Street’e, Mayfair’e, nehre yürüme mesafesinde olan o mahalleye göre değil, o dönemde Londra’daki birçok yere kıyasla da çok düşük bir kiraydı. Küçük bir daireydi, altı küçük odası vardı ve bina, gri, çıplak beton merdivenleriyle çok çirkindi. Dördüncü katta, bir kapıyı açtığınız zaman, daireyi ikiye bölen dar bir koridora çıkıyordunuz. Kapının karşısında küçücük bir mutfak, sonra da, gazlı şofbenin tısladığı ve tangırdadığı banyo ve iki küçük oda vardı. Sokak tarafında ise, benim minicik yatak odam ve biraz daha büyük bir oda –salon– bulunuyordu. Dairenin daha katlanılabilir hale getirilmesine imkân yoktu. Taşınmama hem Clancy hem de Tom Maschler yardım etti. Warwick Road’daki dairede çok fazla mobilya vardı, bu nedenle, isteyecek kadar zor durumda olan herkese verdim. Yanımda birkaç yatak, bir masa ve birkaç koltuk götürdüm. Ve tabii kitaplıkları. Yatak odam kutu gibiydi. Üç duvar açık pembeydi, şömine duvarında tuhaf kuşlarla dolu paneller vardı. Odayı beyaza boyadım, küçük oluşu nedeniyle bir sabah yetti ama şömine o kadar çirkindi ki gözüm takılmadan yapamıyordum. Şömine duvarını kamufle etmeye çalışarak koyu mürdüm rengine boyadım. Bugün bile insanlar, “Yatak odanı siyaha boyadığın zamanı hatırlıyor musun?” diye soruyorlar. Bir ressam tablosunun bir köşesine kırmızı sürünce dikkatli bakmamışsanız, “Şu kıpkırmızı tablo,” dersiniz ya, işte öyle. Odanın tek güzelliği büyük penceresiydi. Harika koyu mavi pamuklu perdeleri dinlendirici bir ışık saçıyordu. Bütün perdeleri eski Singer dikiş makinesinde ben diktim.</p>

      <p class="paragraf-4">Düşük kiranın ve o bölgede yaşamanın çirkinliği telafi ettiğini düşünüyordum ancak Peter bu evden nefret etti. Warwick Road’dan da nefret etmişti ama en azından orada yer vardı. Bu yeni daireye taşındığımız andan itibaren bana bir ev almam için yalvarmaya başladı. Güvende olmak istiyordu. Ev sahibi olmak güvence anlamına geliyordu. Banka da bir ev veya daire almam için bana baskı yapıyordu. Bu şaşırtıcı bir şeydi çünkü böyle şeyler Avrupa’nın başka yerlerinde olmuyordu. İngiltere’de ipoteğiniz varsa ve iyi bir vatandaşsanız bankalar size gülümser. Düzenli taahhütlerden korkuyordum. Ayrıca okul ücreti için para bulmam gerekiyordu. Peter artık yatılı okuldaydı. 12 yaşındayken gitmişti. Kendim yatılı okula giderken neler hissettiğimi hatırladığım için onu göndermek hoşuma gitmemişti, fakat 12 yaş, yediden farklıydı. Ve aslında doğru bir karardı. Altı yedi yaşında yatılı okula gönderildiklerinde çok mutsuz olan çocuklar, büyüdükçe okulu seviyorlar.</p>

      <p class="paragraf-4">O binada iki tane fahişe yaşıyordu, fakat ben, Clancy söyleyinceye kadar fark etmedim. İkisi de ortama uyuyordu ama farklı yapıdalardı. Biri küçük, gösterişsiz bir sarışındı, ya da eskiden öyleydi ve odaları gülkurusu köşelerle, pembe perdelerle, pembe puflarla, pembe kuştüyü yorganlarla, cilveli oyuncak bebeklerle ve tüylü oyuncaklarla doluydu. Beni koridorda bekler ve sonra yolumu keserek Helen’dan yakınırdı. Bunun dışında onu görmezdim, çünkü tahminimce bu bölgede değil Soho’da çalışıyordu. Onu “Bayan Fortescue” adını verdiğim bir hikâyeye koydum. Helen esmer, siyah saçlı ve akıllı bir “kuşkuculuk” saçan kara gözlü bir kızdı. Clancy ve tanıdığım diğer Amerikalılar Helen’ın bu özelliğine hayrandı. Bir kadında bu “kuşkuculuk” bedeli, kendine bakmasını bildiğini gösteriyordu ve bu her iki partner için de zararı en aza indirmek demekti. Amerikalı misafirlere “kızlardan” ikisinin binada oturduğunu söyler söylemez gerçek deneyimin kaynağını bulduklarını düşünmeye başladılar. Helen’ı seviyordum ve dostça sohbet ederdik. Bana söylendiği kadarıyla, Howard Samuels yalnız ve mahvolmuş bir gençken, Helen onunla iyi arkadaş olmuştu ve bu yüzden binadaki en güzel dairede yaşıyordu ve Howard ona hep iyi bakacaktı. Bazen, sokakta, binanın dışında, boynuna bir fiyonk bağlanmış bir teriyere benzeyen, gösterişsiz bir yaşlı fahişe görürdünüz. Yanından ruhsuz, zarif, esmer, pişkin bir fahişe geçer ve birbirlerine soğukkanlı, hoşnutsuz bakışlar fırlatırlardı.</p>

      <p class="paragraf-4"><span>Langham Street civarındaki sokaklar merak uyandırıyordu ve insanlar buralarda rastgele yürüyüşlere çıkıyordu. Burası giyim endüstrisinin merkeziydi. Parmaklıklardan aşağıya baktığınız zaman, yarı yeraltında bulunan odaların, az yevmiye verilen ve dikiş makinelerinde elbiseler ve bluzlar diken kızlarla dolu olduğunu görüyordunuz. Ancak bu işlerin çoğu başka yere taşınmıştı. Dükkânlar toptancıydı, perakende müşterisi için değildi ve içeriye göz attığınızda kıran kırana pazarlıklar yapıldığını görüyordunuz. Bu işyerlerinin çoğunu Yahudiler işletiyordu, bir de çalışanları doyuran bir lokanta vardı. Warwick Road’da ucuz iyi yemek Hindistan menşeliyken burada Yahudi’ydi. Dört yıl sonunda yeniden taşındığımda iyi ve ucuz lokanta bu sefer Yunan olacaktı. Bu lokanta hep doluydu. Oraya bir sürü insan götürdüm, ama aralarından en iyi anımsadığım Mordecai Richler, bana tavuk boynu dolmasını sevdirmeye çalışıyordu ama bence yedikleri çocukluğunun nostaljik anılarıydı. Clancy oraya sık sık gidiyordu. Amerikalı konuklar orayı çok seviyordu çünkü o günlerde gösteri ve yayıncılık dünyasındaki insanlar çoğunlukla Yahudi’ydiler ve Bronx’tan geliyorlardı. Öyle ki, “Bronx’ta büyüdüm,” lafı bir şarkının nakaratı ya da yaşamaya çabalayan yoksul, kalabalık bir ailenin hepsi edebi tutkuları olan, kaçmaya ve dünyayı büyülemeye yazgılı akıllı çocuklarını anlatan romanlardan biri gibiydi. Yahudi olmayan Amerikalı misafirler bu ev yemekleri sunan aile lokantasının bir zamanlar New York’un her yerinde bulunabilecekken artık ortadan kaybolduklarını ve sanki burada kendi geçmişlerine dönmüş gibi hissettiklerini söylüyorlardı.</span></p>

      <p class="paragraf-4">Semt gündüzleri gürültülü ve hayat dolu, geceleriyse bir iki bar ve lokanta dışında terk edilmiş gibiydi. Hareket halindeki çıplaklığın ahlaksızca, ama hareketsiz çıplaklığın öyle sayılmadığını söyleyen yasadan yararlanılıyordu. Bu restoranda müdavimlere kalem kâğıt veriliyor ve sanat yeteneklerini göstermeleri isteniyordu. İçeri çıplak bir kız getiriliyor ve 20 dakika poz verdiriliyordu. Sonra kız, yemek yiyenlerin alkışları arasında dışarı çıkarılıyor ve herkes birbirine çizdiği resimleri gösteriyordu. Sonra başka bir kız geliyor, çoğu zaman soğuktan tüyleri diken diken durumda oluyordu. Yemek yiyenlerin çizmeye devam etmeleri isteniyordu çünkü kızın kılını kıpırdatıp kıpırdatmadığını kontrol etmek amacıyla içeri bir polis girdiği zaman bütün o uçuşan ya da salınan kalemler sanatsal niyeti kanıtlayacaktı. Polis sık sık uğruyordu. Bu restoran Amerikalılar arasında büyük bir başarı elde etmişti. Ellili ve altmışlı yılların tamamında Londra’ya gelen Amerikalıların doğruca Soho’ya, fahişelere ve çıplaklar kulüplerine yönelmeleri şaşırtıcı bir durum. “Tanrı aşkına, bütün büyük şehirlerinizde fahişeler var,” dediğinizde bunun aynı olmadığını söylüyorlardı. Ruslar da öyle. Rusya’dan gelen her heyet –heyetler çağındaydık ve her birinin aslında KGB ajanı olan bir rehberi oluyordu– hemen Soho’ya, Moskova’da <span class="char-style-override-14">The Red Poppy</span> balesinde yer alan kapitalist gece kulübündeki uzun ve seksi sahneyle aynı ruh haliyle, Batı’nın ne kadar iğrenç olduğunu göstermek amacıyla kapitalist yozlaşmayı faaliyet halinde görmeye götürülüyordu. Komünist Rusya’da bu zevkler yasaktı; fahişeler ve seks gösterileri sadece kapitalizmde mümkündü, bu yüzden Rusların sürü halinde Soho’ya gitmesi anlaşılabiliyordu.</p>

      <p class="paragraf-4">Soho’daki seks kulüplerinin birden fazla cazip yanı vardı. Ruhsat yasası öğleden sonra içki içilen yerleri iki saatliğine kapatıyordu ama kulüplerde alkol serbestti. İçmeden duramayanlar bu kulüplerden birine üye oluyordu. Reuben Ship beni bu kulüplerden birine götürdü. İzleyiciler arasındaki tek kadın bendim. Oturup gösteriyi izledim. Ancak Reuben bardaydı ve sırtını platforma dönmüştü. Bir kız aklımda kalmış. İrlandalıydı, iri yapılıydı ve çok güzeldi, bu işte yeniydi. Salınarak dolanması ve sonra göğüslerini titretmesi, böylece göğüs uçlarındaki püsküllerin sallanması gerekiyordu. Fakat bütün bunları o kadar komik buluyordu ki, bu konuda espri yapmaktan kendini alamıyordu. Sonunda püsküllü büyük göğüslerini izleyicilere, ellerinin üzerinde tepside tatlı sunar gibi sundu. Kız kahkahayla kendine, erkeklere ve bütün bu işe güldükçe göğüsleri de sallanıyordu. Erkekler bu işten hoşlanmadı, düşmanlık içeren ölümcül ve karanlık bakışlarla odaklanarak izliyorlardı. Ama bu kız atmosferlerini dağıtıyor ve onları aptal durumuna düşürüyordu. Patron kızı sahneden çekip indirdi ve kız kıkırdarken onu azarladı. Kız işini kaybetti ama sonra bir lokalde barmen oldu. Eğlence anlayışı burada ona avantaj sağladı.</p>

      <p class="paragraf-4">Yakınlarda bulunan bir başka restorana benim o zamanlarda kesinlikle param yetmezdi. Ancak Howard Samuels yazarlarını oraya götürürdü. Burası İspanyol Kulübü’ydü, her tarafı koyu kahverengi parlak lambri ve kırmızı deriyle kaplıydı. Çok erkeksiydi ve tarzı çok ağırdı. Howard Samuels, Aneurin Bevan’la veya Jenny Lee’yle<span class="dipp"><a class="footnote-link" href="#footnote-225-185" id="footnote-225-185-backlink">185</a></span> ya da İşçi Partisi’nin solcularıyla –ama Yeni Solla değil– orada saatlerce oturup, ağır İspanyol yemekleri yiyip, şeftali brendisi içerdi. Howard konuk ağırlamaktan zevk alıyordu. Yakışıklı, duygusal, cıva gibi bir adamdı ve böyle bir adamın Sancho Panza’sının olması gerekiyordu. İşte bu kişi, McGibbon ve Kee’deki en güvenilir insan olan Reginald Davis-Poynter’di. Reggie sakindi, duyarlıydı, iriydi, nazikti ve Howard’a göz kulak oluyordu. Tom Maschler ayrıldıktan sonra, yazarı olarak kaldığım sürece bana da göz kulak oldu.</p>

      <p class="paragraf-4 para-style-override-22">Sonra kısa bir süreliğine içki dükkânından yarım şişe viski alan utanç verici orta yaşlı kadın oldum.</p>

      <p class="paragraf-4">Langham Street’e taşınmam Warwick Road’a taşınmama hiç benzemiyordu. Oraya taşınırken aptallık etmiş, Jack’la birlikte yaşayacağımızı sanmıştım. Clancy’yle ayrılıyorduk – aylardır, daha doğrusu beraberliğimizin başladığı andan itibaren ayrılıyorduk. Bir kere, ortak yanımız çok azdı. Sonra tek başına yaşayıp kızlarla birlikte olmak istediğini hiçbir zaman gizlememişti. Ancak, aklım mantıkla neler olup bittiğini bilirken çok derinlerde başka bir düzeyde duygularım söz konusuydu. (Hayır bu duygulardan başka bir seviyeydi.) Bir kez daha oltaya takılmış balık gibi oradan oraya sürükleniyordum. Clancy’yle, başından itibaren, içimdeki en uç noktalara ulaşmıştım. Bunun Clancy’nin kişiliğiyle pek ilgisi yoktu. Bunun nedeni kısmen Clancy’nin “çöküntü” içinde olmasıydı – bu yararlı kelimeyi burada tanımlamayacağım. Bu <span class="char-style-override-14">Altın Defter</span>’de anlatılıyor (ama tanımlanmıyor). Ruhsal bunalımdaki biriyle, hatta öylesine ve talepkâr olmadan bile, yalnızca hayalde de olsa ona katılmadan yaşanmaz. Şu eski iradesiz yanında sürüklenme işleri. 1939 yılında savaş tamtamları çalarken ilk defa evlendiğim zamanki duygularıma benziyordu. İradem yoktu; zekâm yaptıklarımı izliyordu ama çaresizdi. Yüzeyde tavrım, “Yo, hayır, Clancy ve ben yakın arkadaşız, o kadar,” şeklindeydi. Gerçekten de yakın arkadaştık. Fakat derinde ben ihanete uğramış, terk edilmiş bir kadındım, acı çektim, yas tuttum ve sadece günlük yaşantımı sürdürmek için ihtiyaç duyduğum bir iradeyle oradan oraya sürüklendim. Kendimden nefret etmem işleri daha da kötüleştirdi.</p>

      <p class="paragraf-4">Bir de okula Londra’da devam ederken gelip giden, ya da uzun uzun kalan Peter vardı ki artık yatılı okula başlamıştı. Böylece şimdi yarı yıl araları ve resmi tatilleri olacaktı. Fakat bunun sonun başlangıcı olduğunu düşünüyordum. Peter hayatımdaki süreklilikti, dengemdi, iyi ve kötü günde sımsıkı sarıldığımdı; tam da bu nedenle benden ayrılmalıydı çünkü onun için hiç de iyi değildi bu; dolayısıyla da artık yanımda değildi.</p>

      <p class="paragraf-4">Çok çalışıyordum –<span class="char-style-override-14">Altın Defter</span>’i yazıyordum– çünkü hayatımda çok çalışmadığım bir dönem olmamıştı. Arkadaşlarla ve tanıdıklarla görüşüyordum. Fakat bütün bu süreç içinde, görünmeyen ve karanlık bir şey tarafından çekiliyordum.</p>

      <p class="paragraf-4">Başka bir şey daha vardı. Clancy, yüksek dozlarda LSD reçete eden bir doktora güvenme kararı almıştı. Bu doktor hastalarına hastanede bakmıyordu, hastalar sabahları onun odalarına gidiyor, bir doz LSD alıyor ve akşam altı, yani hâlâ kafaları iyiyken, çıldırmış ve kontrol edilemez durumdayken, dışarı atılıyorlardı.</p>

      <p class="paragraf-4">O zaman bunun suç olduğunu düşünüyordum – hâlâ da öyle düşünüyorum. Bu, haftada birkaç kez oluyordu ve meraktan çıldırıyordum. Joan da kaygılanıyordu. Birbirimize telefon ederdik:</p>

      <p class="paragraf-4">“Clancy senin evine geldi mi?”</p>

      <p class="paragraf-4">“Hayır, senin yanında olduğunu sanıyordum.”</p>

      <p class="paragraf-4">Birimizden birine gelip, “Yatacağım,” diyebiliyor, ya da nerede olduğundan haberimiz olmuyordu. Sonuçta kimseye bir şey olmadığına göre doktor, “Ne telaş ediyorsunuz? Başına bir şey gelmedi ki,” diyebilirdi. Oysa kuvvetle muhtemel hiçbir şey yolunda gitmeyebilirdi. Duyduğum endişenin, paniğin babamın ölüme doğru akıp gittiği ama sonuna doğru insülin iğneleri ve Tanrı bilir başka ne ilaçlarla hayatta tutuluşunu yeniden yaşamak olduğunu biliyordum. Nasıl davrandığınızı etkilemiyorsa bir şeyi bilmenin ne yararı vardır ki? Zihnimin davranışlarımı, hislerimi izlediğini (alay, onaylamazlık ve gerginlikle) fakat onları durduramadığını pek çok kere yaşadım.</p>

      <p class="paragraf-4">Üç dört yıl aradan sonra yine Bayan Sussman’a gitmeye başladım. Yanağını avucuna yaslayarak beni dinledi. Aramızdaki bağ kopmuştu, anlıyordum. Çok uzaklardaymış gibi görünüyordu. “Sana daha sezgili olmayı öğretemediğim için özür dilerim,” dedi. Sonra, “Ben çok yaşlı bir kadınım. Yakında öleceğim. Kendimi ölüme hazırlıyorum. İyi sabahlar,” diye ekledi. İnsanın, bütün bu duyguların yalnızca önemsiz olacağı bir aşamaya gelmesi çok etkileyiciydi.</p>

      <p class="paragraf-4">Bu kez içki sorunum ciddi bir hal aldı. İlk evliliğimdeki içki durumumu hiçbir zaman ciddi olarak değerlendirmemiştim. Aptallıktı, yanlıştı ve maksimum düzeyde hasar yaratmak amacıyla tasarlandığını düşünebilirdiniz: Saatlerce içmek ve hiçbir şey yememek. Ama bu çok içmeye izin veren ve yücelten bir kültürde içki içen insanlarla birlikte olmaktan kaynaklanıyordu. O evliliği bıraktığım zaman içkiyi de bıraktım. Londra’da iki üç yıl geçirdikten sonra fark ettim ki etrafımda içen kimse yok. Sonra Kanadalılarla tanıştım ve yine içmeye başladım ama asla bu Güney Rodezya’da Frank Wisdom’la olduğu gibi değildi.</p>

      <p class="paragraf-4">Burada muhtemelen aşina olduğumuz bir klinik durum var: Orta yaşlı kadın, terk edilmiş, sevilmeyen, istenmeyen biri olarak hissettiği için kendini içkiye veriyor. Ben de böyle biri olmuştum. İçki dükkânlarına gidiyor, yarım şişe viski alıyor ve uyuyuncaya kadar bitiriyordum. Ama her gece değil. Bunu özellikle Peter’ı okulunda ziyaret edip döndükten sonra yapıyordum. Fakat vaziyet artık sosyal içicilik değildi, bağımlılık haline gelmişti. Bir sabah yataktan çıkıp dizlerimin ve ellerimin üstünde emekleyerek banyoya gidip kusmuştum. Bu beni o kadar şaşırtmıştı ki ayılmıştım. “İşte alkolik oldum,” diye düşündüm. Durmalıydım. Öyle de yaptım. Viski almayı kestim. Kendi başıma içmiyordum. Gene de üç dört ay boyunca, o dönem, ben bir alkoliktim.</p>

      <p class="paragraf-4">Erkeklerin alkolizme sürüklenmediğini mi söylüyorum? Hayır, kesinlikle, aynı şekilde onlar da alkolik olur. Evliliği veya gönül ilişkisi parçalanmış, ya da çocukları büyüyüp evden ayrılan kadınların alkole sığınması çok yaygın. Durumu izleyen insanlar, “Bunu atlatacaktır,” diye düşünür. Gerçekten de genellikle atlatır.</p>

      <p class="paragraf-4">Doris Lessing’in elleri ve dizlerinin üstünde emekleyerek kusmak amacıyla banyoya gittiğini yazmak bela aramak demek. Bu yazarların sorunudur. Belirli fikirler, kelimeler, deyimler sayfada göze batar çünkü onlara karşı duyarlıyızdır. Bazen, muhtemelen abartılacağı için bir şeyden hiç bahsetmemekle, gerçek adına anlatmak arasında seçim yapmak gerekir.</p>

      <p class="paragraf-4">Bu soruna <span class="char-style-override-14">Altın Defter</span>’de değindim. Örneğin, regl. O kitaptan önce romanlarda regl kelimesinin yer aldığını sanmıyorum ve <span class="char-style-override-14">Altın Defter</span>’de eleştirmenlerden kesinlikle orantısız ilgi gördü. Sonrasında regl etkisini yitirdi ve bu sözcük (fikri de) sayfalardaki yerini aldı ve ardından fazla fark edilmedi. Mastürbasyon da şaşırtma gücünü kaybeden bir başka konu. Neredeyse. Konunun bağlamına bağlı. Nabokov, <span class="char-style-override-14">Ada</span>’da, kahramanının, kendisini arzulayan kızı baştan çıkarmak istemediği için mastürbasyon yaptığını ve kendini güvenceye aldığını anlatmaktadır. Kıza yapılan zalimlik nedeniyle şaşırtıcıdır, yoksa eylemin kendi değil. Oysa yakın bir geçmişte bu eylem de şaşırtıcıydı.</p>

      <p class="paragraf-4">Üç-dört ay çok içmek o döneme ait anılarım arasında en az ilginci gibi. Çünkü bugün aklımda kalan tıpkı bir şimşek gibi parlayan, şaşaalı bir yıl; çünkü 1958, Uluslararası Jeofizik Yılı’ydı ve heyecan, merak açısından bir daha öyle bir yıl yaşanmadı. Her yeni haberle, uzay ve uzayda yolculuk hakkında ve bir de, benim için hep bilinmeyen bir yer, parmakla gösterilen bir yer olan Güney Kutbu’yla ilgili yeni bilgiler geliyordu. O yıl, dünya Antarktika’yı bütün insanlığa sunmaya, keşif ve inceleme konusunda işbirliği yapmaya –sadece Antarktika’da değil– bilgi paylaşmaya karar vermişti. Bazen insanlarla tanışıyorum ve 1958 yılı gündeme geliyor. “Tanrım, ne kadar muhteşem bir yıldı! Bir daha o kadar büyük bir heyecan yaşamadık.”</p>

      <p class="paragraf-4">Langham Street’te Yeni Sol’dan uzakta değildim. Çevresindekiler Oxford Street’in öbür yanından arada bir damlıyorlardı. Teyze gibi bir şey olmuştum, tam bir eski tüfek.</p>

      <p class="paragraf-4">Bu aşamada <span class="char-style-override-14">New Left Review’</span>u çıkarmaya başlamışlardı. Resmi olarak destekleyicisi, en azından kurulunda olduğum halde itiraf etmeliyim ki dergiyi okunmaz buluyordum. Belirli türde akademik polemik içeren yazılar çoğunlukla ruhsuzdur – bu, kullanımı kolay, ancak tanımı zor bir kelime. Bu yazılar, başka fikirlerle beslenen bir makinenin, yeni fikirler üretmesi gibi muhakeme sonucu ortaya çıkıyor ve nadiren “gerçek hayatta yaşananlarla” ilgili oluyor. Ancak bu gerçeği polemikçiler pek fark etmezler. Bütün o kilometrelerce, dönümlerce analiz ve tartışma ne işe yaradı? Ya da ne değiştirdi? İngiliz sosyalizmini etkilediler mi? Yeni bir İngiltere yarattılar mı? Siyasi partilerin politikalarının parçası oldular mı? “Yeni” bir dalga olduğu zaman, gazetesinin olmasına kesin gözüyle bakılır ve yeni gençler mantık yürütüp, fikir yazıları yazarlar ama çoğu yok olur. Buna verilen cevap genellikle şudur: “Ama bir görüş ortamı oluşturuyor ve dolaylı olarak düşünce yapısını değiştiriyor.” Bu tartışma yaratmayacak şekilde <span class="char-style-override-14">New Left Review</span>’da olmayan fikirlerle daha sonra kitaplar yazan insanlar yarattı çünkü ilerlemişlerdi ve sanırım bu kitapların o cesur yeni makalelerin geliştirilmesi sayesinde ortaya çıktığı söylenebilir. Yeni bir dalga gelip geçtiği ve bunu oluşturan insanlara, “Elinize ne geçti,” diye sorduğunuz zaman, cevap neredeyse hep, “Ama çok şey öğrendim,” oluyor. Bana Güney Rodezya’daki komünist grupla ilgili olarak, “O koşuşturma, nutuklar, dergiler ve politikalar gerçekte neye yaradı?” diye sorduklarında, “Çok şey öğrendim,” diyorum. Şimdi, öğrenme ihtiyacımızın, sahip olduğumuz en güçlü ve en derin tutku olduğuna ve gençlerin, bir dergi çıkarmaya başladıkları veya yeni dalgalar yarattıkları, topluluklar kurdukları zaman, aslında kısa sürede çok şey öğrenebilecekleri durumlar oluşturduklarına inanıyorum. Bu gençlerin neredeyse tamamı sonunda üniversiteye gittiler ve şimdi profesörler, kitaplar, makaleler yazıyorlar, radyoya ve televizyona çıkıyorlar. Eskiden tutkuyla emin oldukları düşüncelerinden eser kalmamış.</p>

      <p class="paragraf-4">15 yıl önce benim olduğum gibi, davanın propagandacısı olan Ralph Samuel, evime gelip benden para istemişti. Karşımda oturmuş, kendi inandırıcılığıyla mest olurken, aklımızdan kesin verilerin belirlediği baş döndüren olasılıkları geçiriyorduk. Sevimli bir gençti, vereceğim paranın yardımıyla yaratılacak olan Britanya’yı inanılmaz tarif edişi sırasında birden durup kahkahayı bastı. Kendine gülüyordu.<span class="dipp"><a class="footnote-link" href="#footnote-225-186" id="footnote-225-186-backlink">186</a></span> Bizimkilerin böyle kaptırmışken durup kendilerine dürüstçe gülebilmelerinin mümkün olmadığını düşündüm. Bu gençler, Troçki’yi en az Stalin’in bir zamanlar olduğu kadar yol gösterici olarak görseler bile, kesinlikle bizden daha açık fikirli ve daha az fanatiklerdi. Bize nazarak dengeliydiler, deli değillerdi. Bunun nedeni, etrafta savaşın, ölümlerin, felaketlerin ve propagandanın olmamasıydı. Zira bizimkileri şimdi öyle görüyorum – cepheden yüzlerce, binlerce kilometre uzakta olmamıza rağmen, savaş yüzünden delirmiştik.</p>

      <p class="paragraf-4 para-style-override-22">Yeni Sol güruhundan ayrı olarak Aldermaston Yürüyüşleri<span class="dipp"><a class="footnote-link" href="#footnote-225-187" id="footnote-225-187-backlink">187</a></span> ve ardından da Yüzler Komitesi’ne yol açacak faaliyetler sürüyordu. Canon Collins’in evinde bir toplantıya davet edildim. St. Paul Katedrali yakınlarındaki, Nükleer Silahsızlanma Kampanyası’nın doğduğu Canon Collins’in evinde bir toplantıya çağrıldım. O gece o odada pek çok insan vardı, Sol’un bütün şöhretleri ve hatta Sol’un çok dışındakiler bile oradaydı. Orada oturup, “Aman Tanrım, yine mi?” diye düşündüm. Bu tür toplantılarda hep böyle hissediyordum. Hiçbir yeni organizasyon, ne kadar iyi niyetli olursa olsun, kurucuları hangi konumda olursa olsun, beklendiği şekilde ortaya çıkmaz. Bu (bana göre temel) gerçeğin algılanmaması bana şaşırtıcı geliyordu. Yaşlandıkça, daha da şaşırtıcı geliyor. Tartışmalara katılmadım, dinleyici ve destekleyici konumdaydım. Odadan çıkarken, kapıda Bertrand Russell duruyordu ve öğretmen gibi otoriter bir şekilde başını sallayarak beni durdurdu. “Şimdi eve gidip sevgilinle yatağa gireceğini umarım.” Onunla daha önce tanışmamıştım. Onun densiz ve zevzek olduğunu düşündüm. Ne demek istediğini anlamadım. Sonradan anladım. Bloomsbury grubunun üyesiydi veya üye olmak üzereydi. Bu insanlar, özellikle birbirlerine bütün hayatları boyunca her zaman bağlı olmaları açısından hayran olunacak ve mükemmel olan her şeyi simgeliyorlardı. Ancak saçma bir yanları vardı. Cinsellik konusunda Viktorya tarzı ikiyüzlülüklere ve sessizliklere tepki gösteriyorlar, riyakâr olmadıklarını kanıtlamak için her fırsatta “sodomist” kelimesini kullanıyorlar, salonlarda küfürlü kelimelerle konuşuyorlardı. Bu bağlamda bunların hepsi anlayışla karşılanabilirdi ancak olmayacak yerlerde saçmalık olarak değerlendiriliyordu. “Bunak yaşlı filozof,” diye düşündüm.</p>

      <p class="paragraf-4">Kısa bir süre sonra, Londra’dan Aldermaston’a –sonraki yürüyüşler gibi Aldermaston’dan Londra’ya değil– ilk Aldermaston Yürüyüşü<span class="dipp"><a class="footnote-link" href="#footnote-225-188" id="footnote-225-188-backlink">188</a></span> düzenlendi. Yıllardır neredeyse her hafta sonu, komünistler veya İşçi Partililer tarafından yürüyüşler ve gösteriler yapılıyordu. Ben sürekli suçluluk duygusu içindeydim çünkü bu yürüyüşlere nadiren katılıyordum. Fakat bu farklıydı, mesele Bomba’ydı<span class="dipp"><a class="footnote-link" href="#footnote-225-189" id="footnote-225-189-backlink">189</a></span> ve böyle düşünen bir tek ben değildim. O gün Londra’da yürüyenler çok fazla değildi; birçok yürüyüş ve gösteride olduğu gibi, sadece birkaç yüz kişi –çekirdek kadro ve çocukları– vardı. Ancak bu yürüyüşte bir şey vardı. Yol boyunca insanlar gelip yürüyenlere katıldı. Her metro istasyonunda daha fazla insan katılıyordu. İnsanlar otobüsten atlayıp geliyordu ve ikinci günün sonunda binlerce kişi olmuştuk. Yürüyüş haberleri gazetelere ve televizyonlara ulaştı. Böylece yürüyüş giderek büyüdü ve organizatörler çok şaşırdı. Tam sonunda, Aldermaston’a girerken, Komünist Parti’nin tamamı yolun iki kenarına dizilmiş seyrediyordu. Yanlış hesaplamışlardı: Nükleer silahsızlanma gündemlerinde değildi, fakat karşılarında çok sayıda vatandaş vardı. O gün, “çizgilerini” olaylara göre düzenleyeceklerini söylediğimiz yoldaşlar hakkında birçok aşağılayıcı yorum yapıldı ve böylece sonunda ne kadar zayıf oldukları kanıtlandı.</p>

      <p class="paragraf-4">İlk yürüyüş Britanya’nın her tarafından insan topladı; sonraki yıllarda Avrupa ve Amerika’dan da geldiler. Yürüyüşler bütün Sol yelpazeyi ve hatta çok dışındakileri bile birleştirdi. Flamalar Britanya Solu’nun haritası gibiydi. Hatta Tory gruplar bile geliyordu. Yürüyüşlerin söylediği çok biçimlilikti. Pek çoğu da aslında Bomba yüzünden değil de Britanya’nın genel durumuna duyulan kaygı yüzünden oradaydı. Her geçen yıl yürüyenler yaşça küçülüyordu ve sonunda çocukların haçlı seferi gibi olmuştu. Aldermaston Yürüyüşü’ne gitmek bir tür giriş ritüeli gibiydi. Geçen gün bir kadınla tanıştım: “Annem gitmeme izin vermemişti, kendisini <span class="char-style-override-14">asla</span> affetmeyeceğim.” Oysa ilk birkaç yürüyüşte her yaştan, cinsten, türden, renkten katılımcı vardı ve neşeli, iyimser, sıklıkla da gülünç bir kalabalıktı. Hatta saygısız bile denebilir. Tom Lehrer şarkıları yürüyüşün marşları olmuştu, “We Shall Overcome”, “Down by the Riverside” ve “Jerusalem”. Christopher Logue kendi pankartını yapmıştı: “Daha Çok <span class="char-style-override-14">Yemek</span> Ye.” Bu onun alaycı bir alkışa mazhar olmasını sağladı. Yürüyüşü hiç de onaylamayan John Wain, yolu kesen köprünün üstünde durdu, aşağıya baktı, arkadaşları ona el sallayıp, “Gel, bize katıl,” diye bağırırken, trajik bir şekilde başını iki yana salladı. Ken Tynan taraftarlarını cezbederek yavaş yavaş yürüdü. Öğle yemeğinde piknik yapmak amacıyla durduğumuz zaman, tiyatrocular, onun esprilerini dinlemek amacıyla küçük gruplar halinde geldiler. Arada bir, etrafı gençlerle sarılı yaşlıca biri gelip, politika, yurttaşlık bilgisi, tarih, edebiyat ve film konusunda konferans verirdi. Bu yürüyüşleri üniversitenin ve okul derslerinin uzantısı olarak görüyordum.</p>

      <p class="paragraf-4">En dokunaklı ve hoş flama güzel bir genç kadın tarafından itilen kırılgan görünüşlü bir pusetin üstündeki küçük pankarttı, cesur amatör bir çaba; hepsi siyah-beyaz dev gibi sendika flamaları, İşçi Partisi flamaları, Nükleer Silahsızlanma flamaları: “Clydeside HAYIR Diyor”... “Cornwall HAYIR Diyor”... “Greenwich HAYIR Diyor”... “Bomba Yasaklansın”. Ve pusetteki küçük pankartta da, “Caroline HAYIR Diyor” yazıyordu. Yürüyüş yıllarını özetleyen görüntü ancak bu olurdu. Ya da belki pusetlerdeki, sırtlarındaki ve kollarındaki çocuklarıyla Wayland Young ve karısı.</p>

      <p class="paragraf-4"><span>Yürüyüşün birinde, Randolph Churchill yürüyenleri kurgulu bir gramofonda vatansever müzikler çalarak karşıladı ama gürültü öyle çoktu ki, önce destekçi sanıldı, sonunda konumu öfkeli tavırlarından anlaşılınca fikrinin değişmesi için yürüyüşe katılmaya davet edildi.</span></p>

      <p class="paragraf-4">Olayı komik düşürecek alıntılar yakalamak için muhabirler de yürüyüşe katıldılar.</p>

      <p class="paragraf-4">İlk yıldan sonraki yürüyüşler Trafalgar Square’da bittiğinde orada toplananların yarım milyonu bulduğu sanılıyordu. Daha zayıf ruhlar ise Hyde Park’ta pes ediyordu. Ancak bazen bizleri konuk eden evlerde ziyafetler oluyordu. Peter Piper ve Anne Piper’ın nehrin kenarındaki evinde kazanlarla çorba kaynatılıyor, bazıları yol boyu okullarda, belediye binalarında iğreti yerlerde uyumuş düzinelerce kişiye sandviçler dağıtılıyordu. Bu insanların bir kısmı rahatsız bir şekilde yolda, okullarda veya belediye binalarında uyumuşlardı. Daha yaşlı olan bizler, çoğunlukla eve dönüp yatağımızda uyuyor ve sabah, yürüyüşün bir gece önce kaldığı yere trenle gidiyorduk. Aldermaston olayından <span class="char-style-override-14">The Four-Gated City’</span>de bahsettim.</p>

      <p class="paragraf-4">Bu arada ortaya Yüzler Komitesi çıktı; amacı bu geniş ve tutarsız hareketi, doğrudan saldırmak, tahrip etmek, her yönden nükleer üsleri yıkmak, ilgili elçilikleri ve onları durdurmaya kalkan polislerin altını oymak için bir silaha (kendi kelimeleri) dönüştürmekti. Çok azı politik olan bu yüz binlerce insanın, “doğrudan eylem” taahhüdüne asla girmeyeceği belliydi. Bu yüzden, bunun nükleer silahsızlanma hareketlerini bölme ve parçalama planı olduğu aynı derecede belli olmalıydı. Başka bir deyişle, Lenin’in vârisleri yine bizimle beraberdi. Lenin’in vârisi olmak için onu okumuş olmak, hatta onun adını duymuş olmak gerekmiyor.</p>

      <p class="paragraf-4">Çok yakın zamanda Nükleer Silahsızlanma Kampanyası’nın şiddet raporları ve söylentileriyle gözden düşürüleceği gayet açıktı ve fırsat kollayan çok sayıda gazeteci vardı.</p>

      <p class="paragraf-4">Yüzler Komitesi’nin ilk toplantısı çok önemliydi. Orada üç çeşit insan vardı. Birincisi, benim gibi eskiden komünist olup artık olmayan ve en kötü kuşkularının gerçekten doğru olup olmadığını öğrenmek isteyenlerdi. Sonra, komünizmden hayal kırıklığına uğramış ama devrim ve şiddetin “silah” olması fikrinden vazgeçmemiş olanlar. Bir de, ilk kez kanın tadını alan masumlar vardı. Geçenlerde bunlardan birine –bu kişi yıllardır Yüzler Komitesi’nin önde gelen isimlerinden biriydi– o zamanki patırtı hakkında şimdi ne düşündüğünü, onun görüşüne göre ne elde edildiğini sordum. Cevabı şöyle oldu: “Bütün bir nesli politikaya soktuk.” Başka bir deyişle, Yüzler Komitesi’nin uzun vadede iyiliğinin ve yararının daha fazla sayıda kendisi gibi insan yaratmak olduğunu düşünüyordu.</p>

      <p class="paragraf-4">Tıklım tıklım dolu büyük bir odaydı, komplo havası çok tanıdıktı. İşte gene güçlü ve karizmatik lider, genç bir Amerikalı Ralph Schoenman tarihin kendini kusursuzca tekrar ettiği bir stilde, idealizmi soğukluk ve keskin bir algıyla karıştırıp muhalifleri aylaklar, ahlaksızlar olarak tanımlayıp odadaki insanlara bütün insanlığın geleceğinin sorumluluğunun omuzlarında taşıdıklarını hissettirerek konuşuyordu.</p>

      <p class="paragraf-4">Eski tüfekler oturup dinledi ve erken ayrıldı. Tesadüfen heykeltıraş Michael Ayrton’la birlikteydim. Daha önce birbirimizi görmemiştik, daha sonra da görüşmedik ama sinik eski askerler gibi anlaşmıştık. Sokakta ayrılık sözleri... “Sanırım daha önce de bu yollardan geçmiştik. Ne yazık.”</p>

      <p class="paragraf-4">Yüzler Komitesi bu toplantı sonucunda kuruldu ve kendini Nükleer Silahsızlanma Kampanyası’nın sağlıklı, dürüst ve <span class="char-style-override-14">iyi</span> parçası olarak lanse etti. Propaganda açısından yol gösterici yıldızı Bertrand Russell’dı.</p>

      <p class="paragraf-4">Fraksiyon ve gruplar arasında destek alma yarışı başladı ve benim gibilerinin desteğini alma denemelerinde bulunuldu çünkü eski tüfekler antetli kâğıtların tepelerine yazılacak isimleri ve sağlayacakları para desteğinden ötürü önemlidir.</p>

      <p class="paragraf-4">Bu eylemlerin resmi tarihi denilebilecek <span class="char-style-override-14">The Protest Makers</span><span class="dipp"><a class="footnote-link" href="#footnote-225-190" id="footnote-225-190-backlink">190</a></span> adlı kitapta ben Nükleer Silahsızlanma Kampanyası ile Yüzler Komitesi’nin platform konuşmacısı olarak tanımlanıyorum. Değildim. Aktif bir gösterici olarak tanımlanıyorum. Değildim. Aldermaston Yürüyüşleri’ne katılmak aktif göstericilik sayılmadığı sürece değildim. Tabii Ralph Schoenman benim Yüzler Komitesi’ni desteklediğimi iddia ediyordu.</p>

      <p class="paragraf-4">Ralph, Yüzler Komitesi’ne egemen olmuştu. Resmi bir pozisyonu yoktu ama bir yandan da yerleşik ofis düzeni yoktu. Bunun bir nedeni, ofis düzeneğinin “eski politika” olarak görülmesi, bir diğer nedeni de polisin kimi tutuklayacağını öğrenmemesiydi.</p>

      <p class="paragraf-4">Ralph Schoenman beni görmeye geldi. Bu basit bir olay gibi görülebilir ama bunun öncesinde, bana ulaşmanın en iyi yolunu belirleme konusunda bilgi almak için başvurduğu insanlar bana haber vermişlerdi. O çirkin küçük odada oturduk. Aşağıdaki sokak pazarından gelen sesler ve trafik gürültüsü yüzünden birbirimizi duyabilmek için pencereyi kapatmak zorunda kaldık. Daha doğrusu, Ralph, ciddi bir şekilde başını eğerek, bir asker havasıyla, “Sanırım, böylesi daha mantıklı olacak...” deyip ağaya kalkarak pencereyi kapattı. Oturup öne doğru eğildi ve Lenin’in daha önceki avatarlarını, prensip olarak yalancı olan insanları hatırlatan bir şekilde gözlerimin içine baktı. Fakat bu davranış, nazik bir şekilde onun polemiklerini dinlerken, aklıma bir sürü ilginç soru gelmesine ve kendi kendimi tartmama neden oldu. Artık benim tam olarak neler olduğunu anladığımı biliyordu. Londra’da, Bertrand Russell’ın mektuplarını imzalamakla kalmayıp, bazen dikte bile ettiğiyle övünerek dolanmıyor muydu? “Ben ne dersem onu yapıyor.” (Hâlâ hayatta olup bunu hatırlayan pek çok insan var.) Russell’a, “Sana filanca dosyayı getirelim... Su verelim... Telefona bakalım mı?” dediğimizde, “Yok yok Ralph yapar,” dediğini bilmiyor muyduk. Ralph, Russell’ı avucunun içine almış, parmağında oynatıyor ve bununla övünüyordu. Gene de Ralph önümde oturmuş, Nükleer Silahsızlanma Kampanyası Başkanı Canon Collins’in korkunç bir resmini çiziyordu, aslında komünist, Leninist taktiklerin cephaneliğinden olan pis oyunlarla Russell’a karşı çalışıyordu. Ralph söylediklerinin doğru olmadığını bildiğimi biliyor ama yine de içtenlikle anlatıyordu.</p>

      <p class="paragraf-4">Bu durum beni şu soruya getiriyor – o zaman da getirmişti: Dinleyicisi, onun yalan söylediğini gayet iyi bildiği zaman anlatıcı yalan söylemiş sayılır mı? Hele de, hem konuşan hem de dinleyen, yalan söylemeyi ve her türlü kirli numarayı içeren Leninist “işlem tarzını” yakından biliyorken?</p>

      <p class="paragraf-4">Ralph nutuk atarken, içimden bu ve bağlantılı soruları düşünüp gülümseyerek onu dinledim.</p>

      <p class="paragraf-4">Gerçek yalancılık ve kusursuz yalan kanımca aşağıdaki öyküde yatıyor: Yetmişlerde başarılı bir kadın televizyon şahsiyeti evlenmeye karar verir; çocuk yapmak için ya şimdi ya da hiç denilecek yaştadır. Sonunda doğru adamı bulur, iyi bir adamdır. Çok mutludur, güzelleşir, yüzünde güller açar. Bir yandan da imkânsız gibi görüneni bu kadar kolay elde etmesine şaşmaktadır. Birden telefon çalar, şok, gözyaşları. Bütün kur dönemi boyunca aylarca, adamı işyerinden ya da evinden aramayacağında anlaşmışlardır. Adam onu arayacaktır. Fakat acil bir durum vardır ve işyerinden arar kadın, ama öyle birini hiç duymamışlardır. Oturduğu apartmandan arar ama orada da tanınmamaktadır. Yüzleşir. Adam çok kızmıştır. “Seninle anlaşmıştık beni asla aramayacaktın.” Kadın yanlış yapandır. Sonunda bir işi olduğu anlaşılır, tıpkı söylediği gibi prestijli ve yüksek maaşlı bir iştir ama söylediği yerde değildir. Londra’nın iyi bir mahallesinde iyi bir evde oturmaktadır ama söylediği yerde değil. Hayatı, başarıları, hep ona söylediklerinin paralelindedir. Kadın çıldırmış gibidir, anlayamamaktadır, ihanete uğramıştır, şoktadır. “Niçin, ama neden?”</p>

      <p class="paragraf-4">Yakında evleneceği ve ortak bir hayata adım atacağı varsayılan bu adam “Ne iş yaptığımı ve nerede yaşadığımı senin bilmeni istemiyorum,” der ve gerçekten de sözünü tutmamış olduğu için onu dava edeceği tehdidini savurur. İşte size tam da köküne kadar yalana batmış en kusursuz örnek.</p>

      <p class="paragraf-4">Canon Collins karşıtı kampanya aylarca kaynadı, söylentiler üredi ve iftiralar atıldı. Yüzler Komitesi çok başarılı bir şekilde ününe ün katıyordu.</p>

      <p class="paragraf-4">Komitenin taktiklerini tartışmak üzere Canon Collins’in evinde bir toplantıya katıldım. Orada Stalinist taktiklerin adı değişmiş olarak karşılarında olduğundan kimsenin haberi yoktu demiyorum çünkü politik insanların herhangi bir toplantısında mutlaka Parti çevresinden birileri vardır hatta çoğunluktadırlar. Fakat şaşkın ve çaresiz masumluk şekli beni çok şaşırttı. Ayrıca muhtemelen yeterince tepki de vardı, zira aslında yapabilecekleri pek bir şey yoktu. Canon Collins’in ekibi, kibar demokratik kuralları, tarafsızlık, dürüst bildirim, vs. uyguluyordu ama Yüzler Komitesi çok farklı bir gelenekten geliyor ve oyunu farklı kurallarla oynuyordu. Eski Kafalılar korkuyordu çünkü bu arada Nükleer Silahsızlanma Kampanyası’ndaki kitleler neler olduğunun farkında değildi, ancak bu durum uzun süremezdi.</p>

      <p class="paragraf-4">O zaman <span class="char-style-override-14">The Observer</span>’da çalışan Mervyn Jones bana telefon etti. Ralph Schoenman, Bertrand Russell’ı –kendisi, yani Ralph tarafından hazırlanarak– pazar günü <span class="char-style-override-14">Observer</span> gazetesinde çıkacak olan ve Canon Collins’i her türlü kötülükle suçlayan bir açıklamayı imzalamaya ikna etmişti. Russell muhtemelen açıklamayı hiç görmemişti. Birçok konunun ondan gizli tutulduğu biliniyordu ve Leydi Russell’ın da bilgilendirilmediği düşünülüyordu. Diğer olasılık, Ralph Schoenman’la Leydi Russell’ın birlikte hareket ederek Bertrand’ı bilgilendirmemesiydi, zira inanılmaz bir şekilde Leydi Russell da Ralph’a hayrandı.</p>

      <p class="paragraf-4">Bu arada Canon Collins ve destekçileri, Bertrand Russell’ın –daha doğrusu, Ralph Schoenman’ın– faaliyetlerini anlatan bir açıklama hazırlıyordu ama bu çok daha soğukkanlı ve gerçeklere dayanan bir açıklamaydı.</p>

      <p class="paragraf-4"><span>Ben Kuzey Galler’e gidip Bertrand Russell’la görüşebilir ve o açıklamayı yayınlamaması için yalvarabilir miydim? Çünkü kaçınılması gereken bir şey varsa o da hareketin iki yıldızının halkın önünde karşı karşıya gelmesiydi, zira nükleer silahsızlanma konusuyla hararetli bir şekilde ilgilenen ve bir kısmı çok genç olan halk bu yıldızlarla, bu kişiliklerle, bu primadonnalarla ilgilenmiyordu ve önemli olan buydu. Bu demokratik bir hareketti ve liderlerin kişisel bir savaşa girdiğini duymak onları tiksindirebilirdi. En azından bir kısmı –veya anne-babaları– komünizmin kişilik mücadelelerini daha yeni geride bırakmışlardı ve hayal kırıklığı içinde uzaklaşırken, “Ah, yine mi...” diyeceklerdi. Zira bu yeni, çoğunlukla genç yüz binlerin en güzel yanı, eskiden alaycılığın ve hayal kırıklığının olduğu yerde kendilerine duydukları yeni, parlak bir ilgi ve inanç olmasıydı. Halkın önünde bu tartışma kesinlikle yapılmamalıydı. Ancak işin zor yanı, iki savaşçının ve yandaşlarının, o masum yüz binleri çoktan unutmuş olmasıydı, çünkü günlük bazda, hatta dakika bazında muhaliflerinizin kabahatleriyle uğraşırsanız böyle oluyor.</span></p>

      <p class="paragraf-4">O günlerde bugünkünden daha kolay kandırılabiliyordum. Şimdi bile kendime kızıyorum; içtenlik ve tutkuyla, o gençlik masumluklarına üzülüyordum; artık hepsi gençliklerini ve politik hayallerini yitirmiş orta yaşlılar oldular ama o zaman onların masumluklarını mümkün olduğunca uzun süre korumak önemli görünüyordu. “Giderim,” dedim. Arabam yoktu – daha dört yıl arabam olmayacaktı. <span class="char-style-override-14">New Left Review</span> güruhundan Avustralyalı genç bir kadın, Janet Hase, beni götüreceğini söyledi. Pek güzel bir seyahat olmadı. Küçük bir arabası vardı, yolu bilmiyordu ve bütün yol boyunca yağmur yağdı. İngiltere’nin sizi nasıl üzeceğini gayet iyi bildiği o gri, süreğen, soğuk yağmur. Silecekler devamlı olarak bol miktarda kirli soğuk suyu ön camda sağa sola itiyordu ve biz, sömürgelerden gelen iki kişi, buraya neden geldiğimizi anlayamadığımız o ruh hali içindeydik. Geniş, hızlı yollar henüz yapılmamıştı. Janet yol boyunca bu yeni devrimci hareketin erkeklerinin kadınlara köle muamelesi yaptığından ve bundan bıktığından yakındı. Onlar için <span class="char-style-override-14">Altın Defter</span>’in eleştirisini yazmak istemişti ama izin vermemişlerdi. Sadece teoriler ve akademik fikirlerle ilgileniyorlardı.</p>

      <p class="paragraf-4">Sürekli kayboluyorduk. Kuzey Galler’e ve Plas Penrhyn’e ulaştığımızda epey geç olmuştu – belirttiğimiz zamanın üstünden saatler geçmişti. Bertrand Russell ile Leydi Russell bizi soğuk bir resmiyetle karşıladı. Tabii Schoenman’a danışmışlardı ve bize güvenmemeleri söylenmişti. Russell hemen, nispet yaparcasına, Londra’dan birkaç saat içinde geldiğini ve bu kadar beceriksiz olmamıza şaşırdığını söyledi. Salona geçtik. Leydi Russell bize suikastçıymışız veya onları zehirleyecekmişiz gibi bakıyordu. Russell heyecanlı bir yaşlı cüce gibiydi. Aslında binlerce politik mücadeleden çıkmış bu yaşlı usta savaşçı beni bir başka savaş olarak görmüştü ve bir anda esprili bir polemik tarzı oluştu. Ne de olsa benim görevim oldukça imkânsız görünüyordu. Söyleyemediğim tek şey “Londra’da onun istediği her şeyi yaptığınızı söyleyen ahlaksız bir genç politikacı tarafından kullanılıyorsunuz,” idi. “Size olup bitenler konusunda doğrular söylenmiyor,” diyemezdim. Ayrıca tüm bu olanlarda Leydi Russell’ın nerede durduğunu bilmiyordum. “Orada öfkeli bir gülümsemeyle oturan karınızın size bilgi vermemek için Schoenman’la işbirliği yaptığını düşünen insanlar da var, onun da Schoenman tarafından yönlendirildiğine inananlar da...” diyemezdim. Bütün o genç, cahil, yeni müritlerin Nükleer Silahsızlanma şubelerinde Canon Collins ve kendisi hakkında bir şey bilmediklerini, tıpkı bizim bir zamanlar olduğumuz gibi genç ve politik deneyimsizlik ve aptal idealizmle dolu olduklarını, Yüzler Komitesi ve onu doğuran ana örgüt arasında bütün bu kavgaları duymalarının iyi olmadığını söyleyerek işi şakaya vurmaya çalıştım. Canon Collins ve kendisinin hareketin havasını, ya da tonunu veya stilini yanlış yorumladıklarını, insanların kimin lider olduğuna aldırmadıklarını söyleme cesaretini gösterdim.</p>

      <p class="paragraf-4">Artık esas noktaya gelmiştim: Eğer Bertrand Russell’ın, Canon Collins’i suçlayan açıklaması gerçekten pazar günkü <span class="char-style-override-14">Observer</span>’da yayımlanırsa bunun harekete büyük zarar vereceğini, Nükleer Silahsızlanma Kampanyası’nı destekleyen ve çoğu genç olan yüz binlerce insanı hayal kırıklığına uğratacağını söyledim. Açıklamayı geri çekmesi, <span class="char-style-override-14">Observer</span>’da çıkmaması için yalvarmak amacıyla oraya gelmiştim. Russell bir anda çok kabalaştı ve yanlış bilgilendirildiğimi, ortada açıklama falan olmadığını, açıklama hakkında hiçbir bilgisi olmadığını söyledi. Leydi Russell da herhangi bir demeç veya açıklama planlanmadığını ya da hazırlanmadığını, fakat bir noktada Collins’in ne olduğunun ortaya çıkması gerektiğini belirtti.</p>

      <p class="paragraf-4"><span>Bu konuşmalar yapılırken bize kahve ve sandviçler ikram edilmişti. Russell tartışmaya devam etmeye gerek olmadığını, yorgun olduğumuzdan emin olduğunu söyledi. Bizimle sabah görüşmeyecekti ama kâhyaya bize kahvaltı vermesi için talimat verecekti. Leydi Russell’la birlikte bizi yatak odasına götürdü ve o kadar gergin bir ortam vardı ki bizi içeri kilitleseler şaşırmazdık. Saat dokuzdu.</span></p>

      <p class="paragraf-4">Zavallı Janet Hase bu tatsızlığı hak etmemişti, zira ne de olsa, sırf iyi biri olduğu için beni buraya arabayla getirmeyi teklif etmişti. Bunların canını çok sıktığından emindim ve eğer bu berbat yolculuk İngiltere’den bir an önce ayrılmaya karar vermesine katkıda bulunursa onu suçlamayacaktım.</p>

      <p class="paragraf-4">Ertesi gün yavaş yavaş Londra’ya döndük ve Mervyn Jones’a girişimimin başarısız olduğunu bildirdim. O aşamada, gittiğim için kendime kızıyordum, çünkü hiçbir şey elde edilememişti.</p>

      <p class="paragraf-4">Ertesi pazar <span class="char-style-override-14">Observer</span>’ın iki demeçle çıkması gerekiyordu. Bertrand Russell’ın Canon Collins’i suçladığı demeç ve Canon Collins’in Bertrand Russell’ı suçladığı demeç. En azından masum kitlelerin yorumlayacağı buydu. Fakat böyle olmadı. Demeçler yok oldu, kayboldu. Böylece masum insanların bu kirli işlerden ve liderlerin rekabetinden haberi olmadı. Canon Collins suçlu olmaktan çok karşı tarafın haksızlığına uğramıştı; yanlışıysa, çift taraflı ve kirli oyunlar değil yalnızca sıra neferlerinin, liderler ve liderlikle ne denli ilgilenmediğini anlamamaktı. Onun adına üzülmüştüm.</p>

      <p class="paragraf-4">Yüzler Komitesi gelişti, “doğrudan eylem” ya da başka bir deyişle, polisle karşı karşıya gelme yanlısı insanlara kendini sevdirdi. Bu arada, ana kuruluş olan Nükleer Silahsızlanma Kampanyası zayıfladı. Aldermaston Yürüyüşleri devam etti, büyüdü, hantallaştı ve giderek önemini kaybetti. Ancak büyük halk hareketlerinin şu veya bu nedenle zayıflayıp gözden düştüğünü söylemek kolay olsa da, dinamiklerini veya bir kitle hareketinin neden büyüdüğünü, iyi gittiğini, sonra zayıfladığını gerçekten anladığımızı sanmıyorum. Şimdi Yüzler Komitesi’ni destekleyen insanlara komitenin kötü etkiler yarattığını söylerseniz cevap genellikle şöyle olur: “Ama Amerika’da Vietnam karşıtı ayaklanmaların ve yürüyüşlerin doğmasını sağladı.” Birinin diğerini etkilediği doğruydu, ancak Amerikalıların kendi savaş karşıtı hareketlerini başlatamayacak durumda olduğunu iddia etmek bana saçma geliyordu.</p>

      <p class="paragraf-4">Bazen Doğrudan Eylem günlerinden insanlarla karşılaşıyor ve Ralph Schoenman’ı nasıl gördüklerini soruyorum. Bazıları ona hayran olduklarını söylerken, bazıları onun kendilerini huzursuz ettiğini belirtiyor. Hayran olanlar genelde politikadaki ilk deneyimlerini onunla yaşayan insanlardı. Öte yandan adam kesinlikle deliydi, ya da kendisi deli değilse bile davranışları öyleydi. Politikada böyle etkin tipler söz konusu olduğunda önemli bir ayrım yapılmalı.<span class="dipp"><a class="footnote-link" href="#footnote-225-191" id="footnote-225-191-backlink">191</a></span> Sorun, ağzı köpürmüş delilerin, eğer politika veya din bağlamındalarsa deli gibi görülmemelerinde. Fakat aynı insanlar değişik bir bağlamda ele alındıkları zaman durum hemen fark edilir. Ancak deli olan bazı insanlar, deliliklerinin görülmeyeceği politik ve dinsel hareketlere doğru kayarlar ve bunu bilinçli olarak yapıp yapmadıkları önemli değildir. Bazı insanlar ne yaptıklarını kesin olarak bilirler – Hitler, Stalin. Diğerleri, bence, doğru atmosferi bulunca ortaya çıkan eğilimler ve yatkınlıkları içlerinde taşıdıklarından haberleri yoktur ve hatta korkarlar: Yüzler Komitesi’ne idealistçe nedenlerle giden gençlerin çoğunun kendilerinde ve diğerlerinde buldukları karşısında şaşkına döndüklerinden oldukça eminim. O dönemin zehirli havasını ve ortamını hatırlamıyoruz. Tıpkı güçlü idealizmi unuttuğumuz gibi. Bu, insanlık hikâyesinde ılımlı, oldukça tarafsız, nispeten mantıklı bir ara dönemdir. O dönemde Yüzler Komitesi’nin içinde ve etrafında hızla oluşan heyecan ve suçlamaları değerlendirmek, o dönemi tekrar yaşamaya çalışmak demektir: İmkânsız.</p>

      <p class="paragraf-4">İnsan, Birinci Dünya Savaşı’nın militarizmine karşı cesurca duruşuyla başlayarak, bütün hayatı boyunca politikayla uğraşan deneyimli bir adam olan, yüzlerce tür politikacı gören Bertrand Russell’ın, Ralph Schoenman’ın ne mal olduğunu anlayamamasını nasıl açıklayabilir? Hatta neden başkaları tam olarak neler olduğunu anlatıp nasıl kullanıldığını söyleyerek uyarsa bile gerçeği görmeyi reddediyordu? Russell uzun süre dinlemedi ve sonra da çok geç kaldı. Bütün bu süre içinde insanlar, “Ralph Schoenman CIA için mi çalışıyor, KGB için mi?” diye soruyordu. Bunun nedeni verdiği hasardı. Bu şimdi çılgınlık gibi geliyor ama o zaman öyle görünmüyordu. Hemen hemen herkes CIA veya KGB’den maaş alıyor olabilirdi ve bazı umulmadık kişiler gerçekten de alıyordu.</p>

      <p class="paragraf-4">Yaşlılıkla gelen türlü türlü tehlikeler ve kazalar vardır, bence en kötüsü en çok gözden kaçanı. Yaşlı biri karşısında kendi gençliğinin <span class="char-style-override-14">simulacrum</span>’uyla, komik bir kopyası, yitirilmiş fırsatların yankısı gibi karşılaşınca bütün ahlaki bağımsızlığını yitiriverir.</p>

      <p class="paragraf-4">Tolstoy gururunu ve dengesini, kendini yaşlı adamın öğrencisi olarak nitelendiren, ona ne düşüneceğini, hayatında kimleri tutması ve kimleri dışlaması gerektiğini söyleyen ikinci sınıf bir adam olan Chertkov’a kaybetmişti.</p>

      <p class="paragraf-4">Maksim Gorki, yıllarca Pyotr Krychkov’un hayatını idare etmesine izin vermişti. Kyrchkov KGB’den maaş alıyordu ve muhtemelen Gorki’nin ölümünde parmağı vardı. Anlaşılan Gorki son anlarda kuşkulanmıştı ancak sorun şuydu, neden başından itibaren böyle bir adama teslim olmuştu?</p>

      <p class="paragraf-4">Jean-Paul Sartre hayatının sonunda kendini Pierre Victor’a (veya Benny Levy’ye) teslim etmiş ve bu genç adam Sartre’ın bütün niteliklerini karikatürize etmiş, iyi olanlar bile korkunç görünmüştü. Bu arada Fransızlar, “Muhteşem Sartre’ımız, Bertrand Russell’ın Ralph Schoenman’la izlediği yolda ilerliyor ve bunun önlenmesi gerekiyor,” diyorlardı. Ancak önlenmedi.</p>

      <p class="paragraf-4">Bu üzücü kuralın bir istisnası var, ama bunun nedeni muhtemelen söz konusu olan kişilerin, biri yaşlı, biri genç iki erkek değil, yaşlı bir kadınla genç bir erkek olması. Aktris Louise Brooks hayatının sonlarında genç Kenneth Tynan tarafından ziyaret edildi ve bunu çok tatlı, sevecen, bilinçli bir kapris içeren, imkânsız aşklara duyulan nostaljiyle dolu bir dostluk izledi.</p>

      <p class="paragraf-4">Eski arkadaşlar, eski yoldaşlar –genelde yaşlı insanlar– aniden karşılarına gözleri parlayan ve “Size her zaman hayrandım,” diyen genç biri çıkarsa dikkatli olmalıdır. Bundan iyi bir şey çıkması neredeyse imkânsızdır.</p>

      <p class="paragraf-4">Bertrand Russell’ın, Ralph Schoenman dışında ciddi bir sorunu daha vardı: Deneyim ve bilgi dolu tatlı yaşlı adam olarak görüldüğünden ona saygı duyuluyordu. Azizler ve azizeler, gurular, bilge kadınlar ve adamlara duyulan doymak bilmez açlık, en olmadık malzemenin kutsallaştırılacağının belirtisidir. Ben de beni bilge bir yaşlı kadına dönüştürme girişimleriyle mücadele etmek zorunda kaldım. Sonuçta sadece hayranlar ve öğrenciler hayal kırıklığına uğrayarak, haksız yere, bir zamanlar akılsızca saygı gösterdikleri şeye saldırıyorlar.</p>

      <p class="paragraf-4 para-style-override-22">Langham Street’te dört yıl kaldım ve hiç düşünmemeye çalıştığım Warwick Road’un aksine, burayla ilgili çok eğlenceli anılarım var. Bunun nedeni yalnızca, daha fazla para kazandığım için hayatımın kolaylaşması, daha az kaygılanmam ve duygusal özgürlüğün başlangıcı değil fakat aynı zamanda genel ortamın hafiflemiş olmasıydı. Savaşta hasar görmüş kasvetli İngiltere başka bir çağdaydı ve ancak çaba gösterilerek hatırlanabiliyordu. Bomba düşen yerler, çatlamış duvarlar, boyanmamış iç karartan binalar dediğinizde, tutumluluk günlerinin elbiseleri, korkunç kötü yiyecekler, içilemez kahveler ve akşam onda yatan insanlardan bahsettiğinizde hiçbir şey anlamayan bir kuşağın yetişmesine on yıl yetmişti. Yeni kafe-barlar dünyayı yeniden kuran gençlerle doluydu, ucuz ve güzel restoranlar açılmaya başlanmış, giysiler gençleşmiş ve özgünleşmişti. On yıl önce akla bile gelmeyecek bir sürü küçük, sevimli şey oluyordu. Örneğin, Happy Wanderers adını taşıyan bir müzik grubu Oxford Street’te bir aşağı bir yukarı gidip gelerek geleneksel caz müziği çalıyor, alışverişe çıkmayı cazip hale getiriyordu. Yeni boyalı sokaklarda pencerelerde çiçekler, kapılarda çiçek sepetleri, saksılarda küçük süs ağaçları görülmeye başlanmıştı. Şimdi, o savaştan sonra paramparça olan Avrupa’nın toparlanmasının ekonomik bir mucize olduğu kabul ediliyor, zira kendini toparlayan tek ülke İngiltere değildi, bazıları yerle bir edilen birçok Avrupa ülkesi de aynı şekilde yaralarını sarmıştı. 15 yıl yıldan kısa bir sürede yıkım ve açlıktan bolluğa ulaşılmıştı ancak bu süreci bizzat yaşadığımız için kanıksamış, pek fark etmemiştik ve bize vurgulanması gerekiyordu. Eric Hobsbawm’ın şaşkınlıkla okuduğum <span class="char-style-override-14">Aşırılıklar Çağı</span>’nda belirttiği gibi, ne kadar iyi gittiğimizi neden fark edemedik?</p>

      <p class="paragraf-4">Bir kez daha yeni bir çağ yaşamaya başlamıştık ve bunun en dramatik belirtisi Rusların <span class="char-style-override-14">sputnik</span> (Rusçada bu kelime “yol arkadaşı, uydu, yoldaş” anlamına gelmektedir) aracıydı, çünkü bu göklerdeki ilk yeni teknoloji emsaliydi ve pek çok kişi bütün gece uyumayıp hızla tepemizden geçerken şöyle bir görebilmek için bekledi. Ben çatıya çıkmıştım ve bulutların görüşümü engellememesini umuyordum. Göremedim ama o ne büyük bir gurur, ne büyük bir zevk, ne büyük bir başarı duygusuydu. Bunun gerçekten bütün insanlık için ileriye doğru bir adım olduğuna inanıyorduk. Karatavuklar ötüyordu. Bir nedenle, karatavuklar o bölgeyi çok seviyordu ve cıvıltılarını duyduğumda bugün bile Langham Street’teki şafak ve akşamları anımsıyorum.</p>

      <p class="paragraf-4">Çatıya alengirli küçük bir merdivenle çıkılıyordu. Orada güneşleniyor, sıcaklığın etkisini azaltmak için bacaların gölgesini kullanıyordum. <span class="char-style-override-14">A Woman on a Roof</span><span class="dipp"><a class="footnote-link" href="#footnote-225-192" id="footnote-225-192-backlink">192</a></span> adını taşıyan öykü o dönemde yazıldı. Burası başka bir dünyaydı çünkü çatıları kullanan tek kişi ben değildim; bitkiler, küçük bahçeler ve şezlonglar da vardı. BBC’nin yakınında bir inşaat vardı ve büyük, sarı makineler gökyüzüne tırmanıyor ve sallanıyordu. Makineleri kullanan adamlar bize el sallıyor, davetler ve iltifatlar yağdırıyordu.</p>

      <p class="paragraf-4"><span>Sokaktaki küçük pazar yalnızca birkaç tezgâhtan oluşuyordu ama BBC’den insanlar gelip oradan sebze alıyordu. Pazarın gürültüsü, anlamını yitirerek, sanki sokağın geçmişten gelen işportacılar, sokak satıcılarıyla dolu olduğu günlerden arta kalmış bağırtılar halini alıyordu ve gündüz koyu mavi, yumuşak, kalın pamuklu perdelerin ardında yatağımda yatarken</span> <span class="char-style-override-14">A Room</span><span class="dipp"><a class="footnote-link" href="#footnote-225-193" id="footnote-225-193-backlink">193</a></span> <span>adlı çok kısa bir öyküye ilham oldu. Onlara dokunmak bana, yakın zamana kadar bulunmayan bu tür kumaşları artık satın alabildiğimizi hatırlatıyordu. Yarı karanlıkta orada yatar ve sokağın sesi kulaklarımda yankılanırken bir hayale daldım ve o odayı 1914-1918 savaşının korkunç, eski, soğuk ve yoksulluk içinde olduğu şekliyle ziyaret ettim, ya da ettiğimi sandım.</span></p>

      <p class="paragraf-4">Sık sık tiyatroya gidiyordum, orada insanlarla karşılaşıyor ve sonrasında, çoğunlukla Shaftesbury Avenue’den, St. Martin’s Lane’den, Haymarket’ten, hatta Old Vic’ten yürüyerek eve dönüyordum. Sokaklar, şimdiki gibi Londra’nın merkezinde, gecenin geç saatlerine kadar eğlenen ve macera arayan gençlerle tıklım tıklım olmasa da, yol arkadaşlığı yapacak kadar insan oluyordu. Gece yürür ve durup ahbaplık ederken korkmak aklıma gelmiyordu. “Bu kadar geç saatte sokakta ne yapıyorsun, canım?”</p>

      <p class="paragraf-4">“Laurence Olivier’i izlemeye gittim...”</p>

      <p class="paragraf-4">“Öyle mi? Çok güzel. Beğendin, değil mi?”</p>

      <p class="paragraf-4">Bu dönemde, Joan Littlewood, Stratford Street’de tiyatro yapıyordu. Orada, o zamana kadar gördüklerimden daha orijinal, daha muhteşem oyunlar izledim. Kısmen Joan sayesinde, prodüksiyon standardı çok yükseldi. Tiyatro neredeyse hep boş gibiydi, içinde bir düzine veya 20 kişi oluyordu. Joan’un düşüncesi o bölgedeki çalışan insanlara tiyatro yapmaktı, ancak onlar gelmedi. Joan o günlerde bağırıp çağıran bir komünistti, daha doğrusu yüksek sesle komünizm gürültüsü yapıyordu. Onu fiilen Parti’de görmek bana zor geliyor. Parti ona katlanmaktan başka bir şey yapmadı.</p>

      <p class="paragraf-4">Birkaç yıl süreyle, ben dahil bir avuç insan, İngiltere’deki en olağanüstü tiyatroları izlediğimizi biliyorduk. Sonra Kenneth Tynan birkaç oyun gördü, <span class="char-style-override-14">Observer</span> okuyucularına anlattı ve ondan sonra Londra’nın East End bölgesinde bulunan Startford’a giden metro –yorucu bir yolculuk olmasına rağmen– şık Londralılarla dolmaya başladı ve bilet bulmak zorlaştı.</p>

      <p class="paragraf-4">Joan Littlewood hiçbir zaman hak ettiği övgüyü almadı. Bunun bir nedeni Joan’un orta sınıftan nefret etmesiydi, oysa aslında onu onlar destekliyordu. Burjuvaziye, ileri gelenlere, BBC’ye, West End Tiyatrosu ve izleyicilerine hakaret etmekten vazgeçemiyordu. Bu onun için bir gereklilikti, onun tarzıydı, markasıydı. Televizyona çıktığı zaman, koltuğunun arkasına bir mendil düşürür, sonra mendili almak için uzanır, böylece kameraya hakaret olarak poposunu göstermiş olurdu. Çocukça. Fakat bu tür şeyler yapmak zorundaydı. Ayrıca büyük bir yönetmendi, tiyatroda büyük bir güçtü. O ve grubu eski gezgin tiyatroların devamıydılar, taşra kentlerinde parasız, kaynaksız tiyatro yapıyorlardı: Politik tiyatro, satirik-politik ahlaki oyunlar, doğaçlama tiyatro.</p>

      <p class="paragraf-4"><span>Nelson Algren beni ziyaret etti. Gazetelere ve genel haberlere göre, Simone de Beauvoir’ın savaş sonrası Paris hakkındaki romanı</span> <span class="char-style-override-14">Mandarinler</span><span>’e kaçamak davranan Amerikalı sevgili olarak dahil edildiği için kırgındı. Bu kesinlikle doğru olamazdı çünkü Clancy, başarılı bir çöpçatan havasıyla onu benim evime getirdiğinde Nelson’ın gülüşü genç bir damatmış gibi çekingen bir cinsel istek sergiliyordu. Oysa ben yazardım, kadındım ve solcuydum – kesinlikle zehirliydim. Ancak bu şaşırtıcı karışımda bir unsur daha vardı. Londra o dönemde Amerikalılara altmışlı yıllar sona erdiğinden beri görülmemiş bir şekilde çok görkemli geliyordu. Bazen Amerikalı bir erkek beni bir diğerine, “Gerçekten onurlu bir insan,” diyerek tanıştırdığı zaman –zira bir kadın da erkek kadar onurlu olabilir– bir tür ödül, İngilizliğin değerli bir parçası olarak görüldüğümü hissediyordum. Aslında benden hoşlanmıyordu ve ben de ondan hoşlanmıyordum ama iyi anlaşıyorduk ve birlikte çok uyumlu günler geçirdik. Bana</span> <span class="char-style-override-14">The Man with the Golden Arm</span><span class="dipp"><a class="footnote-link" href="#footnote-225-194" id="footnote-225-194-backlink">194</a></span> <span>ve</span> <span class="char-style-override-14">A Walk on the Wild Side</span><span>’ı</span><span class="dipp"><a class="footnote-link" href="#footnote-225-195" id="footnote-225-195-backlink">195</a></span> <span>ortaya çıkaran deneyimlerini anlattı. Her şeyi pikaresk ve görkemli gibi gösteriyordu. Londra’da romantik bir yoksulluk arayışındaydı, bu konuda yazmak istiyordu. “Varoşlarınız nerede?” diye sordu. Clancy’yle beraber East End’e gitti ama eski işçi sınıfı komünizmi kaybolmuştu. Hoşnutsuz bir şekilde bana geri döndü. Bugün bile insanların gelip gerçek bir sisle, yoğun bir sisle, Londra’ya özgü bir havayla karşılaşmayı umdukları ve onlara Temiz Hava Yasası anlatılınca üzüldükleri gibi, o da Dickens Londrası’nın varoşlarını bulmak istiyordu. Bütün çevre sokaklarda yaşayanların çok çok yoksul olduklarını anlatıyordum, yoksul apartman katlarında, hatta evlerde oturuyorlardı, ancak yoksulluk Londra’da gizlenmişti; zengin bir ev, yoksul insanlarla dolup taşan başka bir evin yanı başında olabilirdi. Tüm yapması gereken etrafta biraz yürümekti. Yürüdü, gördüklerini anlayamadı, bu nedenle ben de onunla gittim. “Bak şu evi görüyor musun? Oradaki küçük sokağı görüyor musun?” Fakat insanların İngiltere’de açlıktan öldüğü veya süzme çay, ucuz reçel ve ekmekle yaşadığı, çocukların ayakkabısız olduğu günler geride kalmıştı. Nelson, Amerika’daki belirli varoşların dramatik ve belirgin sefaletini arıyordu. Birbirimize karşı hissettiğimiz iyi niyet, çok temel bir zorluğu aşmak zorundaydı. Bu aşamada ben artık tarz olarak yoksulluğu romantikleştirmenin –çünkü genellikle böyle yapılıyor– son derece sinir bozucu ve çocukça olduğunu düşünüyordum. Bu böyle devam ediyor. Orta sınıflar sefalete her zaman bayılırlar – örneğin,</span> <span class="char-style-override-14">La Boheme</span><span>. Nelson’ın romanları her şeyin ötesinde yoksulluğun, uyuşturucu kültürünün, fahişeliğin duygusallaştırılmasıydı. Tam o arada da Güney Afrika siyahlarının kötü mahallelerinin gerçekten korkunç yoksulluğu ve çaresizliği bazılarını keyiften ürpertiyordu: Alexandra gibi bir siyah mahallesinde herkesin altın yürekli fahişe, gamsız fırlama küçük hırsız, sokak çocuğu, çalıp oynayan serserilerden oluştuğunu düşünmek heyecan verici olmalı.</span></p>

      <p class="paragraf-4">İçimden gelen bir hisle onu, bugünkü güzel şehir görüntüsünden hâlâ çok uzak olan ve Gorbals Mahallesi’nde aradığı her şeyi bulabileceği Glasgow’a gönderdim. Bu şekilde sakinleşti. Böylece memnun edildi. Eminim, bugünlerin uyuşturucu kültüründe kendini hemen evinde gibi hissederdi. Sersemlemiş, solgun, bastırılmış bir hali vardı ki bunu bazı Amerikalıların aşırı kurallı bir topluma uyum sağlamaya çalışmalarından kaynaklandığına bağlıyorduk ama onunki uyuşturucu nedenliydi.</p>

      <p class="paragraf-4 para-style-override-22">Bir sıkıntım var. Warwick Road’da, hatta Langham Street’te daha da fazla sayıda tanınmış veya tanınmak üzere olan insanla tanışıyordum. Rahatlıkla isim listesi çıkarabilirim. Daha doğrusu İsimleri çıkarabilirim. Bu, birisinin bana, “Senin bir yakın arkadaşınla tanıştım,” dediği zaman yaşadığınız duyguya eşdeğerdir.</p>

      <p class="paragraf-4">“Öyle mi, kim?” Ancak bahsettiği kişiyi hatırlayamıyorum.</p>

      <p class="paragraf-4">“Ama seni çok iyi tanıdığını söylüyor.” Bu kişi benimle bir partide tanışıp beş dakika konuşmuş veya bir sürü insan varken benim evime getirilmiş ve şimdi, “Ah, evet, çok yakın arkadaşız,” diye dolaşıyor. Onların malı haline gelirsiniz, sizin hakkınızda her şeyi bilirler. “Bana anlattığına göre...” (Biyografi yazarları arayış içinde olduğu zaman anılarla hazır bekleyen insanlar bunlardır.)</p>

      <p class="paragraf-4">Bence önemli olan, o sıralarda bugün olduğundan daha çok, farklı insanların bir araya geliyor olmasıydı. Sosyal yaşam daha akışkandı. Bunun bir nedeni, en olmayacak insanların tanışıp kaynaştığı Aldermaston Yürüyüşleri’ydi. O yürüyüşlerde tanıştığım insanların listesini yapsaydım, bir tür İlerici Toplum rehberi olabilirdi. Bunun şimdi bir muadili var mı? Muhtemelen hayır. O savaş sonrası kabarma, bastırılmış enerjilerin patlaması gibi bir duygu, sanata işçi sınıfının ya da en azından orta sınıf olmayanların dahil olması ve hepsinden de çok politik optimizm vardı ki, bu bugün tamamen buharlaşmış durumda.</p>

      <p class="paragraf-4">Bana kalırsa, Aldermaston Yürüyüşleri’ne eşsiz bir toplumsal fenomen olarak yeterince önem verilmedi. Bir düşünün: Altı yıl boyunca her yıl baharda, İngiltere’nin her tarafından, Avrupa’dan, Amerika’dan, hatta dünyanın ücra yerlerinden insanlar –aksi takdirde asla karşılaşmayacak insanlar– Aldermaston’da birleşti ve dört gün süreyle geceleri okullarda ve salonlarda kalarak, geçtikleri köylerde ve kasabalarda hoş karşılanarak ya da karşılanmayarak, dünya basınını, özellikle karşıt haberciliği dürterek, dost edinerek, öğrenerek, eğlenerek Londra’ya yürüdü. Bilim insanları ve sanatçılar, yazarlar, gazeteciler, öğretmenler, bahçıvanlar, politikacılar, her türlü insan birbiriyle tanıştı, birlikte yürüdü, konuştu ve çoğunlukla sonra da arkadaş kaldılar. Savaş dışında hangi toplumsal süreç uyumsuz oldukları belli olan insanları bu şekilde birleştirebilirdi? Bugün, eskiden yürüyüşlerden birinde birlikte yürüdüğüm insanlara rastladığımda, “Amerikan üniversitelerinden birinden filanca profesörle orada tanıştım ve böylece Amerika’da yıllarca kaldım,” ya da “Karımla 1959 Yürüyüşü’nde tanıştık,” gibi şeyler diyorlar.</p>

      <p class="paragraf-4 para-style-override-22">Bir süre, şimdi Zimbabve devlet başkanı olan Joshua Nkomo’yla sık sık görüştüm. Londra’da kıt kanaat geçinerek ve gelecek konusunda korkunç düşüncelere kapılarak, Afrika’nın gelecekteki liderlerine uygulanan o zorunlu süreyi geçiriyordu. O, bu tür düşüncelerinde haklıydı çünkü Güney Rodezya’da on yıl boyunca aynı derecede kasvetli ve berbat olan bir enterne kampında, kitap ve gazete olmadan, dalgın dalgın dolaşarak hapis cezası çekecekti. Fakat şimdi yeni bir statüyle kafası karışmıştı. Satılmış olarak tanımlanıyordu. Çünkü o sırada Ahlaki Yeniden Silahlanmacılar<span class="dipp"><a class="footnote-link" href="#footnote-225-196" id="footnote-225-196-backlink">196</a></span> lider olabilecek Afrikalıları kendilerine çekme peşindeydi ve Nkomo da İsviçre, Caux’daki merkezlerinde bir süre ağırlanmıştı. Bunun neden sorun oluşturduğunu anlamıyordu. “Ama onlar iyi insanlar. Bana iyi davrandılar. Ben de dindarım.” Ona durumun inceliklerini açıklayan ben oldum. Politikadan nefret ettiğini söyledi. İstediği köyünde bir dükkân açıp ailesiyle beraber olmaktı. Sıla hasreti çekiyordu, üşüyordu, Londra’da yalnızdı. Joshua bana bu gizli emelini söyleyen tek Afrika lideri değildi. Büyük bir hatipti. Bu nedenle politika içine çekilmişti. Çok önceden Bulawayo’da bir tahta kasanın üzerinden kalabalıkları büyüleyişini ben de dinlemiştim.</p>

      <p class="paragraf-4">Joshua’ya destek ve akıl veren tek kadın elbette ben değildim. Birbirimize telefon edip aramızda çözümsüz sorunlar üstüne fikir alışverişi yapıyorduk, en önemlisi de Joshua’nın yapısında politikacı olmanın yatmadığını hissetmemizdi. Hayatımın bazı dönemlerinde bunu bir eleştiri olarak görebilirdim ama şimdi görmüyorum.</p>

      <p class="paragraf-4"><span>Örneğin, Joshua bizim gizli servis tarafından takip ediliyordu. Panik halinde bana gelip, adamın birinin bir toplantıda yanına yaklaşıp, onu kenara çekerek özel bir odaya götürdüğünü, bir çanta dolusu kâğıt para gösterdiğini ve Joshua ona Araplar hakkında bildiği her şeyi anlatırsa paranın tamamının onun olacağını söylediğini anlattı. (Araplar bir kez daha sahneye çıkıyor, hem de geçen seferki kadar olanaksız bir şekilde.) Ona gizli servisimizin Araplarla saplantılı olduğunu söyledim. Benim de Araplarla iş yaptığımdan kuşkulanılmıştı ve ben de hiç Arap tanımamıştım. Sorun, Joshua’nın son derece yoksul olmasıydı. Ona o kadar parayı göstermek zalimlikti. Uçarı bir tavırla parayı almasını, sonra aldığını inkâr etmesini söyledim. Bu espri, onun katı gerçeklerinden ne kadar uzak olduğumu gösteriyordu. Oysa Joshua çok korkuyordu. Bu ajan, her kimdiyse –muhtemelen MI6’dandı– birden fazla kez para vaatleri ve tehditlerle ortaya çıktı.</span></p>

      <p class="paragraf-4">Joshua’nın diğer akıl hocalarıyla telefonda görüştükten sonra, aydınlanmak amacıyla bir arkadaşıma mektup yazdım. Şimdi size ulusal ahlak konusunda tam bir konferans kadar yararlı küçük bir hikâye anlatacağım. Arkadaşımın babası –ona John diyelim– otuzlu yıllardaki ekonomik krizde perişan olmuştu ve bunun sonucunda John oldukça riskli bir çocukluk geçirmiş, ancak devlet okuluna gitmeyi başarmıştı. Savaş başlamıştı ve anlaşılan bir okul arkadaşı gelişigüzel bir şekilde –<span class="char-style-override-14">yalnızca</span> o silahlı kuvvetlerden birine girmek yerine– ülkesine gerçekten yararlı olmak isteyip istemediğini sordu. İster inanın ister inanmayın, John’a, elinde bir <span class="char-style-override-14">Times</span> gazetesini rulo yaparak, öğle saatinde belirli bir centilmenler kulübüne gitmesi söylendi. Muhatabı John’a siyasi görüşüyle ilgili hiçbir soru sormadı – aşırı solcuydu ama parti kartı var mıydı, bilmiyorum. John savaş sırasında casusluk yaptı ve başarılı oldu. Ama o dönemde onun gibi insanların çoğu Güvenlik Servisi’nde çalışıyordu ve çoğu komünist veya yoldaştı. John savaştan sonra Britanya İmparatorluğu’nun bütün faaliyetlerini eleştirdi ve Afrika konusunda uzmanlaştı. Onu, sömürgeciliği sona erdirmek amacıyla verilen mücadele sırasında silah arkadaşı olarak tanımıştım. Zavallı Joshua’nın neden böyle seçildiğini merak ediyordum. Talihsiz bir siyah politik sürgüne gizli servisçe eziyet edilmesi, yaşamının çantalar dolusu parayla zehir edilmesi doğru muydu? Hem şu Araplar meselesi de neyin nesiydi?</p>

      <p class="paragraf-4">John gidip doğru mercilerle, casusların başlarıyla görüştü ve ne yapması gerektiğini sordu; aldığım yanıt Laf Kalabalığı Bakanlığı’nın en yetkili müdürü tarafından yazılmış gibiydi. Hiçbir şey söylemiyordu, ama hiçbir şey; iletişimsizlik şaheseriydi, dönüp ustalığına hayran kalarak okumak için yıllarca sakladım ve ne yazık ki sayısız taşınmalarımın birinde kaybettim. Aynı minvalde bir paraleli şöyle olabilirdi:</p>

      <p class="paragraf-4">“Polisin X sokağındaki aileyi taciz ettiğini söylüyorsunuz ama bir kere, haritada X sokağını bulamıyoruz ve ikincisi, kanıtınız nedir? Zaten yanlış bir şekilde ifade edilen suçlamalarınızı destekleyecek hiçbir bilgiye ulaşamadık. Bildiğiniz gibi, politikamız gereğince bu ülkedeki bütün vatandaşlara eşit muamele ediyoruz ve siyah bir vatandaşın özellikle seçilerek bu tür muameleye maruz kalması mümkün olmadığından sorularınız geçersizdir.”</p>

      <p class="paragraf-4">Arap bağlantısı bugün bile gizemini korumaktadır.</p>

      <p class="paragraf-4">Joshua benimle öğle yemeği yiyordu ve şu koca ülkemizin yöntemleri üstüne konuşurken, “İyi aşçısın kız. Benim kadınım olsana. Üstelik sana Afrika politikalarını açıklamak zorunda da kalmam,” dedi.</p>

      <p class="paragraf-4">“Ama benim zaten bir erkeğim var,” diye yanıtladım.</p>

      <p class="paragraf-4">Joshua güldü. Çok iri, sevimli biriydi ve bütün vücudunu sarsan içten bir kahkahası vardı. “O halde onu sepetle, yerine beni al,” dedi.</p>

      <p class="paragraf-4">Bu romantik teklif aynı koşullarda, yani bir yemekte ve aynı sözcüklerle benim de görüştüğüm akıl hocalarından en az ikisine daha yapıldı.</p>

      <p class="paragraf-4">Derken Joshua’yı görmez oldum çünkü sürgün politikaları kendisini aldı götürdü. Gerçi, gidip onu konuşurken dinledim. Ne kadar muhteşem bir konuşmacıydı! Öyle bir şey varsa, tam anlamıyla büyüleyici bir konuşmacıydı. Sonra, kendi ülkesinde, enterne kampında güzel, iyi, zevkli, mantıklı olan her şeyden uzakta sürgün yılları başladı. Oradaki yaşam Ay’da olmaya benziyordu. Yapılan acımasız uygulamalar, Ian Smith’in anlattıklarından farklı değildi.</p>

      <p class="paragraf-4 para-style-override-22">Ziyaretçilerden birini özel olarak anlatmalıyım. Nedendir bilinmez cadıların en sevdiği yer olan Brighton’dan bir cadıydı. Beyaz cadı diye ısrar ediyordu, iyi ve kötü cadılar olduğunu anlamam zorunluydu, erkek bir cadıydı, kara büyücü değildi, çünkü o bambaşka bir şeydi. Ciddi bir sorunu vardı. Spiritüel gelişmesini tamamlayabilmesi için bir bakireyle sevişmesi gerekiyordu, ancak Britanya’nın bakmadığı yeri kalmamış, fakat gerçek bir bakireyi hiçbir yerde bulamamıştı. “Peki ama bunu nasıl yapıyorsun? Kızlara gidip kızlık zarın yerinde mi diye soruyor musun?” diye sordum.</p>

      <p class="paragraf-4">“Bedenleri konusunda o kadar cahiller ki, kızlık zarının ne olduğunu bile bilmiyorlar. Hayır, anlamıyorsun. Biriyle açıkça ve dürüstçe konuşursan, onlar da sana aynı şekilde davranır. Durumumu anlatıyorum, beni dinliyorlar. Onlara bazı sorular soruyorum, ancak sonra aslında bakire olmadıklarını anlıyorum.” Düz, cansız saçları ve durumunu anlatırken konuştuğu kişiye –birkaç ay süreyle birçok kez bana– değil, yan tarafa bakan yeşilimsi gözleri olan zayıf, esmer biriydi. Karşımda acı çeken bir adam vardı. Hiç gülmüyordu. Tanrı korusun ya ben gülersem. Neyse, İngiltere’de gerçek bir bakire bulamayacağını düşündüğünden, çaresizlik içinde İrlanda’ya gitti. Dediğine göre İrlandalı kızlar, cinselliğe karşı bu ülkede çoktan yitirdiğimiz taze ve doğal bir tavırla doluydular. Orada, County Clare’da 14 yaşında bir bakire buldu. Onunla evlenmeye niyetliydi ve bunu kıza da söyleyerek evleninceye kadar hiç kimsenin kendisine dokunmasına izin vermemesi gerektiğini belirtti, zira yasal olarak kız 15 yaşına gelinceye kadar evlenemiyorlardı. Kıza, “Gidip kendini kirletme. Ellerini orandan uzak tut. Bu bir trajedi: Kızlar bunu fark etmiyor ama bir hazine taşıyorsunuz. Paha biçilmez bir inci ve sadece bir et parçasıymış gibi davranıyorsunuz,” dedi. Bekleme süresi çok çok uzundu, yakınıyordu, ziyaretler ardı ardına geliyordu. Dizi seğirerek sabırsızlıkla oturuyordu, parmakları düğmesinde, kravatında kıpır kıpırdı; çok da düzgün giyiniyordu, temiz ve saygındı. Yasa aptaldı. Âdetin başlamasıyla evlenmelerine izin verilmeliydi. Eski günlerde doğanın da buyurduğu gibi 12-13 yaşında evlenilirdi.</p>

      <p class="paragraf-4">Topluluğunun toparlayıcısı ve hepsinin duygusal ve büyücülükle ilgili sorunlarında danışmanları olarak çok işi vardı. İrlanda’ya istediği kadar sık gidemiyordu. Büyücülüğün gereksinimleriyle Brighton’da kalmak zorunda olduğundan kıza beklemesini söylesin diye County Clare’a en iyi arkadaşını gönderdi. Çok ağır da olsa zaman geçiyordu ve yakında... Evet, klasik hikâye tekrarlandı. Burulmuş ve ihanete uğramış olarak beni görmeye geldi. “Birlikte olduğu adam cadı bile değil, bizden bile değil, onun için bakireyle sevişmenin hiçbir önemi yok. Üstelik ciddi bile değil, öylesine bir ilişki uğruna; kız da gelecek yıl üniversiteye gidiyormuş.”</p>

      <p class="paragraf-4">Tek saplantısı bu değildi. Küçük kızlarla cinsel ilişkiye girmek istiyordu: Bu bakire arayışının parçası değildi, zira küçük kızların, manevi gelişimine hiçbir yararı yoktu. “Küçük kızların ne istediğini herkes görebilir,” diyordu. “Beş altı yaşında bir çocuk bile orada durup, size orasını gösterip kıpır kıpır ederek aranır. İstedikleri o değilse, başka ne olabilir?” diye sordu ama hiç gözümün içine bakmadı, hep uzaklara, belki hayallerinin yansıdığı bir duvara bakıyordu. Bu arada kederli sesiyle hiç durmadan konuşmaya devam ediyordu. “Ne istediklerini görüyorsun ancak onlara elini sürersen hapse giriyorsun.”</p>

      <p class="paragraf-4">Sonunda ne oldu bilmiyorum. Adına gazetelerde rastlamadım. Bazen, artık en azından yetmişlerinde olan bu zavallı kişi mehtap vakti düzlüklerde çıplak dans etmelerinin arasında hâlâ Britanya Adaları ve İrlanda’da hayalinin peşinde koşuyor mudur diye merak ederim. “Bakire misin? Kendini benim için saklar mısın?” <span class="char-style-override-14">Gör bak</span> meseleyi eğer birine açık açık söylersen seni her zaman anlayacaktır.</p>

      <p class="paragraf-4">Şimdi gerçek bir zorlukla karşı karşıyayım. Cinsel özgürlüğün altmışlı yıllarda başladığı konusunda genel bir anlayış var. Şair Philip Larkin şöyle diyordu: Cinsellik 1963 yılında başladı. Bunu alaycı bir ifadeyle söylemişti ancak bu söz aktarıldığı zaman bu alaycılık unutulmaktadır. Tanıştığım bazı insanlar ellili yıllarda ne kadar baskı altında olduklarını ve cinsellikten korktuklarını anlatıyor, ben bakire arayan beyaz büyücüyle ilgili küçük hikâyemi anlattığım zaman inanamıyorlar. Oysa ben yadsımanın moda olduğu günleri anımsamıyorum, yatakların çevresinde yasak çemberleri yoktu. Savaş sırasında elbette cinsellik aldı başını gitti çünkü savaşta hep böyle olur, çünkü kaçınılmaz ayrılıklar ve ölüm olasılığı yüzünden romantikti. Ellilerde de herkes öyle görünüyordu. “O zaman Londra’daki senin gibiler yapıyordu bunu,” diyor karşı çıkanlar. “Ah keşke altmışlarda doğru yaşta olsaydım ben de. Bütün günlerimi kızların hayalini kurarak geçirirdim.” Ya da oğlanların, duruma göre.</p>

      <p class="paragraf-4">O dönemde taşradan çıkan romanlar –hep dönemi doğru bir şekilde resmederdi ama– cinsel açlıktan bahsetmezdi.</p>

      <p class="paragraf-4">Bütün bunlar benim açımdan gizemini koruyor. Bazı şeylerin gizli kalması gerekiyor. Sadece insanların oldukça güzel vakit geçirdiğini söyleyebilirim, eğlencenin sınırı yoktu – tabii eğlence doğru kelimeyse, ama buna biraz sonra geri döneceğiz.</p>

      <p class="paragraf-4 para-style-override-22"><span>En olmayacak ziyaretçim Henry Kissinger’dı. Şöyle oldu. Wayland Young</span><span class="dipp"><a class="footnote-link" href="#footnote-225-197" id="footnote-225-197-backlink">197</a></span><span>, Lord Kennet olmadan uzun zaman önce, Amerikan Solu ile İngiliz Solu arasında bir tür irtibat noktası olmuştu. Bunun bir nedeni, Aldermaston Yürüyüşleri hakkındaki çok sayıda gazete fotoğrafında çıkmış olmasıydı, zira hiç kimse bu çekici ailenin –yakışıklı Wayland, güzel karısı, bütün güzel çocuklar– halkla birlikte demokratik bir şekilde yürümesine karşı koyamıyordu. Henry Kissinger Nükleer Silahsızlanma Kampanyası’nın temsilcileriyle tanışmak istedi. Sol’dakilerin çoğu seçimle meşguldü. Ben kararlı ve sert bir şekilde, “Hayır, İşçi Partisi için kapı kapı dolaşmayacağım, iyi işler için para dilenmeyeceğim,</span> <span class="char-style-override-14">New Left Review</span> <span>satmayacağım, konuşmalar (‘Sol Nereye Gidiyor?’ ya da ‘Britanya’nın Bedeli?’) yapmayacağım,” demiştim. Benim bu dünyadaki görevim yazmak. Hoşunuza gitmiyorsa bile, katlanmak zorundasınız. O mücadeleyi Salisbury, Güney Rodezya’da, Londra’nın bulabileceğinden çok daha güçlü muhaliflere karşı vermiştim. Bu nedenle Kissinger’la görüşmekte özgürdüm. Yeni Sol’u yeterince temsil eden biri değildim fakat Tek Taraflı Nükleer Silahsızlanma Kampanyası’ndaydım. (Bunlar, o zamanlar hepimizi zaten komünist olarak gören bir Amerikalıyı etkileyebilecek özellikler değildi.) Ayrıca Henry Kissinger Alman olabilirdi – zira korkunç beton basamakları çıkıp daireye giren kişi, sağlıklı, genç bir Alman’dı. Ama aynı zamanda asker tıraşı olmuş, zengin, başarılı bir Amerikalıydı. Bu sevimsiz ortamda çok iri, canlı ve pırıl pırıl görünüyordu. Bu görüşmenin tadını aktarmak çok zor çünkü o dönemin havası şimdi hiç yok. Geçmişi kaydetmeye çabalamak her zaman zor olmuştur. Olayları anlatmak kolay: Şu ve şu oldu; oysa bağlam dışı atmosfer, tavırlar, toplumsal ve hatta daha ziyade kişisel, tamamen çılgınca geliyor. Soğuk Savaş, yeni gençliğin onu şapşalca bulmasına binaen Britanya’da daha sessiz ve daha az ölümcül yaşansa da ABD’de işler tırmanmaya devam ediyordu. Politik nedenlerle ülkelerinden ayrılan Amerikalılar ABD’de neler olup bittiğini anlatınca İngiliz gençleri buna inanamadılar. Birleşik Devletler’deki Komünist Parti hep çok küçüktü, düşünceleri ve duyguları dışarıya, uzaklara yayılmıyordu, ama Avrupa’da “herkes” komünistti veya bir komünist ortamda bulunmuştu. Eskiden komünist olup şimdi olmamak normaldi ve kişinin tanıştığı insanların çoğu bu çerçevedeydi. Fakat Amerikalılar bunu hiçbir zaman anlamamıştı. Şimdi, FBI’dan Edgar Hoover’ın veya CIA’den Angleton’un anlattıklarını okuduğunuz zaman bu beylerin hayali düşmanlarla savaştığı belliydi, zira sıradan komünistlerin ne düşündüğü ve nasıl davrandığı konusunda hiçbir bilgileri yoktu. Şimdi bakınca, o dönemin en çarpıcı yanı buydu. Gece gündüz, her hafta Hoover ve sağ kolu Angleton ve diğerleri düşman komünizmle savaştılar ama bir komünist görseler tanıyamazlardı. Avrupa’da her görüşün her deneyimin binlerce rengi, derecesi vardı. Avrupa’da anlaşılır bir şeydi, Temizlik Harekâtı... Stalin-Hitler antlaşması... Finlandiya’nın işgali... Çekoslovakya’daki göstermelik mahkemeler... Berlin ayaklanmasının bastırılması.... Macaristan... Bütün bunlar herkesin gayet iyi bildiği dikenli sarp yollardı ama Amerikalılar için bir Kızıl her zaman Kızıl’dı.</span></p>

      <p class="paragraf-4"><span>Henry Kissinger bana kısa bir süre önce Oxford’da düzenlenen konferanstaki Eysenck’i hatırlatmıştı. Yoğun bir Alman aksanı vardı, enerji ve kararlılık ve aynı zamanda temkinlilik ve onaylamazlık yayıyordu. Amerikan gazetelerine göre, Nükleer Silahsızlanma Hareketi’nin tamamı komünistti. Ona sadece çok küçük sayıda üyenin komünist olduğunu söylemek, yalnızca kılı kırk yarmak olacaktı.</span></p>

      <p class="paragraf-4">Görüşme hemen bir kelime etrafında billurlaştı. Yüz bin kişiyi öldürmek üzere tam hedefe gönderilebilen bir bomba yapıldığını söyledi. Bombaya, “kedi yavrusu” diyordu. Sürekli kedicikten bahsediyordu. Çok şaşırmıştım. Böylesi bir savaş silahına “kedicik” diyebilen birisinin ahlak duygusundan ve duyarlılıktan yoksun olduğunu ve Amerikan dış politikasında bozuk olan ne varsa gayet iyi özetlediğini söyledim. Duygusal davrandığımı, gerçekçi olmadığımı ve <span class="char-style-override-14">Realpolitik</span>’ten anlamadığımı söyledi. Tartışmıyorduk: Biriyle tartışabilmek için ortak bir yanınızın olması gerekir. Onu sert, yıpratıcı, saldırgan, simgelediği şey yüzünden korkutucu biri olarak gördüm. O da beni, dünya komünizmi adına hümanizm dilini kullanan kibirli, ürkek bir budala olarak gördü. Bu görüşme yaklaşık bir saat sürdü ve birbirimiz hakkında sahip olduğumuz en kötü önyargıların doğru olduğunu teyit etti.</p>

      <p class="paragraf-4">Aslında bu girişimde bulunduğu için adamı takdir etmiştim. Başka hiçbir muhafazakâr Amerikalı düşmanı –Sol’u– anlamaya çalışmadı. Cesur bir hareketti. Kissinger henüz başarısının doruğuna ulaşmamıştı, ama kaybedecek çok şeyi vardı. Birleşik Devletler’deki manşetleri hayal edebiliyordum: “Kissinger, Kremlin’in Etkisi Altında”, “Komünizm Kissinger’i Yozlaştırdı”, “Komünist Truva Atı ve Kissinger” Hayır, kesinlikle abartmıyorum. O dönemin çılgınlığını başka nasıl anlatabilirim? Buna en yakın örnek, Müslüman köktencilerin eylemleri hakkındaki raporlar geldiği zaman gördüklerimizdir; karanlık bir mantıksızlık, bilinmeyen karşısında öldüren bir nefret. Amerikalılar da, ister komünist ülkelerde, ister dışında olsun, komünizmi böyle görüyorlardı. Çok sayıda Avrupalı da, ister solcu olsun, ister değil, Birleşik Devletler’i böyle görmekteydi. Şiddetli ve korkutucu bir mantıksızlık.</p>

      <p class="paragraf-4">Wayland Young’un benimle görüşmek üzere gönderdiği bir başka Amerikalı, otuzlu yıllarda <span class="char-style-override-14">Partisan Review</span>’u kuran ve o zamandan beri yöneten William Phillips’ti. Britanya Yeni Solu’na karşı özlemli bir hayranlık duyuyor ve onları sosyalist bir İngiltere yaratmayı başarabilecek bir hareket olarak görüyordu. Arkadaş olduk ve bugün bile iyi dostuz. İşin ironik yanı, ben bir zamanlar Stalinisttim. O daha çok Troçki yanlısıydı ve Birleşik Devletler’de Stalinistlerle mücadele etmişti, bu mücadele dışarıdan, savaşçılar arasında çok küçük bir ring içinde spot ışıklarıyla aydınlatılarak yapılan bir boks maçına benziyordu. Tarih olmuş farklılıkların artık önemi kalmamıştı: Eski farklılıklar hep çabucak önemsizleşirler.</p>

      <p class="paragraf-4"><span class="char-style-override-14">Partisan Review</span> esas olarak Stalin karşıtı solun bir yayın organı olarak başlamış ve en ateşli politik polemikleri yürütmüştü ama başından beri bir yüzü daha vardı. Bazı en iyi ve en çok tanınan Amerikan yazarları ve şairleri ile yurtdışından bazı yazarlar ilk kez <span class="char-style-override-14">Partisan Review</span>’da yayınlandı. <span class="char-style-override-14">Partisan Review</span>’u okumamın nedeni buydu – hâlâ da okuyorum. Bu nedenle hem Sol’dan olan hem de olmayan pek çok Britanyalı da <span class="char-style-override-14">Partisan Review’</span>u okuyordu. Polemiklere bir göz atar (ilgilenmem gerektiğini düşünüp), sonra da edebiyat kısmına geçerdim.</p>

      <p class="paragraf-4">William Phillips katı, çok bilgili, ironik bir adamdı, tam bir Amerikalıydı ama Avrupa’dan da aynı derecede beslenmişti. Uzun yıllar sonra, <span class="char-style-override-14">Partisan Review</span>’un politikasıyla aslında hiç ilgilenmediğimi itiraf ettiğimde sanırım hayal kırıklığına uğramıştı. Ancak işin doğrusu, politikanın hain sövmeleri, polemikleri, diyalektikleri, yanıltmacaları hayatımda tekrar tekrar buharlaşıp kaybolurken geriye sadece politikacıların o dönemde zar zor tahammül ettiği edebiyat ve sanat kaldı.</p>

      <p class="paragraf-4 para-style-override-22">O günlerde, skandal yaratan ve insanı şaşırtan, saygısız, başına buyruk insanın bir kez daha canlandığı <span class="char-style-override-14">Zencefil Adam</span>’ın yazarı J. P. Donleavy Londra’daydı. Bu roman <span class="char-style-override-14">Talihli Jim</span> ve <span class="char-style-override-14">Hurry on Down</span> çizgisindeydi ancak Donleavy, beklenmeyeni çok iyi algılayarak, Murray Sayle ile birlikte hayatımızı olmayacak maceralarla süsleyen sürgündeki dük gibi ciddi, acılı, zarif bir adam olarak çıktı. Onu en çok, sevecen bir anda hatırlıyorum. Akşam henüz olmuştur, sığırcıklar çatıların etrafında ötüşmektedir ve Donleavy çıkagelir. BBC’deymiş, benim şahsiyetimde bir esin perisini selamlamak istemiştir. “Otur bir içki al, bugün esin perim çok çalıştı.” Torba-sındaki dört büyük süt birasını<span class="dipp"><a class="footnote-link" href="#footnote-225-198" id="footnote-225-198-backlink">198</a></span> gösterir. “Aman Tanrım süt birası mı içiyorsun artık?”</p>

      <p class="paragraf-4">“Hayır, bunları hanıma götürmek üzere eve gidiyorum. Bütün gününü bebeklerle geçiren her kadın süt birasına ihtiyaç duyar. Ölümsüzlük sütü diye bir şey olsaydı ona her gün ondan alırdım. Zavallı kadın. Ayrıca bebekler yattıktan sonra biraz uygar sohbete ihtiyacı olacak.”</p>

      <p class="paragraf-4 para-style-override-22">Murray Sayle da arada uğruyordu, zira tüm doğal göstericiler gibi, onun da dinleyiciye ihtiyaç duyduğu zamanlar oluyordu. Bir keresinde telefon açıp, acil bir mesele olduğunu söyledi. Geldiğinde 30 yaşını doldurduğu ortaya çıktı. Günün büyük bir bölümünde bir barın bahçesinde –ya da açık havada bir yerde– oturduk ve bir erkeğin 30 yaşına gelmesinin ne kadar korkunç bir şey olduğunu kadınların hiç anlamadığını söyledi. Gençliğin sonu anlamına geliyordu. Eminim anlayışlı davrandım, çünkü her zamanki gibi çok komik davransa da gerçekten sıkıntılıydı. Ancak sonradan benim de 40 yaşına geldiğimi fark ettim. Ne ona ne de başkasına sempati göstermeleri için başvurmak aklıma bile gelmemişti. “Lanet olsun Murray, benim üzüntümün yanında seninkinin ne önemi var?” dememiştim.</p>

      <p class="paragraf-4 para-style-override-22">Zamanın geçmesinin yasını tutmak için beni yanına çağıran Kenneth Tynan’la da durum aynıydı. Günün büyük bir bölümünde onun dairesinde otururken sekreteri canlandırıcı niteliğinde çeşitli şeyler getirir, Ken de 30 yaşında olduğunu ama <span class="char-style-override-14">Observer</span>’ın tiyatro eleştirmeni olduğundan başarının doruğuna ulaştığını anlatırdı. Önceleri hep yaptığı gibi, kendisiyle alay ettiğini düşündüm ama hayır, ciddiydi. Hedefleyebileceği başka zirveler olabileceğini söyledim. Karşılıklı konuşsak da, duygu paylaşımı yaşamadık çünkü Britanyalıların ufukları, gözlemcileri umutsuzluğa düşürecek kadar dar olabilmektedir. Ciddiydi, söylediği her kelime ciddiydi. Kendisini Britanya tiyatrosunun eğitimsizliğine savrulmuş, ancak zirveye çok erken ulaştığı için şimdiden düşmeye başlamış olan parlak bir roket olarak görüyordu.</p>

      <p class="paragraf-4">Ken’in özel bir dostu muydum? Hiç öyle düşünmedim ama bu hep etrafında kurduğu kusursuz kalkan nedeniyleydi, zeki nükte pırıltıları arasında ona yakınlaştığınızı hissedemiyordunuz. Nezdinde belli bir yerimin olduğunu çıkarsıyorum, belki bir abla gibi, çünkü sayısız kereler yüreğini açmak için beni aradı.</p>

      <p class="paragraf-4">Ken Mayfair’de, Mount Street’te, o zamanki karısı Elaine Dundy’yle yaşıyordu. Daireyi gülünç bir şıklık diyebileceğim bir şekilde döşemişlerdi. Duvar kâğıtları Bosch’un <span class="char-style-override-14">Dünyevi Zevkler Bahçesi</span>’ydi ve sahte kaplan derisinden bir koltuk vardı. Daire çoğunlukla o anda moda olan şeylerle dolu oluyordu. Orada bir partiye gittiğiniz zaman herkes ya haberlere çıkıyordu ya da bir şekilde ünlüydü. Tanınmış kişileri toplamak zorunda olan insanlar aslında özgüven eksikliği yaşamaktadır, ama bunu o zaman görmüyordum.</p>

      <p class="paragraf-4">Ken’in göze çarpan yeşilimsi gözleri ve kemikli yüzüyle, zarif gri ipeksi bir pervane gibi hassas, kırılgan olduğunu düşünürdüm. Uzun boyluydu ve çok zayıftı. Bu yüzden ona sarılıp, “Tamam, geçti,” demek isterdim. Tabii bu tiyatronun genç kralına pek uygun kaçmazdı. İnsanlar ondan korkuyordu çünkü çok güçlüydü. Esprilerinden keyif alıyordum ama kararlarını çoğunlukla kesin bir duyarlılıkla verdiğini düşünüyordum. Tip olarak, komünist veya Marksist olduğunu söyleyerek insanları şaşırtmayı seven o stereotipten olsa da, aslında Parti’ye katılmaktansa ölmeyi tercih ederdi. Bu insanlarda her zaman bir politik masumiyet veya cehalet vardır çünkü onların düşünceleri hep havadadır ve asla gerçeklerle yüzleşemezler. Örneğin, zamanımızın özgün oyun yazarlarından biri olan Athol Fugard, Ken’in politik gündemine uymuyordu. Başka hatalar da vardı. Fakat Ken’in tiyatro yazarlığı mükemmeldi, parlıyordu ve o zamandan beri eşi benzeri görülmedi.</p>

      <p class="paragraf-4">Onunla bir partide veya başka bir yerde karşılaştığınız zaman birkaç espri yapardı ama kekelemesi ve boğuk nefes alışı yüzünden bunları zorlukla icra eder ve yüzünüze bakarak tepkinizi izlerdi. Zira bütün gün bunların üstünde çalışmış olduğunu açıklayabilirdi, “Sanmayınız ki ben ve Oscar Wilde gibi nüktedanların çalışmasına hiç gerek yoktur.”</p>

      <p class="paragraf-4">Ken’in Elaine Dundy’yle evliliği gürültülü ve öfkeli bir şekilde bitiyor ve bu tartışmaların çoğu restoranlarda yaşanıyordu. Bu yüzden Ken’i bir masada bembeyaz bir suratla ve barut gibi, ama mücadele enerjisiyle dolu bir şekilde, başka bir masada oturan Elaine’e serzenişler yağdırırken görebilirdiniz. Elaine başarılı bir şekilde dayanırdı.</p>

      <p class="paragraf-4"><span>Ken, tiyatronun bir uzantısı olarak, insanların önünde gösteri yapmaktan hoşlanırdı. O bir halk adamıydı. Çoğu zaman bana telefon ettiğinde iyi bir eleştiri aldığını ya da en azından gazetelere çıktığını bilirdim. O zamanlar bunu eleştiriyordum ancak şimdi bu tür şeyleri kanıksıyoruz, çünkü giderek artan bir şekilde dışarıdan yönlendiriliyoruz. Hayranlarınız, “Kitaba bayıldık,” diye yazabilir veya arkadaşlarınız, “Kitaptan nefret ettik,” diyebilirler, ancak genellikle, “O değerlendirmeyi gördük,” denir. Uyarıcı olan yorumdur, kitap değil.</span></p>

      <p class="paragraf-4">Ken New York’a gitti ve altı hafta boyunca, <span class="char-style-override-14">Observer</span>’a ben tiyatro eleştirmenliği yaptım. Benim ardımdan o dönünceye kadar yerine bakmak için belirlediği arkadaş listesinde bir sonraki sırada yer alan kişi devam etti. Bu deneyim, özellikle normalde gitmeyeceğim oyunları gördüğüm için hoşuma gitti. Bu denli çeşitli oyun sahnelendiğini bilmiyordum. Üstelik bu Fringe tiyatrosundan, publardaki tiyatrolardan ve her türlü gösteriden çok önceydi. Bazı tür oyunlar kayboldu, belli bir tür fars, örneğin Whitehall farsları gibi, ustalıklı, harika tiyatrolar. Sanırım o izleyiciler şimdi televizyonla yetiniyordur. Bu kadar çok müzikal yoktu. Bu deneyimin sonunda bazı eleştirmenlerin tiyatroları sınıflarına ve türlerine göre yorumlamadığı, kendi tarzlarında iyi olsa da entelektüel izleyiciler için iyi olmayan oyunları desteklediği sonucuna vardım. <span class="char-style-override-14">Carry on Nurse</span><span class="dipp"><a class="footnote-link" href="#footnote-225-199" id="footnote-225-199-backlink">199</a></span> gibi bir oyunu, başarısız bir <span class="char-style-override-14">Hedda Gabler</span> girişimiymiş gibi değerlendirmenin kesinlikle yararı yoktu.</p>

      <p class="paragraf-4">Ken yüreklerimizi yaktı. Amfizemden ölümü öyle vakitsiz, öyle korkunçtu ki sanki o parlaklığı bir kehanet gibiydi, haklı çıkmıştı, ama bu teselli değildi elbette. Kimi insanların ölümleri katiyen doldurulamaz boşluklar bırakır.</p>

      <p class="paragraf-4 para-style-override-22">John Osborne. En az Ken kadar çözülmekte olan bir evlilikle uğraşıyordu. Lokantanın birinde öğlen yemeğindeydim, John, Mary Ure ve... Biri daha ama kim? Dördüncü biri daha vardı. John güzelim Mary’yi azarlayıp duruyordu. Tıpkı, Mary’nin o sırada oynadığı oyundan Jimmy Porter ve Alison gibiydiler.</p>

      <p class="paragraf-4">John’un eşlerinin üçüyle tanıştım. Penelope Gilliatt’ı daha yakından tanıdım. Mayfair’de Gilliatt’ların evinde düzenlenen bir yemekte, John Osborne, metresi Jocelyn Rickards, Ken Tynan ve metreslerinden biri vardı. Clancy de oradaydı. Ayrılmış olsak da, sık sık birlikte davet ediliyorduk. Clancy bir süre, beğense de beğenmese de, Londra sosyetesinin parçası olmuştu. Gilliatt’ların evliliği dağılıyordu, Osborne’ların evliliği yıkılmıştı. Penelope güzelden de öte, şahane bir kadındı, klasik kızıl saçlı güzellerden biriydi; yumuşacık bir teni, yeşil gözleri, güzel bir vücudu vardı. John ona, bazı erkeklerin olduğu şekilde, dişçide bir seansa hazırlanırmış gibi âşıktı. Doktor Gilliatt’ı çok sevmiş ve hayran olmuştum. Sessiz bir adamdı ve karısının başkası tarafından büyülenerek kendisinden uzaklaştırılmasını izlerken duygularını belli etmiyordu.</p>

      <p class="paragraf-4">Penelope işte o yemekte, kısa bir süre önce piyasaya çıkan <span class="char-style-override-14">In Pursuit of the English</span><span class="dipp"><a class="footnote-link" href="#footnote-225-200" id="footnote-225-200-backlink">200</a></span> için “malzeme aramaya gitme” girişimim için beni kutladı. Malzeme almadığımı, mecbur olduğum için gittiğimi söyledim. Bahse değer miktarda param yoktu, küçük bir çocuğum vardı ve küçük bir çocukla beni yanlarına almayı kabul eden tek aile sıcak kalpli Akdenizli ev halkıydı. Penelope her zaman zengin olmuştu. Sinirlendim: Bu, benzer ortamlarda bazen rahatsız olmamın ve kendimi, örneğin Royal Court’taki gençlerle evimde hissetmemin nedenlerinden birinin somut bir örneğiydi. Onların hiçbirine açıklama yapmam gerekmiyordu.</p>

      <p class="paragraf-4">Sonra Jill Bennett’la da tanıştım. O zaman da, şimdi de, John Osborne’a âşık olabilen her kadının deli olması gerektiğine inandım, inanıyorum. Ancak bütün eşleri olağanüstü kadınlardı ve John onları terk ettiğinde yas tuttular. Ben geri plandaydım. Benimle birlikteyken her zaman kibar ve iyiydi. Cana yakın, doğru kelime buydu. Düşünceleri çok asildi. Beyefendi John, gerçek doğası buydu – ama sonra, içinden gelen kindar bir duygu, onu kötülük yapmaya zorluyordu.</p>

      <p class="paragraf-4"><span>İçinin derinliklerinde bulunan bir apseye benzeyen o acısı yüzünden kendimi John’a yakın hissediyordum. Istırabının zonklama yaratarak onu sinirli bir insan haline getirmesini anlıyordum. John’la iki üç kere Jocelyn Rickards’ın evinde yemeğe gittim. Mary Ure’dan sonra ama Penelope Gilliatt’tan önceydi. Bu beni, metreslerin saltanatının, çoğu zaman eşlerinkinden daha güvenli olduğu düşüncesine yöneltti. En azından, Jocelyn, ayrıldıktan sonra John’un övgüyle bahsettiği tek kadındı. Tony Richardson da oradaydı. Woodfall Productions dönemiydi. Filmleri üzerinde çalışıyor ve birlikte çok vakit geçiriyorlardı. Bu iki adam asabi, sevecen, rekabetçilerdi ve herhangi bir toplulukta, sergiledikleri acayiplikler nedeniyle ilgi odağı oluyorlardı. John, biyografisinde bunu</span> <span class="char-style-override-14">beyaz evlilik</span> <span>olarak nitelendiriyordu ama ben onları iki kardeşe benzetiyordum ve kardeşler arasında olduğu gibi, söylenen ve söylenmeyen her şey, uzun, yoğun, girift deneyimlerin sonucuydu. Oysa birbirlerini o kadar uzun zamandır tanımıyorlardı. O arkadaşlıklar ne kadar istikrarsız, riskli ve kısa süreliydi. Geriye dönüp baktığımda, geniş bir ailenin bireyleriymişiz gibi hızlı, yoğun ve güvenilir yoldaşlıklara itildiğimizi görüyorum. Ve birden kaleydoskop dönüyor: Sebepsiz yere (görünürde) yepyeni insan grupları. John’la orada burada karşılaşırdım. Yanında Peneleope oluyordu, Jill Bennett oluyordu. Ne olduğu belirsiz kartpostallarla ilgileniyordu. Sanırım Penelope’dan sonra ama Jill’den önce, veya belki Jill’den sonra ama son karısından önceydi, bana bir sürü kart gönderdi. Bu kartlar sizi ileri götürüyor ama aynı zamanda bir şamarla geri gönderiyordu. Örneğin üstlerinde “Boş oda” veya “Kiralık” yazan pansiyonların bulunduğu kasvetli bir sahil yolu resmi. “Keşke burada olsaydın,” diye yazmıştı. Birkaç öpücük var ama ilk bakışta mezarlar üstündeki haçları andırdıklarını düşünebilirdiniz. İmzasız. Veya “J”. Sonra, “Neden telefon etmedin?” Uzun sessizlik sonrasında konuşma. Bu konuda hiçbir şey yapmadım. John’dan çok hoşlanıyordum. Fakat tavizler verilmesi, önemsenmesi, kırıcı bulabileceği bir şey söylemekten korktuğunuz için sürekli olarak tetikte olmanız gereken bir erkek varsa o da John’du. Bense o dönemde her türlü yük ve sorumluluktan o kadar sıkılmıştım ki buna katlanamazdım. Dayanıklı olduğumu daha önce de söylemiştim ancak John’un sanki hiç savunması yok gibiydi. Bana kötü muamele görmüş bir köpek yavrusunu hatırlatıyordu. Dünyaya cesaretle atılır, elinizi yalar; başının okşanması yetecektir ama bir el yaklaşmaya görsün vuracakmış gibi büzülür, ürperir. Yıllarca John hakkında hayaller kurdum. Bunlar ilginç hayallerdi. Bazı tür rüyalarsa bambaşkadır, sevecen, dost, hafifçe âşıkane bir adam vardır, sanki eski âşıkların buluşması gibi, pişmanlık, yumuşaklık ve çekicilik vardır. Gönül çelme esastır; manzara sanki gülümser, gündelik hayatla en ufak bir ilgisi yoktur.</span></p>

      <p class="paragraf-4 para-style-override-24">O dönemden iki hikâye çıktı. Sonradan çok komik yarım saatlik şahane bir televizyon oyununa dönüşen ve bir ödül kazanan <span class="char-style-override-14">Between Men</span><span class="dipp"><a class="footnote-link" href="#footnote-225-201" id="footnote-225-201-backlink">201</a></span> ve <span class="char-style-override-14">The Side Benefits of an Honourable Profession</span>.<span class="dipp"><a class="footnote-link" href="#footnote-225-202" id="footnote-225-202-backlink">202</a></span></p>

      <p class="paragraf-4">Kişi olarak ne denli sevsem de şu moda yüzünden Solcu olanları hep rahatsız edici buldum. Devrimci burnu havadalık: Sen de kim oluyorsun, vs. Hepsi son moda bir ceket gibi Marksizmi sırtlarına geçirmiş ve çevrelerindeki herkesi şaşırtarak eğlenmekteydiler. Komünizmin geçmişi üstüne hiçbir şey bilmez, gerçekten Parti’de bulunmuş birini de dinlemezlerdi.</p>

      <p class="paragraf-4">Bunlar romantik, duygusal insanlardı. Her acıklı öykü gözlerine yaşlar dolduruyordu. Carlo Levi’nin yazdığı <span class="char-style-override-14">İsa Bu Köye Uğramadı</span> romanı İtalya’nın güneyindeki yoksulluğu anlatıyordu. Kitap Tony Richardson’ın çalışma masasında başköşeden hiç inmiyordu. Dr. Schweitzer o dönemde herkesi olduğu gibi Kenneth Tynan’ı da derinden etkiliyordu. Schweitzer gibi insanların, Afrika’nın her tarafında çalıştığını ancak hiç kimsenin onları fark etmediğini belirttim ama sembolik bir lidere, bir simgeye ihtiyaç duyuyoruz, hayran olunacak bir sürü insan olması bize fazla geliyor. Ormanın içindeki yalın veya az donanımlı bir hastanede yıllarca ödeneksiz, izole bir şekilde çalışan alçakgönüllü bir doktor ya da bir adam, bir misyoner hiçbir heyecan yaratmıyor. Dr. Schweitzer’in gösterişli bir şekilde Avrupa’nın zevklerine sırtını dönmesine ihtiyaç duyuyoruz. Bana anlatıldığı kadarıyla Hindistan’da insanlar yoksulluk karşısında dayanılmayacak koşullarda çalışmaktadır ama gözlerimizin dolması için bize Rahibe gerekiyor.</p>

      <p class="paragraf-4"><span>Bir olay benim için bütün bunları özetlemektedir. Tiyatronun önde gelenlerinden birkaç kişi –hepsi solcu– Brecht Ensemble’la tanışma ve kaynaşmaları için Almanya’ya götürülmüştü. O dönemde Berlin Duvarı çoktan yapılmıştı. Çocukken sığınmacı olarak Almanya’dan ayrılan bir kadın tarafından duvara götürüldüler. Kadının akrabaları Hitler döneminde ya ölmüştü ya da eziyet çekmişlerdi. Kadının bütün hayatı önce Hitler, sonra da Stalin tarafından mahvedilmişti. Tiyatrocular bir noktada bu görevlinin, bu önemsiz halkla ilişkiler elemanının Avrupa’da yaşanan trajedilerin temsilcisi olduğunu anladılar. “Sığınmacı olarak ayrıldığınızdan beri Almanya’ya gelmediniz mi?”</span></p>

      <p class="paragraf-4">“Hayır, bu ilk kez oluyor. Param yoktu,” demişti kadın. Sonradan tiyatrocuların donup kaldığını söyledi. “Bunu sindiremediler,” dedi. Bu gerçekle, hayatta kalmayı başaran gerçek bir kurbanla nasıl baş edeceklerini bilememişlerdi. Sonra hiçbir şey olmamış gibi ona, önceden yaptıkları şekilde, yararlı bir eleman muamelesi yapmışlardı.</p>

      <p class="paragraf-4"><span>Lindsay Anderson’la garip bir şey oldu. Bir süre görüşmedik, sonra telefon edip acil bir durum olduğunu söyledi. O ve David Storey bir yıldır</span> <span class="char-style-override-14">Sporcunun Hayatı</span> <span>filminin senaryosu üstünde çalışıyorlardı ve tükenmişlerdi. Romanı okuyup ne düşündüğümü söyler miydim? Bir gecede okudum ve sabah olunca telefon edip çok heyecanlandığımı söyledim. Lindsay üç büyük klasörle –üç senaryoyla– geldi. Benim sıfırdan yeni bir senaryo yazmamı istemiyordu, üç başarısız senaryoyu okuyacak, sonra bunları birleştirerek yeni bir senaryo çıkaracaktım. Bunu yapmak için bir haftam vardı. Kızmıştım, bu hiç de profesyonelce bir yaklaşım değildi. Eğer bana üç tane berbat senaryoyu birleştirerek tek bir senaryo çıkaracağımı söylemiş olsaydı en başında hayır derdim. Ayrıca hayal kırıklığına da uğramıştım çünkü artık hikâye beni sarmıştı. Fakat hiç kimse Lindsay’e uzun süre kızgın kalamazdı. Her zaman çok sempatikti, hastalandığı, yaşlandığı ve saçmaladığı zamanlarda bile, çünkü birçoğumuzda olduğu gibi başarısızlıkları yaştan kaynaklanıyordu. Lindsay’i sevmek zorlu bir işti. O da uzun zaman önce derinden ve onulmaz bir şekilde yaralanmış biriydi. Kızgınlığının nedeninin gittiği devlet okulu olduğunu söylerdi. Bu konuda espriler yapardı ancak espriler yaraları iyileştirmiyordu.</span></p>

      <p class="paragraf-4">Buluştuğumuz ender günlerden birinde kavga ettik. Tüm sosyetik solcular arasında, beni en çok çileden çıkaran oydu. Bahsettiği her iki kişiden biri “satılmıştı.” Neye, kime satılmıştı? Hiç kimse, özellikle de Lindsay buna cevap veremiyordu. Bu argo deyim yıllarca rağbet gördü. Düşünmeyi durdurmak amacıyla tasarlanmış deyimler vardır, “satmak” bunlardan biriydi. Bir başka kelime de, son derece moda olan, “adanmış” kelimesi. Aynı politik hedefleri veya eylemleri destekleyen insan anlamına geliyordu. Bir öteki de “dava”ydı. Ahlaki bir anlam taşıyordu, çünkü dava tanım olarak iyi bir şeydi. Şöyle veya böyle sağcı olan herkesi kasteden, “faşist” ise tedavülden daha yeni kalktı.</p>

      <p class="paragraf-4">Sovyetler Birliği’nden düzinelerce argo kelime geçmişti. Bir süre Edward Thompson, John Saville ve bizler “revizyonist” olmuştuk, yani parti çizgisinden sapmıştık, doğru olarak kabul edilmesi gereken parti çizgisini değiştirmek isteyen insanlar olarak görülüyorduk. Bir başka kelime de “doğru”ydu.</p>

      <p class="paragraf-4"><span class="char-style-override-14">Sporcunun Hayatı</span> filmi<span class="dipp"><a class="footnote-link" href="#footnote-225-203" id="footnote-225-203-backlink">203</a></span> vizyona girdiği zaman beğendim, ama kendilerini hayatlarının zirvesinde gören ve önlerinde sadece sıkıntılı bir sıradanlık bulunan işçi sınıfındaki genç erkeklerin beden ve fizik gururlarını yeterince yansıtmadığını düşündüm.</p>

      <p class="paragraf-4 para-style-override-22">Reuben Ship şimdi Elaine Grand’le evliydi. Elaine, Kanada televizyonunun ilk günlerinin “kapak kızı”ydı. Lucille Ball ve Lana Turner gibiydi, yuvarlak sert kalçaları, sert, şuh, öne çıkan göğüsleri, dostane, kardeşçe bir seksiliği vardı. Buraya gelen Kanadalı ve Amerikalı kızların hepsi bir süre böyle göründü, fakat altmışlı yıllar yeni vücut şekilleri gerektirdi: Hırçın, agresif. Kanadalı grubun çoğu eşlerini değiştirmişti. Reuben olağanüstü tatlı biriydi... “İyi” mi demek istiyorum? Hayır. Onun insancıl bir yanı vardı. O anda geçerli olan hoşgörüler belirli bir konuyu kapsadığı zaman her şeyi söyleyebileceğiniz çok sayıda insan vardır, ancak bu insanlar deneyimlerini veya hayali algılarını yansıtmazlar. Reuben’leyken ona her şeyi söyleyebilirdiniz ve sizi anlardı. Onu ziyaret etmekten zevk almamın bir nedeni onun Peter’ı sevmesi ve umutsuzca bir baba hayali peşinde olan bu çocuğa iyi davranmasıydı.</p>

      <p class="paragraf-4">Reuben zamanlamasında şanssızlık yaşadı. Bazı film senaryoları yazdı ve bir tanesi, Norman Wisdom’la çekildi, ancak yeteneği <span class="char-style-override-14">The Investigator</span> gibi öfkeli hiciv konusundaydı ve altmışlı yılların hiciv devrimine daha çok vardı. Çok içmekten öldü, ancak çok içmesinin nedeninin işi konusunda yaşadığı hayal kırıklığı olup olmadığını bilmiyorum.</p>

      <p class="paragraf-4">Peter yatılı okuldayken Reuben ile Elaine beni evlendirme planlarını özgürce uygulamaya çalışabiliyordu. Chelsea’deki evlerine girdiğim zaman, boştaki veya bekâr kadının sık sık karşılaştığı erkek konuğu kaygılı bir şekilde beklerken bulurdum – şimdi o kadar olmuyor. Fakat yalnız kadınlar yakın arkadaşlarını bile huzursuz ediyor. Beni misafir Kanadalılar ve Amerikalılarla eşleştirmeye çalışırlardı. Mümkün olan ilk fırsatta adama, “Sorun değil, ben evlenmek istemiyorum,” diye fısıldardım. Sonra büyüklerden gizli sırları olan iki çocuğa dönüşürdük. “Komik olan ne?” Bu arada evlendirilmeye çalışılan iki kişi, suçlu bir ifadeyle, ama memnun bir halde yan yana otururdu.</p>

      <p class="paragraf-4">Beni tanışmaya ikna etmeye çalıştıkları erkeklerden biri, o dönemde bile korkutucu denilebilecek nedenlerle hatırlanmaya değer. Çok küçük, iki veya üç yaşında bir kız çocuğuyla dul kalmıştı. Adam bana kızıyla nasıl aynı yatakta yattıklarını, kızın babasının vücuduna aşina olmasını sağladığını, mahrem yerlerini incelemesini hatta oynamasını teşvik ettiğini anlatmıştı. Gericiliğe meydan okuduğu için kendiyle gurur duyarak, “Hiçbir zaman penis kıskançlığı yaşamayacak,” diyordu. Bu uygulamanın öngörülmeyen sonuçlar yaratabileceğini, örneğin kızın kendini babasından kurtarıp başka birini sevemeyebileceğini söyledim. Gerçek öngörüden yoksun olduğum için hayal kırıklığına uğradı. İri yapılı, kıllı, kederli bir adamdı, ağır ağır konuşuyor ve düşünüyordu, Freud’un yoğun etkisi altındaydı. Birbirimize hiç uygun değildik ve birbirimizin evlilikle ilgili düşüncelerimizden korkmamamız hakkındaki gizli anlaşmamız her zamankinden daha etkili oldu.</p>

      <p class="paragraf-4 para-style-override-22">Başka bir genç dul daha vardı. Karısı aniden ölmüştü ve genel kanıya göre bir an önce evlenmesi gerekiyordu. Bu çok aptalcaydı çünkü adam acı ve şokla ezilmişti. Ona âşık oldum. Ama çok fazla değil. Sağduyuyu göz ardı edecek kadar. Chelsea’deki evine taşınıp onunla birlikte kaldım. Burası, içinde şahane bir kızıl av köpeği bulunan, ev sahibesinin eksikliğini şiddetle hisseden ve gardıropları ölen kadının giysileriyle dolu olan küçük, güzel bir evdi. Yine bir anafora kapılmış sürükleniyordum, Clancy sonrası iradesizliğin yarattığı sürüklenmenin devamını yaşıyordum. Aslında bir şeyin, pasifliğin, dirençsizliğin sonuydu.</p>

      <p class="paragraf-4"><span>Adam</span> <span class="char-style-override-14">Daily Express</span><span>’te</span><span class="dipp"><a class="footnote-link" href="#footnote-225-204" id="footnote-225-204-backlink">204</a></span> <span>çalışıyordu. Aniden tümüyle bambaşka bir dünyaya, sanki bir romanın sayfalarına adım atmıştım. Arkadaşları yarışlara gidiyor, atlara oynuyor, belli barlara takılıyordu ve hepsi sağcıydı.</span> <span class="char-style-override-14">Daily Express</span><span>’te gelecek vaat eden, amirleri ve özellikle büyük patron tarafından izlenen genç bir adamdı. Eğer Beaverbrook bir yazıyı beğenirse kuryeyle 100 sterlin gönderiyordu. Bu lord gibi davranışı gülünç buluyordum ama gözü yukarlardaki bu çırak bayılıyordu. Ayrıca Granada Televizyonu’nda Bernstein’ın yanında da çalışıyordu ama nasıl ve neden olduğunu hatırlamıyorum. Bu konumda bulunmayı, güçlü adamların en sevdiği oğulları olmayı seviyordu. Bir gece sabaha karşı üçte telefon çaldı. Bernstein arıyordu. Ertesi gün Granada’da grev olacaktı ve Bernstein öfkeden deliye dönmüştü, ama dahası, inanamıyordu. Sürekli olarak, “Bunu bana nasıl yaparlar?” diye soruyordu. “Beni sevmiyorlar mı?”</span> <span class="char-style-override-14">Beni sevmiyorlar mı</span><span>? – despotların her zamanki feryadı. Geçici sevgilimi dinliyorum: “Elbette sizi severler, hepimiz severiz...” Bernstein o zaman böyle görülmüyordu, fakat kadınlar genellikle tarihin önemsiz kısımlarını daha iyi bilirler. Bernstein da haksız bir şekilde unutulanlardan biridir. Televizyon programlarının düzeyini artırmaya karar verdi ve bunu yaptı. Şu andaki televizyon imparatorlarının hiçbirisinin içinde, Granada Televizyonu kadar maceracı ve cesur olma cesareti bulunmamaktadır.</span></p>

      <p class="paragraf-4"><span>Bir an geldi ve kendi durumum kafama dank etti. Chelsea’deydim, sabahın köründe etrafım alışveriş yapan veya köpeği dolaştırmaya çıkaran kadınlarla çevrilmişti. Ben ne yaptığımı sanıyordum? Bütün bunlar ne demek oluyordu? Adamdan ayrıldım ve eve döndüm. Gerçek acıyla o kadar doluydu ki bu olay onu fazla üzmedi. Bana gelince, âşık olma bağımlısı haline geldiğime karar vermiştim. Bağımlı hale geldiğim şey, aşk yaşama durumuydu – coşku, saplantı. Bunu daha önce nasıl görememiştim? Bütün yapmam gereken, yazdığım bazı şeylere bakmaktı. Örneğin,</span> <span class="char-style-override-14">The Habit of Loving</span><span>. Bunu Jack’le yaşadıklarımı tekrarlamak istediğim için yazmıştım ama önümü görmeden çırpınıyor ve tökezliyordum, sonra da geri çekiliyordum.</span></p>

      <p class="paragraf-4">Bu deneyim beni gerçekten çok şaşırttı. Kesinlikle bir şeyin sonuydu. <span class="char-style-override-14">How I Finally Lost My Heart</span>’ı<span class="dipp"><a class="footnote-link" href="#footnote-225-205" id="footnote-225-205-backlink">205</a></span> yazdım. Sonra tekrar <span class="char-style-override-14">Altın Defter</span>’e döndüm ve aklımda aşağı yukarı düzenlediğim materyali birleştirdim.</p>

      <p class="paragraf-4 para-style-override-22">O dairede, çoğunlukla <span class="char-style-override-14">Altın Defter</span> ve <span class="char-style-override-14">Landlocked</span> olmak üzere epeyce yazı yazdım. Sabahları kalkıyor, üstüme bir pantolon, gömlek veya kazak çekiyordum. Saçlarımı tarıyor, dişlerimi fırçalıyor, çay yapıyordum. Bütün sabah ve öğleden sonra fincanlar dolusu çay içiyor, arada küçük uyku molaları vererek canlanıyordum. Kimi zaman tüm gün yazıyordum. Bazen de binlerce sözcük, hatta gün boyunca yazdığım her şey çöpü boyluyordu. Akşamları yorgunluktan bitmiş bir halde televizyonun karşısında yığılır veya sokaklarda yürürdüm. Çalışan bir yazarın hayatı pek heyecan verici sayılmazdı. Bu düzen bir yıl kadar devam etti, ancak Peter ne zaman bir arkadaşıyla eve gelse onları Cornwall’a götürürdüm. Ev, iki gencin enerjisine yetmeyecek kadar küçüktü.</p>

      <p class="paragraf-4 para-style-override-22">Bu dönemde pasiflik temasıyla bağlantılı sayılabilecek iki deneyim yaşadım.</p>

      <p class="paragraf-4">En prestijli eğitim hastanelerinden birinde, jinekolojik muayene için yatakta yatıyorum. Hep çok yorgunum ve bunun rahmimin durumundan kaynaklanabileceğini düşünüyorlar. Yataklarda 12 kadın var ve uzman doktoru bekliyoruz. Benim yanımdaki yatakta yatan kadın perişan bir halde kıpırdamadan yatıyor, hıçkırıklarını bastırmaya çalışıyor. Genç bir hemşire hepimize göz kulak oluyor. Büyük adam odaya giriyor, peşinde bir düzine kadar genç erkek var. Soğuk, alaycı bir sesle konuşuyor, bu sesi duyunca büzüşüyorsunuz. Benim yanımdaki yataktan başlıyor. “Size daha önce de söylemiştim, Bayan –neydi adı?– Bayan Jones, hiçbir sorununuz yok. Kocanızın bana gelmesini sağlamanız gerekiyor. Hamile kalamamanızın nedeni kocanız. Bunu ona söylediniz mi?”</p>

      <p class="paragraf-4">“Çok kızıyor,” diye ağlıyor kadın.</p>

      <p class="paragraf-4">“Kızıyor, öyle mi? O halde neden benim vaktimi ve halkın parasını boşa harcıyorsunuz? Vergi mükelleflerine kaç paraya mal olduğunuzu biliyor musunuz? Hayır mı? O zaman bilmelisiniz.” Soğuk ses konuşmaya devam ediyor. “Buraya bir daha gelmeyin, Bayan... Kocanıza söyleyin, o gelsin.”</p>

      <p class="paragraf-4">“Ama gelmiyor,” diye inliyor kadın.</p>

      <p class="paragraf-4">“Bu sizin sorununuz, benim değil.”</p>

      <p class="paragraf-4">Bu arada genç hemşirenin mahcup olduğunu görüyorum. Ben de, “Herhalde bütün bu sivilceli gençlerin önünde bacaklarımı açmamı beklemiyorlar,” diye düşünüyorum. Bunun olabileceği aklıma gelmemişti. Aşırı ahlakçılığı reddetme konusunda ısrarcı olsam da bu çok ileri gitmek oluyor. Genç öğrenciler şimdiden sırıtıyorlar ve birbirleriyle bakışıyorlar. Bu koğuştaki en genç kadın benim. Hemşirenin elinde yarım metrelik bir bez, peçete parçası var. Bunu ne yapacak? Doktor yatağımın ayakucuna gelince hemşire vücudumun alt tarafını örten battaniyeyi açıyor. Doktor notlarına bakıyor, sonra başını kaldırıp gözlerini bana dikiyor. “Bacak bacak üstüne atmışken, öğrencilerimi nasıl eğiteceğimi söyler misiniz?” Hemşire tıslayarak, “Bacaklarınızı açın,” diyerek küçük bezi yüzümün önüne tutuyor. “Zamanımı boşa harcamayın, Bayan...” diyor doktor. Bacaklarımı açıyorum ama aslında doğrulup adamın suratına tokadı patlatmam, göz süzen öğrencilere küfür etmem gerektiğini biliyorum. Hiçbirini yapmıyorum. “İşte mükemmel bir multiparia<span class="dipp"><a class="footnote-link" href="#footnote-225-206" id="footnote-225-206-backlink">206</a></span> örneği,” diyor doktor. “Üç çocuk...” Notlarına bakıyor. “Evet üç. Buna daha sık rastlamamız çok kötü.” Sonra Cecil Rhodes’un, Cape Town’dan Afrika kıtasına bakarken yaptığı gibi ayaklarını sağlam bir şekilde yere basıp sesini yükselterek bütün koğuşa, “Çocuklarınızı gençken doğurmalısınız. Doğa böyle istiyor. Bütün bu kadınsal sorunları yaşamanızın nedeni bebeklerinizi yeterince gençken doğurmamanız,” diyor. Kabarık sayıdaki yardımcılarıyla yandaki yatağa geçiyor. Elbette onu öldürebilirdim ama korkak kurbanların acıklı yakınma ve suçlamaları hep sessiz kalır. Hemşire benim adıma utanarak el kadar bezi en az benim kadar beğenmiyor ve alçak sesle, “Giyinsen iyi olur. Bir şeyin yok,” deyip artık sular seller gibi ağlayan yandaki kadına gidiyor. “Şşşşş...” diyor. “Haydi, git ve giyin. Sana bir fincan çay getireyim. Havlar ama ısırmaz.” İkimiz de kasvetle kabinlere doğru gidiyoruz. Giyinirken kederle kendini bıraktığını duyuyorum. Perdenin arasından yataklardan birine kolunu yüzüne kapamış yattığını görüyorum. Gürültülü hıçkırıklar herkesi etkiliyor. Öfke dolu duygular kaynıyor içimde. Nasıl böyle kendimi ezdirdim? <span class="char-style-override-14">Niçin</span>? Neden doktorlar beni böyle biçareye çevirebiliyorlar?</p>

      <p class="paragraf-4">Londra’ya gelmek üzere Salisbury’den ayrılmadan önce asla bitmeyecekmiş gibi görünen o süre içinde doktor olan bir yakınıma kendimi yorgun hissettiğimi söylemiştim. “Bilharyaz olabilirsin,” demişti. Bilharyaz konusunda uzmandı. Belirtilerden biri uyuşukluk ve yorgunluktu. Ona Matthew diyelim. Onunla ilk tanıştığımız zaman mesleğine daha yeni başlamıştı fakat başarı ve hastaları ona ağır, amirane bir hava vermişti. Bu konuda onunla dalga geçerdik. Bana bilharyaz testi yaptı. Negatif. Bilharyaz vücudunuza derinizdeki gözeneklerden de girebilir; salyangozlarla dolu suyla en ufak temas buna yeterlidir ve ben bütün çocukluğumu her suya girerek geçirmiştim. Hayır, salyangozların tutunduğu yosunlarla dolu durgun sularda yüzmemiştim ama ellerimi ve ayaklarımı sokmuş olabilirdim, zira o günlerde bilharyazın sadece idrar yolundan girdiğine inanılıyordu. Bilharyaz olmam dünyanın en olası şeyiydi. Matthew’un söylediğine göre test sonucunun negatif olması bilharyaz olmadığım anlamına gelmiyordu O günlerde tedavi uzun ve berbattı: En az bir ay, her gün antimon iğnesi olacaktım. Afrika’daki yerel hastalıklardan biri olduğundan, siyahi nüfusun çoğunda vardı. Uzun ve can yakan tedavi bittiğinde çile sona ermiyordu çünkü bu topraklarda yaşıyorsanız hastalığa yeniden yakalanmanız kaçınılmazdı ki insanların çoğu da yakalanıyordu zira yıkanıp su çektiğiniz nehirler ve göller bilharyaz kaynıyordu. Bugün birkaç hap işi hallediyor, böylece tedavi oluyorsunuz. Bir ay süreyle iğne olmaya katlanamayacağımı bildirdim ancak Matthew yeni bir tedavi yöntemi bulduğunu söyledi. Buna göre bir aylık antimon dozunun tamamı üç günde veriliyordu. Çok şiddetliydi ama işe yarıyordu. Dener miydim? Ayrıca bilime katkıda bulunmuş olacaktım çünkü tedavi hâlâ deneme aşamasındaydı. Gök mavisi cüppeler ve peçeler takan melek gibi genç hemşirelerin çalıştığı bir hastaneye yattım. Günde dört defa iğne yapılıyordu. Her iğneyle kalbiniz patlayacakmış gibi çarpıyor, pompalıyor ve titriyordu. Nefes nefese kalarak yatıyor, bunun ölüm olduğunu düşünüyor, başka bir doz vermelerine izin vermeyeceğinize yemin ediyordunuz. Tam dayanılmaz hale geldiği zaman bedeninizdeki ayaklanma duruyordu. Genç melekler kaygıyla ama gülümseyerek yanımda dururken ben günde dört kez öleceğimi düşünüyordum. Bir gün odaya ciddi ve otoriter bir tavırla Matthew girdi. “Eh, iyi görünüyorsun.”</p>

      <p class="paragraf-4">“Ama Matthew, kendimi çok kötü hissediyorum. Emin misin?”</p>

      <p class="paragraf-4">“Her şey yolunda. Geleceğin tedavisi.”</p>

      <p class="paragraf-4">Dört gün sonra sürünerek, sarsılmış bir halde, titreyerek, zehirlenmiş, hasta bir şekilde hastaneden çıktım. Tahminen artık bilharyaz hastası değildim. Ancak daha az yorgun değildim. Sonra üçüncü bebeğimi doğurdum, <span class="char-style-override-14">Türkü Söylüyor Otlar</span>’ı yazdım ve Londra’ya geldim.</p>

      <p class="paragraf-4">Kısa süre sonra Matthew da Londra’ya, Tropik Hastalıklar Hastanesi ve başka uzmanlık hastanelerine bilharyaz üstüne dünya çapında uzman bir danışman olarak geldi. “Nasılsın?”</p>

      <p class="paragraf-4">“Kendimi sürekli yorgun hissetmem dışında iyiyim.”</p>

      <p class="paragraf-4">“Bilharyaz olabilirsin.”</p>

      <p class="paragraf-4">“Ama bana bilharyaz tedavisi uyguladın.”</p>

      <p class="paragraf-4">“Sahi mi? Tedavi gördün mü?”</p>

      <p class="paragraf-4">“Bana ‘üç günlük uygulama’ yaptın. Bombardıman.”</p>

      <p class="paragraf-4">“O tedavi durduruldu. Onunla birkaç kişiyi öldürdük. Gerçi yalnızca yerlileri. Onların bu tedaviye dayanacak güçleri yok.”</p>

      <p class="paragraf-4">Korkarım, bana yine test yapılmasına izin verdiğimi, negatif çıktığını ve bunun aslında hiçbir şey kanıtlamadığını bildirmek zorundayım. Sanki her şeyi kabullenme, memnun etme kaygısı içindeydim ve tek kelime edemiyordum, “Hayır,” diyemiyordum. Peter’ın tüm sömestr boyunca okulda olmasından yararlanarak meşhur doktorun bakımı altında, Tropik Hastalıklar Hastanesi’ne gitmeyi kabul ettim. Orada bir ay kaldım. Tabii ücretsiz. Tedavi yine günde bir doz şeklindeydi ve zevkli olmasa da acı vermedi ve korkunç değildi. Bu dinlenme fırsatı beni memnun etmişti. Yatakta yatarken okudum, <span class="char-style-override-14">Altın Defter</span>’i düşündüm ve sigara içtim. Bana, antimon tedavisi gören hiç kimsenin bir iki günden fazla sigara içmediği konusunda güvence verdiler. Ama ben bütün tedavi boyunca içtim. Matthew uzun boyu, ağır ve amirane tavrıyla yanıma gelir, gayet iyi olduğumu söyler ve sonra odada yatan, bütün doktorları büyüleyen diğer kadının yanına giderdi. Bu kadın İngiliz bir rahibeydi, Nijerya’da çalışıyordu ve orada, bacaklarının aralıklarla şişmesine, kızarmasına, hatta morarmasına yol açan gizemli bir hastalığa yakalanmıştı. Bu renkli ziyaretlerin zamanlaması doktorları şaşırtıyordu. Belli ki hâlâ bilim tarafından bilinmeyen bir solucan yüzünden oluyordu. Rahibe Lucy yatakta yatıp kadın dergileri ve İncil okuyordu. Yanında bir zil vardı ve bacakları şişmeye ve kızarmaya başladığı anda bu zile basmasını söylemişlerdi. Günde birkaç kez kalabalık bir grubun hızla yaklaşan ayak sesleri koridorda yankılanırken hastanenin her yerinden doktor ve hemşireler yanımıza gelirlerdi. Kızaran bacakların yanında dururlar, bacağı kazıyarak deri parçaları, kan örnekleri alırlar, “Büyüleyici... İnanılmaz... Şaşırtıcı,” derlerdi. Sonra isteksizce uzaklaşırlardı çünkü bacaklar sönmeye başlardı. Rahibe Lucy 50 yaşlarında bir kadındı. Yıllardır Nijerya’da yaşıyor, ücra bir yerde çalışıyor ve kâfirlere Tanrı’yı sevmenin yanı sıra okuma yazma öğretiyordu. O da benim gibi güzelce dinleniyordu. Rahibe arkadaşları ziyaretine gelmiş, ona dergiler, aşk romanları, çikolata, pembe tüylü şıpıdık terlikler, pembe bir lizöz getirmişlerdi. Sonra tedavi için başka bir koğuşa, daha ciddi bir bölüme götürüldü. Onun yerine, şişman, sakin, düz sarı saçlı ve mükemmel bir şekilde parlayan pembe tırnakları olan sade bir İngiliz kadını Bayan Ada Dimitrios geldi: Hastaneye gelmeden önce saçlarını ve tırnaklarını yaptırmıştı. Bembeyaz hastane yastıklarına ve yanında getirdiği çiçekli minderlere yaslanarak oturup, <span class="char-style-override-14">Daily Mirror</span> ve <span class="char-style-override-14">Daily Express</span>’e ek olarak, çok sayıda basit roman okuyordu. Söylediğine göre okumak için yeterince şey bulamıyordu, okumaya susamıştı.</p>

      <p class="paragraf-4">Hikâyesi şöyleydi: İki neşeli İngiliz kızı kendi başlarına Yunanistan’a tatile gitmişlerdi. Bu olay ellili yılların başında yaşanmıştı ve o zaman olağan değildi, girişimcilikti. Kız kardeşi Maureen tarafından ikna edilmişti. “Her zaman yabancıları severdi. Ben o kadar sevmezdim.” Atina’da kafelerde oturmuşlar ve Yunanlı bir tüccarın dikkatini çekmişlerdi. Tacir bu pembe-beyaz sarı saçlı İngiliz kızına bir görüşte, öylece, pike dalışı yaparak âşık olmuş, çarpılmıştı. Kızları çiçeklerle, çikolatalarla taciz etmişti ve Ada’nın hemen onunla evlenmesini istemişti. Ada, “Neden Maureen’e teklif etmiyorsun? Yabancıları seven o,” demişti. Ama Ada, Aristides’le evlenmişti. “Bana Ari de.” “Hayır sana Harry diyeceğim.” Onunla birlikte Nijerya’ya, kuzeydeki Kano’ya, adı develeri, kervanları, müezzinleri, baharat ve her türlü cazip malın satıldığı pazarları çağrıştıran bir kente gitmişti. Burası çok eski bir ticaret kentiydi, hep öyle olmuştu ve tarihi tam bir aşk hikâyesiydi. Croydon’lu Ada kendini uçsuz bucaksız bahçesindeki büyük ağaçların gölgelediği kocaman havadar odaları, çoğu geceler uyumak için çıktığı çatı terasıyla büyük eski bir evde bulmuştu. Evin çatısı düzdü ve Ada çoğu geceler oraya çıkıp uyuyordu.</p>

      <p class="paragraf-4"><span>“‘Önce sevişelim. Sonra çatıya çıkarız,’ diyorum ama Harry, ‘Haydi ama, gel çatıda sevişelim, herkes yapıyor,’ diyor. Ama ben, ‘Hayır,’ diyorum çünkü doğrunun ve yanlışın ne olduğunu biliyorum.”</span></p>

      <p class="paragraf-4">“Onu seviyor musun?” diye sorarken doğrudan konuya girmekte hiçbir sakınca görmedim.</p>

      <p class="paragraf-4">“Herkes aşktan bahsediyor. Ne demek istediklerini bilmiyorum. Eğer aşk buysa Harry’den başka bir erkeğe dayanamazdım.”</p>

      <p class="paragraf-4">Onun çok zengin ve başarılı biri olduğunu anlaması epey zaman almıştı. Harry tüccardı. Çok çalışıyordu. Gündüzleri pek görüşmüyorlardı.</p>

      <p class="paragraf-4">“Kendini yalnız mı hissediyorsun?”</p>

      <p class="paragraf-4">“Yalnız mı? O kelimenin de anlamını bilmiyorum. Kendi başıma kalmayı seviyorum, hep sevdim.”</p>

      <p class="paragraf-4">Bazen yanında bir hizmetçiyle çarşıya, pazara gidiyordu çünkü Harry arada sırada dışarı çıkması gerektiğini düşünüyordu fakat aslında pencerenin kenarında, kademeli sehpalar üstüne çiçekler dizdiği ve böylece büyük tavan vantilatöründen gelen havayla çiçek kokusunun odaya yayıldığı devasa odada kendi başına oturup uçakla Londra’dan gönderilen <span class="char-style-override-14">Daily Mirror</span>’ı okumayı seviyordu. Arkadaşı yoktu. Kocası istediği zaman onun arkadaşlarını ağırlıyor, öğle veya akşam yemekleri düzenliyordu. Ancak her şeyi hizmetçiler yapıyordu, onlara şunu veya bunu pişirmelerini söylediği zaman sadece ayak bağı oluyordu. Harry’nin beyaz arkadaşlarının karılarıyla ortak bir yanı yoktu, siyah iş arkadaşlarınınkilerle de. Doktorlar, misyonerler, öğretmenler vardı ama şahane tırnaklarını parlatır, Nijerya güneşinin tek bir ışınının bile değmediği kusursuz bembeyaz tenine hayranlıkla bakarken, “İyilik yapmaya soyunanlardan hiç hoşlanmam,” diyor.</p>

      <p class="paragraf-4">Hayatını seviyordu, ancak mikrop kapmıştı ve sürekli olarak ishaldi. Sabırsızlıkla Tropik Hastalıklar Hastanesi’nin onu tedavi etmesini bekliyordu çünkü bir an önce evine dönmek istiyordu.</p>

      <p class="paragraf-4"><span>Her postada Harry’den bir mektup geliyordu. Tutkulu mektuplar.</span></p>

      <p class="paragraf-4">Mektubu okurken kızararak, “Beni özlüyor,” yorumunu yaptı. “Sekse çok düşkün. Ona söylüyorum: ‘Libidon çok yüksek. Bu senin için iyi değil. Hem de bu sıcakta.’”</p>

      <p class="paragraf-4">“Ama dinlemiyor. Elinde olsa günde üç kez yapar. Bazen öğlenleri eve gelir ama yemeğe değil. Bana ‘Seni seviyorum, seni seviyorum, seni seviyorum, haydi yatağa gel,’ der. Ancak sıcaklık 38 derece oluyor. ‘Beni sevmiyor musun?’ diye sorar. Bana yalvarır ve ben razı olurum çünkü bir erkeğin köpek gibi yalvardığını görmekten hoşlanmıyorum. Bütün o ter, sırılsıklam olan çarşaflar. Ama sonra hemen değiştirmek zorunda kalıyorum, çünkü hizmetçilerin öğrenmesini istemiyorum.”</p>

      <p class="paragraf-4">Kocasına şunları söylemişti: “Bak, canım, hayır, dinle beni, seks için kendine bir kız bul, benim için sorun olmaz.” Ama Harry, “Sen beni sevmiyorsun,” diye ağlamaya başlamış, Ada ise, “Senin gibi bir erkeğin iki karısı olmalı. Bu senin suçun değil. Çok dolusun,” demişti.</p>

      <p class="paragraf-4">“O kadar üzüldü ki,” derken huzur dolu gözleri bir kereye mahsus doldu. “Bunları bir daha asla söylememem gerektiğini anlamıştım. Ama bunda ne var, bilmek istiyorum? Seks için bir kız ve diğer her şey için ben. Çünkü biliyor musun, ondan hoşlanıyorum, başka hiç kimseyle evlenemezdim.”</p>

      <p class="paragraf-4">“Nijeryalı bir kız bulsa üzülür müsün?”</p>

      <p class="paragraf-4">“Zenci bir kız mı? Beyaz olmasını tercih ederdim ama önemli değil. Oradaki zencileri seviyorum. Yemekleri seviyorum. Sevmediğim tek şey bütün o gürültü. Çok gürültülü insanlar. Ama orası onların ülkesi.”</p>

      <p class="paragraf-4">“Paranı neye harcıyorsun?”</p>

      <p class="paragraf-4"><span>“Çok güzel giysilerim var. Akşamları Harry için onları giyiyorum. Bundan çok hoşlanıyor. Bir Dior elbisesi bile aldım. Ama para harcayacak yer yok. Çoğunu Yunanistan’daki ailesine veriyor. Ailelerine bakan insanları seviyorum. Çocuğum olmuyor. Çocuk sahibi olmayı umuyordum ama hiçbir şey olmadı ve ona ‘Endişelenmiyor musun?’ diye sordum. ‘Hayır,’ dedi, bu dünyada tek istediği bendim ve eğer çocuğumuz olursa, ona zaman ayıramazdım.” Oturduğu yerde leylak rengi geceliğini kaldırıp boynuna, göğsüne ve o harika cildine krem sürüyor. “Hayatı olduğu gibi kabul etmek lazım,” diyor içini çekerek.</span></p>

      <p class="paragraf-4">Hastanede beni epeyce insan ziyaret etti ve Ada yattığı yerde kitap okuyarak konuşmalarımızı dinledi.</p>

      <p class="paragraf-4">“Sohbetler hoşuma gidiyor,” diyor. “İlginç arkadaşların var. Sen gerçek bir bohemsin. Bunu biliyor muydun?”</p>

      <p class="paragraf-4">“Öyle diyorlar,” diyorum, “Ama yalnızca Afrika’da. Peki sen bohemi nasıl tanımlarsın?”</p>

      <p class="paragraf-4">Bunu ciddi ciddi düşünüyor. “Şey, ben bohem değilim. Harry değil. Ailesi de değil. Benim ailem de değil. Ama sen bohemsin. Arkadaşların da bohem. Farklı olmayı seviyorsunuz.” Arkasını dönüyor. “Şimdi biraz uyuyacağım. Hemşirelere söyle beni uyandırmasınlar. Evde hiçbir zaman uykumu alamıyorum çünkü Harry izin vermiyor. Biliyor musun? Bazen uyanıyor ve Harry’yi üzüntüyle ağlarken buluyorum. ‘O kadar güzelsin ki, elimde olmadan ağlıyorum,’ diyor. Ona, ‘Bu lafı bu kadar sık söylersen inanmaya başlayacağım,’ diyorum.”</p>

      <p class="paragraf-4">Gerçekten bilharyaz olmuş muydum? Bunu hiçbir zaman bilemeyeceğim.</p>

      <p class="paragraf-4">Bu küçük tıbbi anılar, otoritenin baskısı altında, oldukça patolojik bir pasifliğin kaydıdır. “Kadınlık pasifliği” diye yazmıyorum çünkü iş doktorlara gelince cinsiyetin çok fark ettiğini sanmıyorum. Bizlere hep söyleneni yapmamız öğretildi. Bir bebeğin, küçük bir çocuğun ilk duyduğu söz, “Bak, doktor burada... Doktor diyor ki... İlacını almalısın, doktor öyle diyor... Doktor yataktan çıkmamanı söylüyor.” Doktorların eve geldiği dönemlerde, çocuk, doktorun gelip bütün ev halkına ne yapmaları gerektiğini söylemesini herkesin beklediğini görüyordu. Artık eve doktor gelme dönemi geçtiğine göre belki bu durum da değişir.</p>

      <p class="paragraf-4">Bugün benim için en şaşırtıcı olan, eskiden doktorlara yapmaları gerekeni, verecekleri ilacı söyleyen annemin, gene de hastasıyla arasında bu otoriteye ihtiyaç duymasıydı; babam, kardeşim ve benle. Bunun nedeni, o dönemde hemşirelere verilen acımasız disiplindi, zira doktor emretmediği sürece kesinlikle hiçbir şey yapmalarına izin verilmiyordu. Çiftlikte, babam diyabet veya onun sonucunda ortaya çıkan hastalıklar yüzünden çok hastalandığı zaman onu eski arabaya bindirir ve annem yanına oturarak babamın yüzüne bakıp, koma veya bayılma belirtileri olup olmadığını incelerken ben arabayı sürerek onları Salisbury’ye götürürdüm. 110 kilometre nedir ki? Hiçbir şey. Fakat bütün yol kıvrımlıydı, çakıllı ve kumlu yüzeyinde büyük dalgalar vardı ve bunların üstünden ya hızla geçmeniz –ki bu durumda araba ve içindekiler sarsılır, titreşirdi– ya da son derece yavaş gidip bir bayırdan inip diğerine tırmanmanız gerekirdi. Babam çok hasta olduğu için yavaş gitmem gerekirdi. Yolculuk, arada durup babamı dinlendirerek beş altı saat sürebilirdi. Bütün yolu asfaltlayacaklarına yalnızca tekerleklerin geçeceği şeritleri asfaltladıklarından, biraz daha hızlansak da gene de oldukça yavaş kalıyorduk çünkü bu şeritlerin kenarları çentikli tepeler gibiydi ve eğer dikkat etmezseniz kayıp kumlara girebilirdiniz. Babam solgun bir şekilde bir eliyle arabanın kenarını, diğer eliyle de annemi tutarak kan ter içinde otururdu. Sonra hastaneye vardığımızda annemin zaten çiftlikte yaptığı testler için bir sabah veya bir günlüğüne hastaneye yatırılır ve doktor anneme zaten bildiği şeyi söylerdi. Babam o gece bir otele yatırılır, ertesi gün o korkunç yavaş sürüşle eve dönülürdü. Bütün bunlar doktor otoritesinin onay damgasını vurması içindi. Çılgınlık. Gene de böyleydi. Böyle olmak zorundaydı.</p>

      <p class="paragraf-4"><span class="char-style-override-14">Altın Defter</span> genellikle en iyi romanım olarak görülmektedir. Belki öyledir, ama benim başka düşüncelerim var. Yazarlara kendi eserlerini değerlendirmemeleri öğretilir. Kitap, yazıldıktan neredeyse 40 yıl sonra bile hâlâ düzenli olarak satılıyor ve sık sık yeni baskısı yapılıyor. Hem de sadece Avrupa ülkelerinde de değil. Bu kitabın tarihi, bir romanın yaşayabileceği değişiklikleri göstermektedir.</p>

      <p class="paragraf-4">İnsanlar hep, “Bu romanı, o romanı, o öyküyü neden yazdın, nasıl oluştu?” diye soruyor. Fakat bunun cevabı hiç kolay değil. Yıllarca nasıl yazacağınızı bulamadığınız için bir romanı düşünebilirsiniz, sonra birden çözülür, belki bir ya da bir dizi rüyada; imkânsız olan artık kolaydır. <span class="char-style-override-14">Evlilikler</span>’e böyle oldu. Format nedense, <span class="char-style-override-14">Argos’taki Kanopus Arşivleri</span> biçimlemesi on yıl süren yazılamamaya bir son verdi. Sıklıkla olduğu gibi çözüm basitti: Öykü anlatıcısının çok eski zamanlardan kalma sesini kullandım ve her şey yerli yerine oturdu. Bir roman insanın aklına aniden gelebilir, örneğin <span class="char-style-override-14">İyi Terörist</span>’te olduğu gibi. <span class="char-style-override-14">Altın Defter</span>’in doğuşu çok uzun sürmemişti, ama sadece içindekiler yüzünden değil, benim o dönemdeki durumum nedeniyle de oldukça karmaşıktı. Gerçekten de bir dönüm noktasındaydım, bir kırılma anı yaşıyordum; bir eritme kabının içindeydim ve yeniden şekillendirilmeye hazırdım. Hazır olduğumu biliyorum – bu konuda bilinçsiz değildim. Bir kere, duygusal yaşamımın bundan böyle başka türlü olacağı hususunda kesin karar vermiştim. Bir diğer neden de politikaydı, komünizm ahlaki güç olarak çöküyordu. Çevremdeki herkesin yüreği kan ağlıyordu, buhran geçiriyor, dine dönüyorlardı. Bu çok sık olur, eski sıkı komünistler iş yapmaktaki yeteneklerini keşfediyor, çok para kazanıyorlardı çünkü kapitalizm süreçlerine olan saplantı ticaret mesleği için en iyi hazırlıktı. İşin özü şu ki bütün yumurtalarını tek sepete koyanların üzüldüklerini görüyordum. O zamana kadar bastırdıkları, engel oldukları düşünceler, bazen çılgınlık şeklinde akın ediyordu. Beyaz ve siyah diye kategorize edilmiş bir toplum tarafından yetiştirilmiştim ve bunun sonucu da Güney Afrika haberlerinde görülmeye başlanmıştı bile: Katılıklar kırılıyor, şiddet ve savaş halinde patlıyordu. Daha da geriden annemle babamın seslerini duyuyordum. Babam –en azından hâlâ kendisi gibiyken, kendisindeyken– eleştirel değildi, insancıldı, insandı, hoşgörülüydü; annem her zaman sınıflandırmaya, kınamaya, yargılamaya hazırdı. Dünyada olağanüstü bir dönemin sona ermekte olduğunu biliyordum. Çok yakında delirmiş gibi görüneceğini biliyordum. Sonsuza dek sürecekmiş gibi görünen atmosferlerin ve ortamların bir gecede kaybolabileceğini biliyordum. Buna ilişkin olarak yaşadığım en inanılmaz olay, İkinci Dünya Savaşı bittikten hemen sonra, Soğuk Savaş’ın başında, arkadaşlıkların bir gecede bozulması ve müttefiklerin düşman olmasıydı. Birkaç yıl boyunca, 19. yüzyıl hakkında asıl okumak istediğim romanların henüz yazılmadığını düşünmüştüm. Çok sayıda tarih kitabı vardı ama roman çok azdı. Tarih kitapları boldu ama romanlar çok çok azdı. Resmi tarihin ardında yatan entelektüel tartışmaların, kavgaların, tutkuların ve nefretlerin gerçek öyküleri neredeydi? Sosyalist çevrelerde yaşandığı şekliyle hayat neredeydi?</p>

      <p class="paragraf-4">Komünistlerle altın çağ hayalleri kuranların sonradan okuyup herkesin kendilerini nasıl gördüğünü anlayacağı bir roman yazmak istiyordum. Bu arada da hatırlatmalıyım ki, gerçekten, kısa bir süre sonra bu dönemin geleceğine inanıyorduk. Bu kadar aptalca bir şeye nasıl inanabilmiştik? En azından bu delilikler kayda geçmeliydi.</p>

      <p class="paragraf-4">Yaşadığım ve hâlâ yaşamakta olduğum aşırı bölümlendirmeciliği ve ardından da yıkılışını anlatacak bir çerçeveye ihtiyacım vardı. İdeolojiler salt politik olmakla kalmıyor, kadınların kendilerini nasıl gördükleriyle de ilgili oluyordu. Şimdilerde kadın hareketinin altmışlı yıllarda başladığına inanılıyor. Cinsellik gibi. Aslında, 1940’larda ve 50’lerde, komünist partilerinin içinde ve civarında, ayrıca sosyalist partilerde kadınlar hakkında birçok grup tartışması, toplantı, sohbet yapılmıştı. Kadınlar gündemdeydi. Kadınlar oldum olası oturup erkekler üstüne konuşmuştur, hatta böylesi sesler çocukluğumdan kalma. Anılarım, erkekler, kadınlar, aralarındaki farklılıklar, aşk, seks ve evlilik üzerine konuşmalarla dolu. Yeni olan düşünce, eski dengelerin bozulmak zorunda olduğuydu.</p>

      <p class="paragraf-4">Örneğin, Joan Rodker’ın mutfağında yapılan konuşmada, Molly ile Anna’yı arıyordum. Joan Molly’di –tabii çok değiştirilmiş haliyle– ve ben de Ella’ydım. Olanları veya söylenenleri aynen anlatmadığımı söylemeye gerek yok, ancak insanlar otobiyografiye o kadar aç ki insan tekrarlamak ihtiyacı hissediyor: Hayır, her şey aynen öyle olmadı.</p>

      <p class="paragraf-4">Otobiyografik olana duyulan gereksinim olağanüstü. “Hayır, Molly tanıdığım pek çok kadının bileşimiydi. <span class="char-style-override-14">Altın Defter</span>’deki Ella’nın durumu bana aitti ama karakteri pek öyle değildi,” desem anında hayal kırıklığı olur. Kelimesi kelimesine tam bir gerçekle çakışma isteği. Virginia Woolf’un dediğine göre, bir romanın yüz okuyucusundan yalnızca biri gerçekten yazarın yarattığı hayal ürünüyle ilgilidir; gerisi yazarın, “kendini koyup koymadığını”, o portrenin Freddy mi yoksa Jane mi olduğunu bilmek ister.</p>

      <p class="paragraf-4">O yüzüncü okuyucunun değerini bilmeyi nasıl öğreneceğiz?</p>

      <p class="paragraf-4"><span>Peki, neden hep bir romandaki karakterleri otobiyografik olarak yorumlamak istiyorlar? “Hayır, o karakter hayali veya yarım düzine benzer insandan oluşturuldu ya da başka bir sahneden buraya aktarıldı,” dediğim zaman yüzlerde beliren hayal kırıklığını ne kadar da sık gördüm. Gördüğümüz şey, hayal gücüne karşı duyulan isteksizliktir. İstenen şey gerçeklik, realite, “aslında” olanlardır. Eğer, “Evet, hepsi başımdan geçti,” dersem, ah o rahatlama, gülümseme, zevk. Bunun nedeni ne? Bir zamanlar anlatılan bütün hikâyeler hayaliydi, efsaneydi, destandı, masaldı, fabldı. Çünkü birbirimize hikâyelerimizi böyle aktarıyorduk. Fakat o beceri, gerçekçi romanın baskısı altında yozlaştı, en azından hikâye anlatmanın tüm hayali veya fantezi yanları karıştırılarak kesin kategorilere yerleştirildi. Büyülü gerçekçilik, uzay kurgu, bilimkurgu, fantezi, halk bilimi, masallar, korku hikâyeleri var, zira her şeyi yaptığımız gibi, edebiyatı da bölümlere ayırdık. Bir tarafta realizm – gerçek. Diğer tarafta, başka bir kutuda, hayal gücü – fantezi. Ancak şimdi okuyucuların çoğu okurken şöyle düşünmek ister: Bu aslında yazarın başına gelenler. Ve hikâyeyi kişisellikten çıkarmak, kişisel ve özel deneyimi genelleştirmek için o kadar uğraşan yazar, bazen keşke hiç zahmet etmeseydim, olanları aynen olduğu gibi – bir otobiyografi yazsaydım, diye düşünür.</span></p>

      <p class="paragraf-4">Gerçekçi romanlarda diğer boyut, bir yerde girmesi gerektiği için, zorla içeri girmeye çalıştığı zaman, çoğu zaman delilik şeklinde tezahür ediyor. Jane Eyre, Rochester’ın ilk karısının sesini duyduğunda, zavallı bir deli kadının çıkarttığı sesin ötesinde çağrışımlar yapar. Günışığındaki yaşamdan dışlanmış garip ve mantıksız dünyalar cennet ve cehennemin aleviyle vahşice aydınlanır. Bu dışlanmadan biz zararlı çıkarız. Gerçekçi edebiyatta deliliğe çok fazla ağırlık verilmektedir ve bunun nedeni, deliliğe izin verilmesidir. Hayaller aşırı derecede önemlidir, çünkü hayaller “gerçekçidir.” Ne de olsa hepimiz hayal kurarız. Saçmalıkların görüldüğü, hatta odak noktası olduğu “gerçekçi” romanlar konusunda kolaylıkla uzun bir liste yapabiliriz, ancak bunlar hayal veya delilik gibi kabul edilebilir kisveler altındadır.</p>

      <p class="paragraf-4"><span class="char-style-override-14">Altın Defter</span> <span>yüksek baskı altında yazıldı. İçten gelen bir baskı ki bu beni başka bir bulanık alana getiriyor. Bazen bir romanı tetikleyen duygusal baskılar romanın konusundan çok uzaktır. Bunu bütün yazarlar bilir ama sanırım çok az okuyucu anlar.</span> <span class="char-style-override-14">The Fifth Child</span> <span>tamamen hayal kırıklığı ve öfke ürünüydü çünkü Sovyetler Birliği Afganistan’ı işgal ettiği zaman yaşananlar hakkındaki gerçeği gazetelerin yazmasını sağlamak imkânsızdı. Bir nesil dolusu genel yayın yönetmeni ve gazeteci (bir zamanlar en aşırı uçtaki görüşleri savunan, ama genellikle olduğu gibi, genel görüşe dönen) hâlâ Sovyetler Birliği’ne karşı duygusal bir bağ hissediyordu ve bu durum, sevdikleri hakkında tek kelime eleştiri yapmalarını önceleri imkânsız, sonradan da zor hale getiriyordu.</span> <span class="char-style-override-14">The Fifth Child</span><span>’ın ardında bu enerji yatıyordu, ancak kitap Afganistan’ın Sovyetler tarafında işgali hakkında değildi.</span> <span class="char-style-override-14">Altın Defter</span><span>’in ardında kaybetme, değişim –Jack ve Clancy tarafından duygusal sınırlarıma sürüklendiğim– daha doğrusu, birey olarak aslında onlarla hiç ilgisi olmayan kendi duygusal ihtiyaçlarım yüzünden sürüklendiğim duygusu yatıyordu. Yaralı kahraman, acı çeken adam ihtiyacımı anlıyordum ve bütün bunların bitmesi gerektiğini biliyordum. Üçüncü ve son çocuk olan Peter büyüyordu. Kayıplar, ayrılıklar, uzun zaman önce başlayan dramların sona ermesi, sınır çizme ihtiyacı - son. Bütün bu dinamik enerjiyi –sandığımızdan çok daha güçlü olan duygusal enerjiyi–</span> <span class="char-style-override-14">Altın Defter</span><span>’e harcadım. Hem de bunu, genellikle “entelektüel” olarak adlandırdığımız şeyin aslında duygusal olduğunu kabullenmenin yanı sıra yaptım. İdeolojik bir tartışma yapan entelektüellerle dolu bir odadan daha şiddetle duygusal ve tutkulu –ve de zehirli– bir şey var mı? Ancak nefesimi tutarak bu tehlikeli alanın yanından geçiyorum.</span></p>

      <p class="paragraf-4">O romanın çatısını düşünerek kurmuştum. Canlıları bölüp kategorize etmenin tehlikeli olduğunu ve sadece sorun yarattığını düşünüyordum. Yaşlı, genç; siyah, beyaz; kadın, erkek; kapitalizm, sosyalizm; bu büyük ayrımlar bizi mahvediyor, bizi gerçek olmayan kategorizasyonlara zorluyor, ortak noktalarımızdan çok, bizi ayıran şeyleri aramamıza neden oluyor. <span class="char-style-override-14">Altın Defter</span>’i şekillendiren düşünce buydu. Fakat duygular düşünceden daha güçlüydü. İşte bu nedenle <span class="char-style-override-14">Altın Defter</span>’in başarısız olduğunu, kendi standartlarımla, anlatmak istediklerim açısından başarısız olduğunu düşünüyorum. Zira bu kitap, her şeyi –insanları, fikirleri, tarihi– kutulara tasnif etmek üzere ayarlanmış bilgisayarlar gibi düşünme eğilimimizi bir nebze değiştirebildi mi? Hayır, değiştirmedi. Peki, neden bu kadar kibirli bir düşünceye kapıldım? Ama ben keşfetmenin, aydınlanmanın eşiğindeydim. Bu Gerçeği daha yeni görmüştüm. Kendi beynimin bir tasnif makinesi gibi çalışmasını izliyordum ve dehşet içindeydim.</p>

      <p class="paragraf-4"><span class="char-style-override-14">Altın Defter</span> <span>bir anda “Kadın Hareketinin Kutsal Kitabı” haline gelmedi ama birçok ülkede bu şekilde tanımlanıyordu. Hem İngiltere’de hem de Birleşik Devletler’de, erkekler tarafından olduğu kadar kadınlar tarafından da yapılan yorumlar hırçın, kinci ve düşmancaydı. Bir araştırmacı beni görmeye geldi ve</span> <span class="char-style-override-14">Altın Defter</span> <span>için yapılan eleştirilerin bu kadar kötü olmasına şaşırdığını belirtti. Bunun farkında mıydım? Tuhaf olsa da evet, farkındaydım. Bu eleştiriler karşısında, ondan sonra bir daha olmasına izin vermediğim bir şekilde şaşırmış ve yıkılmıştım. Bir kere, o zamana kadar şanslı olmuştum, yazdığım şeyler genelde takdir edilmişti veya olaylar beni haklı çıkarmıştı. Güney Afrika’daki koşullar hakkında ilk yazdığım şeyler, “beyazlara” haksızlık olarak değerlendirilip eleştirilmişti, fakat o dönem geride kalmıştı. Bu eleştiriler,</span> <span class="char-style-override-14">Altın Defter</span><span>’in bir yaraya parmak bastığını gösteriyordu. Duyduğunuz veya gördüğünüz zaman eleştirmenin kitap hakkında değil, kendisi hakkında yazdığını anlıyorsunuz. Eleştirmen buruk bir kinle yazdığı zaman, “Bu roman bana annemi, kocamı, çocuğumu hatırlattığı için canımı sıktı,” demiyor, “Bu korkunç bir roman,” diyor. Bunu anlamak için benim o zaman olduğumdan daha deneyimli olmanız gerekiyor. Ayrıca eleştiri düzeyi şaşırtıcıydı. O zaman herhangi bir alanda yalnızca birkaç iyi insan olduğunu ve geri kalanının ikinci sınıf, cahil insanlar olduğunu bilmiyordum. Eleştirilerden bir tanesi bile</span> <span class="char-style-override-14">Altın Defter</span><span>’in ilginç bir şekli olduğunu ve bunun eleştirmenlerin, İngiliz romanlarının gelenekselliğinden yakındığı bir dönemde yazıldığını fark etmedi. Romanın cinsellik ve savaş yönlerinden o kadar rahatsız olmuşlardı ki başka hiçbir şey görmüyorlardı. Eleştirmenler hakkında şunu anlamak gerekir. Onlar çoğunlukla çok duygusal insanlardır. Onların görevi –aslında?– tartmak, karşılaştırmak, düşünmek, değerlendirmek ama çoğu zaman yalnızca duygusal davranıyorlar.</span></p>

      <p class="paragraf-4">O kadar belirgin şekilde olmasa da, <span class="char-style-override-14">Love, Again</span><span class="dipp"><a class="footnote-link" href="#footnote-225-207" id="footnote-225-207-backlink">207</a></span> kitabımda da aynı şey yaşandı. Eleştirmenler nasıl <span class="char-style-override-14">Altın Defter</span>’in sözde konusu olarak sadece kadınlarla erkekleri gördülerse, <span class="char-style-override-14">Love, Again</span>’in ilk başta göze çarpan konusu olan ileri yaşta aşkı, şaşkınlıkla ve dehşetle karşıladılar ve oldukça karmaşık bir yapısı olduğunu fark etmediler.</p>

      <p class="paragraf-4">O dönemde en yüksek sesle dile getirilen bir eleştiri sonradan giderek azaldı. Bu eleştiri, erkek karakterlerin son derece sevimsiz olması ve benim bunu göremememdi. (Bunun ardında, “Kadın yazarlar erkekler hakkında yazamıyor,” ifadesini, o eski son-çare sözleri duyabiliyorsunuz.) Sonra, <span class="char-style-override-14">bütün</span> karakterlerin sevimsiz olduğu belirtildi. İnsan hemen şunu merak ediyor: Eleştirmen ne kadar olağanüstü, başka bir insanın asla tanıyamayacağı harika insanlar tanıyor olmalı. Ayrıca kendilerini, başkalarının onları gördüğü şekilde değil de, son derece mükemmel görüyor olmalıydılar. Proust’un tam da bu konuda hince ve gülünç bir anlatısı vardır. Şehirli dilinde pohpohlayıcı bir anlatım hayal eder, sosyete editörünün köşe yazısı gibi, ama Goncourt kardeşlerin gazetesinin Vendurin’leri ve çevrelerini anlatışı gibi alttan bir bakış. Sanki <span class="char-style-override-14">Hello</span> dergisi <span class="char-style-override-14">Tehlikeli İlişkiler</span>’i yazmaya soyunmuş gibi.</p>

      <p class="paragraf-4">Muhtemelen şöyle bir şeydi:</p>

      <p class="paragraf-4 para-style-override-41"><span class="char-style-override-2">Church Street’ten aşağı yürüyordum, Molly Jacobs’un evinin önünden geçerken bir de baktım birinci katın penceresinde</span> <span class="char-style-override-3">Frontiers of War</span><span class="char-style-override-2">’ın güzel yazarı Anna Wulf oturuyor. Yüzü odaya dönük. Gülüveriyor, demek ki sohbet etmekte, belki de bizzat Molly’yle. Bu ikisine azıcık imrenmeden edemedim, beğenilen yeni bir yazarla sahneden hiç inmeyecekmiş gibi görünen,</span> <span class="char-style-override-3">The Wings of Cupid</span><span class="dipp"><a class="footnote-link" href="#footnote-225-208" id="footnote-225-208-backlink">208</a></span> <span class="char-style-override-2">tiyatro oyunculuğunu bir kez daha sergileyen Molly Jacobs. Derken yan sokaktan sütçü göründü ve bunu duyan Molly, Anna Wulf’un yanına, pencereye geldi. Sütçü yukarı bakıp iki kızı selamladı. Sevimli bir tablo gibiydiler. Molly beni görüp el salladı. Sessizce yalvarır gibi yaptım, o da Anna Wulf’a bir şeyler söyledi ve bana bir bakış attı, tanıdı, tiyatro fuayesinde bir kere karşılaşmıştık. Hemen ipek bir eşarp içinde kaldırımda yanı başımda bir anahtar belirdi. Bohemliğin çekicilikleri... Merdivenlerden çıkarken arpın hâlâ sahanlıkta durduğunu gördüm, odaya girerken de Molly’nin, “Evet ama ben kuramsal bir tip değilim, yalnızca Tommy için kaygılanıyorum,” dediğini duydum. Belli ki delikanlının geleceği üstüne bir konuşmayı bölüyordum. “Saygılarımı sunmak üzere uğradım,” dedim. Molly, “Sütçünün oğlu burs kazanmış, dün geldiğinde anlattı,” dedi. Kendimi tutamayıp, “Molly daha dikkatli olmalısın, eve herkesi alamazsın,” dedim. Konuşurken fark ettim ki, böyle şeyleri dizlerimin üzerindeki küçücük bir kızken de söylüyordum. Artık yalnızca yüzünü buruşturup omuz silkiyordu. Boşuna artist olmamış, kendimi sanki münasebetsizlik yapmış da azarlanmış gibi hissettim. Sokaktan bir çığlık geldi, “Taze köy çilekleri.” İki kadın da adama durması için el ettiler ve Molly merdivenlerden koşup indi. Anna’nın yanında durup manzaraya ve gördüklerine gülümseyen Anna’yı seyrettim. Molly yüksek sesle çilek satıcısını yukarı, çilekleri birlikte yemeye çağırıyordu, reddedildi ve elinde gerçekten birinci kalite görünen kocaman bir kâse çilekle geldi. Molly sinirlenmişti. İtalya’dan yeni dönmüştü, şu İngiliz sınıf sistemine alışmak bir kültür şokuydu. Anna, Molly’ye adamın duygularını incittiğini söyledi. Molly’nin ise kesinlikle, çekincesiz tavırlarının ne denli dehşet verici olduğuna dair en ufak bir fikri yoktu.</span></p>

      <p class="paragraf-4 para-style-override-20"><span class="char-style-override-2">Çilek yemeyeceğimi, gideceğimi söyledim.</span></p>

      <p class="paragraf-4 para-style-override-20"><span class="char-style-override-2">Yaramaz Molly, “Ben sana çilek ye mi dedim?” diye lafı yapıştırdı.</span></p>

      <p class="paragraf-4 para-style-override-20"><span class="char-style-override-2">“Zaten gitmek zorundasın,” diye devam etti, “Çünkü Richard geliyor. Tommy’nin geleceği konusunda sanırım biraz kapışacağız. Ama o gelene kadar oturabilirsin.”</span></p>

      <p class="paragraf-4 para-style-override-20"><span class="char-style-override-2">Oturup sanki Bonnard’ın elinden çıkma bir sahneyi, sarı sarmaşıklar üstünde güneş pırıltıları, beyaz kâseler içinde kremalı kırmızı çilekleriyle iki güzel kadını, her ikisinin de yediklerinden sonsuz haz alışlarını seyrettim.</span></p>

      <p class="paragraf-4 para-style-override-20"><span class="char-style-override-2">Molly Jacobs’un başka ne kaygıları olursa olsun, para konusunda kaygılanmasının mümkün olmadığını düşünüyordum. Richard sadece bütün dünyada her gün kullanılan bir kelime olan Skies Unlimited değil, bir düzine uluslararası şirket demekti. Sınırı kesinlikte gökyüzüydü. Neyse ki, Molly’yle uygar ve modern şekilde yakın arkadaşlar.</span></p>

      <p class="paragraf-4 para-style-override-20"><span class="char-style-override-2">Kapı çalındı ve Molly eşarba sarılı anahtarı aşağıya attı. Anna’yla karşılıklı olarak birbirlerine gülümsediler ama ben bunu nasıl yorumlayacağımı bilemedim –oysa her zaman psikolojik sezgimle gurur duyardım– ama sonra bana, “Bunu yapmamdan hep nefret etmiştir. Son derece kendini beğenmiş bir adamdır,” dedi. Fakat sesinin sevgi dolu olduğundan eminim.</span></p>

      <p class="paragraf-4 para-style-override-20"><span class="char-style-override-2">Gitmek üzere ayağa kalktım ve “Umarım arkamı döndüğüm anda benim de kendini beğenmiş bir ukala olduğumu söylemeyeceksindir,” dedim.</span></p>

      <p class="paragraf-4 para-style-override-20"><span class="char-style-override-2">Ancak Richard gelmişti. Beni selamlaması formalite icabıydı zira gözünün iki kadında olduğunu görüyordum. Sorunlarını bu kadar sempatik arkadaşlarla tartışabildiği için ona imreniyordum. Spor giyinmişti ve Molly ona takıldı. “Bugün kırlara gitmek üzere izin mi aldın?”</span></p>

      <p class="paragraf-4 para-style-override-20"><span class="char-style-override-2">Çıktım. Bunu istemeden yaptığımı itiraf edeyim. Bir erkekle bir kadın arasında ancak çok samimiyseler gerçekleşebilecek öylesine güzel bir manzara ve bir de edebiyat dünyasının kendisinden çok şeyler umduğu güzelim küçük Anna Wulf’la tembel ağır ve çekici pazar sabahı tablosu.</span></p>

      <p class="paragraf-4 para-style-override-20"><span class="char-style-override-2">Church Street’ten aşağı yürürken kendi kendime ertesi pazar da buradan yürüme ve çok eski bir dostluğa sahip çıkma sözü verdim.</span></p>

      <p class="paragraf-4 para-style-override-38"><span class="char-style-override-3">Philip Maxbury Westbourne’un</span> <span class="char-style-override-3">Güncesi</span><span class="char-style-override-2">’nden,</span></p>

      <p class="paragraf-4 para-style-override-38"><span class="char-style-override-2">Tiyatro eleştirmeni, edebiyatçı, köşe yazarı</span></p>

      <p class="paragraf-4 para-style-override-22">Kadınlar ilk başta kitabı beğenmekte acele etmediler. Aksine bazıları mesafeli davrandılar. Böyle yapanlar arasında özel arkadaşlarım da vardı ve şu çizgide eleştiriler getirmişlerdi: Neden sırlarımızı açığa çıkardın? Ancak o dönemde kadınların erkeklerde eleştirdikleri yanlar pek sır sayılmazdı. Kitabı ilk beğenenler erkekler oldu: Nicholas Tomalin, bana bu konuda mesaj gönderen Edwin Muir ve Birleşik Devletler’deki Irving Howe, bir süre sonra Hugh Leonard ve daha da sonra, önce Simon &amp; Schuster’da sonra da Knopf’ta editörüm olan Robert Gottlieb.</p>

      <p class="paragraf-4">Hemen karşılaştığım sorunlardan biri Michael Joseph’teki ayaklanmaların kitabın yayımlanmasıyla çakışmasıydı. Herhangi bir satışı onaylama veya reddetme hakkı söz verilmiş olmasına rağmen çalışanlarına danışılmadan şirket satılmıştı ve editörlerin yarısı istifa etmişti. Kendi editörüm <span class="char-style-override-14">Altın Defter</span>’i sevmemişti, hiç dile getirmedi ama şirketteki başkaları bunu bana iletti.</p>

      <p class="paragraf-4">Sonra İngiltere’de, Birleşik Devletler’de ve İskandinavya’da kitabı feministler keşfetti ve kitap “Kadın Hareketinin Kutsal Kitabı” oldu. Son derece soğukkanlı bir şekilde tasarlanan bu kitap sanırım histerik bir şekilde okunuyordu. Bunun en uç örneği, İsveç’te bir aktrisin yanıma gelip, “Mavi defter haricinde hiçbir şey okumadım – ama hayır, o bana ait, sizinle hiçbir ilgisi yok,” demesiydi.</p>

      <p class="paragraf-4"><span>Roman, Almanya ve Fransa’da, fazla kışkırtıcı olduğu gerekçesiyle on yıl süreyle basılmadı. Sonunda basacak cesareti buldukları zaman bir anda büyük bir başarıya ulaştı ve feministler tarafından tutuldu. Fransa’da çeviri romanlar arasında Prix Medici ödülünü kazandı. Fransız yayınevi Albin Michel’deki editörüm Amerikalı Peter Israel bana</span> <span class="char-style-override-14">Altın Defter</span><span>’i ilk okuduğunda büyük öfkeye kapılıp kitabı odanın duvarına fırlattığını ve neredeyse o günlerdeki kız arkadaşına isabet ettirdiğini söyledi. Fakat kitabı sonradan sevmeye başlamış ve Fransa’da bu kadar iyi satmasının sorumlusu olmuştu.</span></p>

      <p class="paragraf-4">Romanın tek bir konusu olduğunu sanan yalnızca kadınlar değildi. Kadınlar benim onlardan olduğumu iddia ederek kitapta yalnızca kendi gündemlerini görürken delilik ve hızla tarih olmaya başlayan politika üstüne mektuplar alıyordum. Altmışlı yıllar ve deliliğin romantikleştirilmesi başlamıştı. “Sinir buhranı geçirerek” dağılan kendilerini ve içinde bulundukları zamanı daha iyi anlayan insanlar teması altmışların damak zevkiydi. En önde Ronnie Laing ve arkadaşları geliyordu. Güya bu temanın tanıtımını yapan, keşfeden, başlatan onlardı. Acaba? Ellili yıllarda Haimi Kaplan tarafından yazılmış <span class="char-style-override-14">The Inner World of Mental Illness</span><span class="dipp"><a class="footnote-link" href="#footnote-225-209" id="footnote-225-209-backlink">209</a></span> adında bir kitap vardı. Harika bir kitaptı –insancıl, düzgün, aklı başında– ve bu yüzyıldan olduğu kadar eski asırlardan da örnekler kullanıyordu. Bu kitabı birçok insanın bulduğuna, bundan esinlendiğine inanıyorum ama doğruluğunu kabul etmediler. Bunu çok sık görüyoruz: İnsanlar ilham kaynaklarının en önemlisi dışında hepsini kabullenirler. Bence bunun nedeni, hak eden şeyleri kabul etme konusunda isteksizlikten çok, ilk izlenimlerinin esinlenilen duygunun parçası olacak kadar güçlü olması ve “İlk tepkim buydu, ama şimdi buradan başlıyorum,” demenin zor olması.</p>

      <p class="paragraf-4">Cinsler arası savaş üstüne erkeklerden de takdir edici mektuplar aldım. <span class="char-style-override-14">Altın Defter</span> üstüne erkeklerden hep mektuplar geldi. Her yıl, düzenli olarak ve aynen şöyle: “<span class="char-style-override-14">Altın Defter</span>’i buldum, karıma-sevgilime-kızıma vermişim.” Geçenlerde Meksika’dan gelen bir mektup: “<span class="char-style-override-14">Altın Defter</span>’i yeni okudum. Kadınların erkekler ve bebekler dışında hiçbir şey konuşmadığını sanırdım. Karıma verdim.”</p>

      <p class="paragraf-4"><span class="char-style-override-14">Altın Defter</span>’i solcu bakış açısıyla eleştiren Edward Thompson’un bir mektubuna verilen yanıt her şeyi söylüyor:</p>

      <p class="paragraf-4 para-style-override-41"><span class="char-style-override-2">Sevgili Edward,</span></p>

      <p class="paragraf-4 para-style-override-20"><span class="char-style-override-2">Mektubuna binlerce teşekkürler – telefon etmen ve mektup yazman büyük bir incelikti.</span></p>

      <p class="paragraf-4 para-style-override-20"><span class="char-style-override-2">Huylarımız dikkate alındığında, özellikle mektupla tartışmanın tehlikeli olacağını varsayalım.</span></p>

      <p class="List-Paragraph para-style-override-20"><span class="char-style-override-2">1.</span> <span class="char-style-override-3">AD</span><span class="char-style-override-2">’i kim öznel olarak tanımlayabilir anlamıyorum. Öznel tavırlar nesnelleşir ve topluma yansır, ya da benim yazmaya çalıştığım buydu.</span></p>

      <p class="List-Paragraph para-style-override-20"><span class="char-style-override-2">2.</span> <span class="char-style-override-3">New Left Review</span><span class="char-style-override-2">’la geçmişimle ilgili olarak, hayır, Edward, olaylar aslında senin anlattığın şekilde olmadı, ama bunu bir kenara bırakalım.</span></p>

      <p class="List-Paragraph para-style-override-20"><span class="char-style-override-2">3. Sanırım, benim ormanlardan çıkıp parlak ışıklarda gözleri kamaşan biri olduğumu söylemek, benim yetişme tarzımda birinin Avrupa hakkında kaçınılmaz olarak sahip olacağı yabancı görüşünü düşünmekten kaçınmanın kolay yolu.</span></p>

      <p class="List-Paragraph para-style-override-20"><span class="char-style-override-2">4. Hayır sevgili Edward, hayali yorumlarım için Sovyet gazetelerinden kopya çekmedim. Tuhaf görünse de, onları uydurdum.</span></p>

      <p class="paragraf-4 para-style-override-20"><span class="char-style-override-2">Aslında kendim ve</span> <span class="char-style-override-3">AD</span> <span class="char-style-override-2">için öldükten sonra bir şey yazılacak olsa şöyle hoppaca bir ibare olurdu, tıpkı sert bir dadı havasında, başımın üstünde bir konuşma balonu: “Garip gelse de hepsini ben uydurdum...”</span></p>

      <p class="paragraf-4 para-style-override-20"><span class="char-style-override-2">Ya da aynı fikri daha kuramsal olarak yazarsam: Roman ölmekte olduğundan, hepimiz bilgiye susamış olduğumuzdan, parçalanmış dünyamızın çeşitli yönleri üstüne daha fazla bilmenin kurtuluşa götüreceğine dair yanlış inanç yüzünden, kimse ama kimse, edebiyatçılar bile, romanlarla roman olarak ilgilenmiyor, bir kitabı okunması gerektiği gibi okumuyorlar:</span> <span class="char-style-override-3">AD</span><span class="char-style-override-2">’i herkes bir otobiyografi gibi okudu. Harika. Bugün gerçekten de gazetecilik çağı.</span></p>

      <p class="paragraf-4 para-style-override-20"><span class="char-style-override-2">Sevgili Edward, bu son derece</span> <span class="char-style-override-3">yapıcı, yaratıcı</span> <span class="char-style-override-2">bir roman ve önemli olan, bölümlerin birbiriyle ilişkisiydi. Şimdi sergilenen, insanların şimdi gösterdiği entelektüel ve duygusal tavırlar ve bunların birbiriyle ilişkisi hakkında bir romandı.</span></p>

      <p class="paragraf-4 para-style-override-20"><span class="char-style-override-2">Buna öznellik dersen, kitabı okumadığını itiraf etmiş olursun...</span></p>

      <p class="paragraf-4 para-style-override-20"><span class="char-style-override-2">İkinize de sevgiler, arkadaş olalım, gel ve beni ziyaret et.</span></p>

      <p class="paragraf-4 para-style-override-20"><span class="char-style-override-2">Arkadaşın Tom’la tanıştığıma memnun oldum. Kibar biriydi.</span></p>

      <p class="paragraf-4 para-style-override-37"><span class="char-style-override-2">Sevgiler,</span></p>

      <p class="paragraf-4 para-style-override-38"><span class="char-style-override-2">Doris</span></p>

      <p class="paragraf-4 para-style-override-22"><span class="char-style-override-14">Altın Defter</span> çok tuhaf bir hayat yaşıyor.</p>

      <p class="paragraf-4">“<span class="char-style-override-14">Altın Defter</span>’i altmışlı yıllarda okudum. Hayatımı değiştirdi. Kızım okudu, şimdi de torunum okuyor,” diyen kadınlarla tanışıyorum.</p>

      <p class="paragraf-4">Bir kitabın insanın hayatını değiştirmesi. Bu yalnızca insanın değişikliğe hazır olduğu ve kitabın bunu teşvik ederek sonucu belirlediği anlamına geliyor.</p>

      <p class="paragraf-4"><span>Bir keresinde Rio’da, insanın güney iklimlerinde yapabildiği gibi, otelimin dışında kaldırımda oturuyordum. Varoşlardan gelen kızlar bütün gün sadece tek bir kahve veya meyve suyu içerek orada oturuyorlardı çünkü düzgün bir elbise parasına, bir süre için –yaklaşık bir hafta– yoksulluktan ve sefaletten uzaklaşıyorlardı. Garsonlar –çok sık olmasa da– bir müşteri bulurlarsa onlara hoşgörülü davranıp görmezden geliyorlardı. Çok fazla kız vardı ama yeterince müşteri olmuyordu. Bu kızlardan ikisi yakın bir masadaydı ve bir kız seslendi. “Arkadaşım size bir şey söylemek istiyor. İngilizce bilmiyor. Sizi seviyor.” Ama hayır, aslında bana</span> <span class="char-style-override-14">Altın Defter</span><span>’i sevdiğini söylemeye çalışıyordu. Fakat kitap dünyanın en kötü varoşlardan birine nasıl gelmişti? Bu olay beni son derece duygulandırdı, minnet duydum.</span></p>

      <p class="paragraf-4">Kitap Çin’de her biri 80.000’er olmak üzere iki kez basıldı. Bu rakam, devasa nüfuslarına göre küçüktü ama bize göre büyüktü. İki seferde de birkaç gün içinde hepsi –kadınlara– satıldı, çünkü orada da kadınlara yönelik bir kitaptı. Kadınların hayatı o kadar zor ki kitap “gerçekte” ne hakkında olursa olsun onlara faydalı olduğu için memnunum.</p>

      <p class="paragraf-4">Ama orası Çin. Feministlerin kitaplarımı ABD’de, Britanya’da sahiplenmelerine kızıyorum, çünkü sık sık şöyle diyen bir başka mektup alıyorum: “Üniversitede feministler uzak durmamı söyledikleri için sizi okumamıştım. Ancak kitaplarınızdan birini okudum ve gördüm ki yalnızca kadınlar için değiller.”</p>

      <p class="paragraf-4">Ve şimdi, 40 yıl geçtikten sonra, yayıncıları ve yorumcuları o kadar üzen bu tartışmalı kitap, kanıksanan bir tür klasik haline geldi. Geçen gün Londra’da bir okulda okuyan 16 yaşındaki gençlerle karşılaştığım zaman bana, öğretmenlerinin <span class="char-style-override-14">Altın Defter</span>’i mutlaka okumaları gerektiğini belirttiğini ve okuduktan sonra “çok beğendiklerini” söylediler.</p>

      <p class="paragraf-4">Doğu Avrupa’dan başka genç bir kadın, şu veya bu konuda verdiğim bir konferansı bitirince arkadaşlarıyla birlikte <span class="char-style-override-14">Altın Defter</span>’i okuduklarını, “O eski günler üstüne okumanın çok ilginç,” olduğunu söyledi.</p>

      <p class="paragraf-4">Bazen kitabın tarih veya siyaset derslerinde tavsiye edildiğini duyuyorum ve memnun oluyorum, çünkü ne de olsa, ben de orada başlamış, dönemin tarihçesini yazmak istemiştim. Ve eğer kitap piyasada kalmaya devam ederse, değeri orada anlaşılacak. Bence, bazı şeylerde başarılı veya başarısız olsam da, o dönemde nasıl olduğumuza ilişkin dürüst, gerçekçi ve güvenilir bir kitap. Bu kitap bugün yazılamazdı zira bir roman ancak bir atmosferin ya da duygunun, ya da düşüncenin rahminden doğar ve onlar artık çok gerilerde kaldı. “Bütün bu eski günlerin” yaşanmış olduğuna inanmak çok güç.</p>

      <p class="paragraf-4">Şimdi <span class="char-style-override-14">Altın Defter</span>’in birçok macerası arasından en tuhafına gelelim. Yapısökümcüler için bir metin haline geldi. Doğrudan çok fazla kan, ter ve özellikle gözyaşından doğan bu kitap küçük bir entelektüel oyun haline mi geliyordu? Gülmekten başka yapacak hiçbir şey yok.</p>

      <p class="paragraf-4"><span class="char-style-override-14">Altın Defter’</span>i yazmak beni değiştirdi. Herhangi bir kitabı yazmak insanı değiştirir. Düşününce böyle olması gerektiğini anlıyorsunuz. En alt düzeyde, bir konuyu yoğun bir şekilde düşünüyorsanız, sanki her yerden o konuda bilgi ve irfan yağar: Kitaplar hayatınızda belirir, meseleyi radyoda, sohbetlerde ve televizyonda duyarsınız. Bu gerçektir emin olabilirsiniz, üstelik bunun “bilimsel” bir açıklaması da yok. Henüz. Fakat ben bu hızlı bilgi alma olayından bahsetmiyorum. O romanı yazmak düşünce tarzımı değiştirdi. Başladığımda, komünizmi kapı dışarı etmiştim ancak komünizmin zihinsel kalıpları aynen kalmıştı. Şimdi o kafa yapısı yalnızca komünistlerin ve eski komünistlerin tanımlamadığı gibi, hiç komünist hatta sosyalist bile olmamış kişilerin malı olmuş durumda. Ellili yıllar sona ermeden “kapitalist basında” öne çıkan makaleleri okuyordum. Bunlar mükemmel derecede tutucu makalelerdi ama komünist jargonu kullanmaktaydılar: somut adımlar, çelişkiler, gösteriler, karşıtların birbirinin içine geçmesi, sınıf savaşı ve diğerleri. O sürekli tekrarlanan süreci gözlemliyorduk. Dışlanan, hatta aforoz edilen azınlığın düşünce tarzı yavaş yavaş her tarafa yayılıyor ve sonunda “konsensusa” dönüşüyordu.</p>

      <p class="paragraf-4">Onlarca yıldır, benim “paket” dediğim, Batılı eğitimden geçen her gence tek olasılık diye kabul etmeleri öğretilen, kabul edilmiş olan modaya uygun bir paket var. Bu bugün eskisinden daha az geçerli, çünkü dışlanmış azınlıkların düşünceleri sonradan içeri sızmaya başladı. Öncelikle Marksizm, Marksizmin elli yedi türünden biridir, hatta Marksizm olarak tanınmasa bile. Sonra, insan toplumunun kaderinde, her yönden –özellikle maddi açıdan– daha da iyiye gitmek olduğuna dair inanç... Herkesin geleceğinde, giderek artan bir maddi refah olacağına inanılıyor. Araba, buzdolabı sayısı, huzur, güvenlik daha da artacak, bütün dünyanın üstünde durduğu yürüyen merdiven yukarı doğru hareket etmeye devam edecek. (Ancak bunun inandırıcılığı giderek azalmaktadır.) Bu materyalizm, her tencerede bir tavuk – Birleşik Devletler’in zor dönemlerde kullandığı politik sloganı “gökteki pasta”nın yerini almıştır. Her yerde <span class="char-style-override-14">her</span> tencerede tavuk, oysa bu hâlâ ulaşılmaktan çok uzak. Sonra da, paketin en büyük parçası, felsefi materyalizm, “Tanrı öldü, Yaşasın bilim,” materyalizmi.</p>

      <p class="paragraf-4">Bu sonuncuyu kabul etmeyen herkes –her zamanki kadar güçlü olduğu için– iradesiz ve korkak olarak değerlendirilerek küçümsenmektedir. Birisi “Tanrı’ya inanan insanları anlamıyorum,” dediği zaman imalı bir şekilde veya açıkça dudak bükülmektedir. Hatta, “Eğitimsiz insanlar, evet,” bile diyebilirler. Tanrı onlar için, yok olmayı kabullenemeyen insanlar için, sonsuzluk korkusuna karşı bir sigorta poliçesine dönüşür. Yine de bu tür küçümsemelerle kendilerini üstün görenler, Tanrı’ya inanan çok sayıda insanın cennetin yanı sıra, cehennem ateşine ve her türlü acı veren cezaya da inandıklarını düşünmezler. Örneğin Müslümanlar ve bir dereceye kadar Hıristiyan tarikatları. Herhalde bunu korkaklık olarak değil, cesurluk olarak değerlendirmek gerekir öyle değil mi? Bu, Tanrı’ya inananları küçümsemek, insanların geçtiği bir süreç. Ben de yaşadım. Kendimi beğenmişliğimi ve üzerinde epey düşünülmüş, özgün bir şeyler söylediğim duygusunu hatırlıyorum.</p>

      <p class="paragraf-4">Bu gündeme dahil edilmesi gerekli alt maddeler, Güney Afrika’nın kanla ve “uzun bıçaklar gecesiyle” sona erecek kötü bir tiranlık olduğu: Yanlış. Güney Rodezya da aynı bakış açısıyla görülme süreci içindeydi. Birleşik Devletler dünyanın en büyük düşmanıydı, Sovyetler Birliği’nden çok daha kötü bir tiranlıktı, ama yapılan bütün açıklamalara rağmen, yine de birçok insanın aklında kutsal bir yer işgal etmeyi sürdürmektedir. Kendi ülkemize, Britanya’ya karşı duyulan şiddetli aşağılama –o zaman hiç irdelenmemiş olsa da– kendini Britanyalı olan her şeyi düzenli olarak eleştirmek olarak gösteriyordu. Bu, “Britanyalı en iyisidir” görüşünüm tam tersiydi. <span class="char-style-override-14">Gerçek</span> politikanın başka bir yerde sürdürüldüğüne kesin gözüyle bakılıyordu çünkü <span class="char-style-override-14">gerçek</span> politika huzursuzluk, şiddet, ayaklanmalar ve devrim anlamına geliyordu ve İngiltere –o zaman– o tür şeylerle ilgilenmiyordu. Biz barışçıldık, şiddete karşıydık, meseleleri oyla çözmeye inanıyor ayrıca aşırı görüşlerle de ilgilenmiyorduk. Başka bir yerde oluşan en ufak bir devrim imasında, hatta huzursuzluk belirtisinde, parası olan İngiliz “eylemciler” Polonya’ya, Macaristan’a, Çekoslovakya’ya ve Paris’teki heyecanlı eylemlere gidiyorlardı.</p>

      <p class="paragraf-4"><span class="char-style-override-14">Altın Defter</span>’i bitirdiğim zaman yazarak paketten çıkmanın yolunu bulmuştum ancak son cümleye gelip, “Buldum! Sonunda anladım!” diye bağırmadım. Belirli yoldaşlarla ve eski yoldaşlarla, hatta ılımlı bir politika izleyen arkadaşlarımla birlikteyken bu “paket” yüzünden rahatlık ve kayıtsızlık yaydıklarını fark ederek başladım. Sürekli yukarı doğru ilerlemeye, materyalist yürüyen merdiven kavramına inanmak, iyi niyet ve insan ırkı için duyulan kaygının kanıtıydı. Tanrı’yı pencereden dışarı atmak ve soğuk evrenin karşısında tek başına durmak, cesur ve boyun eğmez olmak demekti. Devrime inanmak, özellikle eğer, gizli fantezilerinizde, işkencecilere kafa tuttuysanız ve toplama kamplarından sağ çıktıysanız cesur olduğunuz anlamına geliyordu.</p>

      <p class="paragraf-4">Dünyanın hiçbir yerinde fantezilerinde sorgulanmaya, işkenceye, hapse atılmaya, kamplara hazırlanmayan bir komünist olmadığından eminim. Ve bu devrimin gündemde bile olmadığı ülkelerde oluyordu. “Yalnız bir şey var Yoldaş Soruşturmacı” – sözleri ve ağızda alaycı bir ifade. “Hepimiz biliyoruz iyi ve dostça olan sorgucu gidecek yerine sadist bir domuz gelecek. Haber alma özgürlüğü olan ülkelerde yaşadığımızı unutuyorsunuz. Evet, tabii, her şeyi itiraf edeceğim. Hiç kimsenin işkenceye dayanmadığını herkes bilir. Ancak, bu ülkenin dışında hiç kimsenin bunun tek kelimesine bile inanmayacağını anlamıyorsunuz. Dünyada herkes sizin (Sovyetler Birliği, Çin, vs.) insanları işkenceyle konuşturduğunuzu biliyor. Gerçekten, bu kadar saf, bu kadar cahil olmayın.” Bu tür fanteziler milyonlarca (birkaç milyon) insanın kafasındaysa bunun genel düşünüşe etkisi ne biçimde olmuştur?</p>

      <p class="paragraf-4">Bir konuda fikir değiştirmek, daha doğrusu, fikrinizin başkaları tarafından değiştirilmesi tuhaf bir şeydir. Bir sabah uyanıp, “Aman Tanrım, eskiden öyle düşünürdüm, değil mi?” diye düşünürsünüz – ama nasıl olduğunu pek bilmezsiniz. Bu, fikirlerinizi ve inançlarınızı engellemek isteseniz de istemeseniz de devam eden bir süreçtir.</p>

      <p class="paragraf-4">Paket artık çok zayıf, ıvır zıvır, yüzeysel ve en önemlisi, son derece rastgele bir şekilde bir araya getirilmiş görünüyordu. Fransız İhtilali’nden ve Aydınlanma’dan parçalar, Cromwell döneminden veya sanayi devriminden bölümler, Marx’tan veya Lenin’den inanç maddeleri. Dinden ve Tanrı’dan vazgeçtiğim anı kesin olarak biliyordum. Annem çocuğunun Meryem Ana’ya –veya temsil ettiği şeye– tutulduğunu görmenin kızgınlığıyla hepsinin aynılarını Protestanların da yaptığı Katoliklerin işlediği günahları sıralamıştı. Böylece yerine cesur stoacılığı ve ateizmi koymak için derin bir nefes alarak omuzlarımdan o batan ve sakil yükü atıvermiştim. Marksist paketi yalnızca Güney Rodezya’daki komünistlerin benimle aynı kitapları okumuş edebiyat âşıkları ve beyaz rejimin yıkılmaya mahkûm olduğuna inanan tanıdığım tek insanlar olduklarından kabul etmiştim. Başka daha derin bir nedenle değil. Ancak başka bir yerde, başka bir zamanda doğmuş olsaydım oradaki doğru “paket” her neydiyse o yer ve zaman için aynı rahatlıkla onu kabul edecektim.</p>

      <p class="paragraf-4">Ayrıca bir şey daha vardı, kitabı yazarken, paketin ilkelerine uymayan şeyler yaşamıştım. “İlham” kelimesinden nefret ediyorum, ulvi deneyimlerle ilgili hiçbir iddiaya güvenmiyorum, ancak bizzat yaşamadığım şeyler yazmıştım ve bunlar gerçekleşmeye başlamıştı. Bunları sıralamak istemiyorum, çünkü insanların acayipliklere açlığı o kadar şiddetli ki, en alçakgönüllü iddialar bile abartılarak tam bir kozmolojiye dönüştürülmektedir.</p>

      <p class="paragraf-4">Birçok yazar kendi yarattıkları fakat sonradan gerçekleşen olayları veya düşünceleri tarif etmek durumunda kalır. Dünyaya bakmanın tek yolunun paketten geçtiğine inanan insanların beni ciddiye almasının olanaksızlığını bilerek diyorum ki düşünüş düzeyimizi saran, ondan ayrı olan ama bazen içine sızan bir düşünce ya da varlık tabakası, bir dalga boyu; ve yazarlar çoğunlukla, ya da belki de yalnızca anlık olarak bu dalgaya binerler. Sık rastlanan, pek çok yazarın birden aynı anda aynı konu, başlık veya fikirle çıkıvermesi fenomeninin açıklaması sanırım bu. Bu kişiler eşsiz olduklarına ve düşündüklerini başka kimsenin düşünmüş olamayacağına inanırlar. Benim başıma birden çok kez geldi. Kendinden emin materyalistler ne kadar inkâr ederse etsin bize yakın bir düşünce denizi, daha ince bir titreşim düzeyi vardır ve kendini hissettirir.</p>

      <p class="paragraf-4">Bana öyle geliyor ki, <span class="char-style-override-14">Altın Defter</span>’i yazarken fikir, düşünce ve duygu yelpazesini o kadar kapsamlı bir şekilde tüketmiştim ki, “imkânsız” veya “tutucu” olarak dışladığım dünya etrafımı sarıyor, içeri girmek için baskı yapıyor, hak iddia ediyordu.</p>

      <p class="paragraf-4">Sistematik biçimde farklı bir arayışa başladım. Nereye, nasıl bakacağımı bilmiyordum. O dışlanan dünya kültürümüzde, seanslar, burçlar, fallar, vs. gibi kuşkulu uygulamalar ve inançlarla kendini gösterdiği için ben tekrar tekrar rahatsız oldum ama azmettim ve her ipucunu – bir kitapta yer alan bir referansı, kulak misafiri olduğum, radyoda duyduğum yorumu takip ettim. Örneğin Yeats beni Altın Şafak’a yönlendirdi ama Madam Blavatsky ile Aleister Crowley tekrar çıkmamı sağladı. Aradığım şey o – büyü, gizem ve tuhaflık değildi, bunu biliyordum. Bu arayış aylarca ve günlük hayatıma paralel bir şekilde sürdü. Bunu tartışabileceğim hiç kimse yoktu, zira tanıdığım herkes, ister sağcı olsun ister solcu, sıkı sıkı pakete sarılıyordu. Bu arayışı <span class="char-style-override-14">The Four-Gated City</span>’de, Martha’nın kişiliğinde anlattım, ama kısalttım, düzelttim, basitleştirdim. İnsanların esneyerek kitabı bir kenara fırlatmasını istemiyorsanız, hayatınızdaki düzensizlikleri anlatamazsınız. Bir kez daha genç kızken yaşadığım duruma düşmüştüm: Düşündüklerimi kendime saklayıp sessiz olmak zorundaydım.</p>

      <p class="paragraf-4">Bir anda temel, ağır basan bir durumun farkına vardım – bırakın ciddi bir şekilde tanıştırılmayı, hayatımda duymadığım bir dünya fikir ve inançla karşı karşıya kalmıştım. Kesinlikle iyi bir eğitim almamıştım ama çok okumuştum, dönemin entelektüel mayasının parçası olmuştum, çok değişik insanlarla tanışmıştım, fakat şu anda keşfettiklerime ilişkin en ufak bir ipucu bile görememiştim – tabii, eğer Güney Rodezya’daki komünist grubun son günlerindeki iğrenç “spiritüalizmi” saymazsam.</p>

      <p class="paragraf-4">Eğitimimizin, kültürümüzün hiçbir yerinde Doğu’nun büyük dinleri, büyük manevi gelenekleri hakkında tek bir kelime, tek bir fısıltı bile yoktu. Kendi kültürümüzün özünde Hıristiyanlığın içsel manevi geleneği, Aziz John veya Norwichli Mother Julian gibi yazarlar, <span class="char-style-override-14">The Cloud of the Unknowing</span><span class="dipp"><a class="footnote-link" href="#footnote-225-210" id="footnote-225-210-backlink">210</a></span> gibi kitaplar yatmaktadır. Bunlar, sanırım, çok az kişinin paylaştığı doğuştan gelen özel bir yeteneğe sahip ve çoğunlukla dindar insanlar tarafından bilinen kesinlikle olağandışı bireylerdi.</p>

      <p class="paragraf-4"><span>Bence eğitimimizin özündeki bu eksiklik –o zaman kesinlikle vardı ama şimdi biraz değişiklik oldu– Batı’nın kaygısız, kendini beğenmiş, gururlu, sığ entelektüelizmiyle yetişen gençlerinin, en bozulmuş şekliyle bile olsa, Doğu gelenekleriyle tanıştıkları zaman yaşadıkları savunmasızlığın nedeniydi. Altmışlı yılların başında, yüksek düzeyde eğitim almış gençlerin ailelerini şaşkınlık ve çaresizlik içinde bırakarak aniden şarlatanlığa, gurulara ve her türlü tarikata girdiğini gördük. Ancak bunun nedeni, beyinlerinin bazı bölümlerinin işlenmemiş ve her türlü eski zararlı oluşumlara yer açmaya hazır olmasıydı.</span> <span class="char-style-override-14">The Temptation of Jack Orkney</span><span class="dipp"><a class="footnote-link" href="#footnote-225-211" id="footnote-225-211-backlink">211</a></span> <span>hikâyemde anlattığım gibi.</span></p>

      <p class="paragraf-4">Öncelikle Budizmin çeşitli gelenekleri hakkında kitaplar okudum. Budizm çok yakında çok sayıda insana cazip gelecekti, hâlâ da geliyor. (O dönemde adını bile duymamıştık. Altmışlı yılların hemen öncesinde fikirlerimizin ne kadar cahilce ve kısır olduğunu anlatmak gerçekten çok zor.) Budizm vahşi ve savaşı seven Batı’ya çok cazip geliyor. Sonra Hinduizmin bazı yönleri, çoktanrıcılığı, heteromorfizmi, aynen Katoliklik gibi kendini içinde bulduğu kültüre bağlı olarak tanrıları ve azizleri özümsemesi bana çok cazip geliyor. Ama ben Hintli değilim. Bunun Hindistan’daki aşramlarda<span class="dipp"><a class="footnote-link" href="#footnote-225-212" id="footnote-225-212-backlink">212</a></span> ve diğer yerlerde lungiler<span class="dipp"><a class="footnote-link" href="#footnote-225-213" id="footnote-225-213-backlink">213</a></span> kuşanan, sariler<span class="dipp"><a class="footnote-link" href="#footnote-225-214" id="footnote-225-214-backlink">214</a></span> giyen ve alınlarının ortasına kırmızı benekler koyan ruhlar için bir engel olmadığını biliyorum. Doğu’nun bütün büyük klasiklerini Vedaları, Bhagavad Gita’yı, çeşitli Zen kutsal yazılarını, bilgilenmek için, keyifle, zevkle ve en çok da yol gösterici olarak okuyor, ancak hep girdiğim kapıdan çıkıyordum. Bütün bunlardan ortaya temel bir sonuç çıkıyordu ve bu sonuç insanın bir öğretmene ihtiyaç duyduğuydu. Öğretmen yoksa, rehber yoksa, belaya kesin gözüyle bakabilirdiniz. Bu, o sırada değişen sesler ve yollar denizinde sımsıkı sarıldığım tek sağlam şeydi ama o zamandan beri teori olmaktan çok uzaklaştı. Çünkü yıllarca atılgan kişilerin bu tehlikeli dinleri kılavuzsuz keşfe çıktıklarını ve her türlü derde düştüklerini, en çok da kalıcı veya geçici deliliğe kapıldıklarını seyrettim.</p>

      <p class="paragraf-4">Batı’da gurur duyduğumuz, övündüğümüz bir şey varsa, o da bağımsızlığımız. Bu hususta kendime meydan okuyana kadar bunun farkında bile değildim. Zor elde ediliyor, değerli özgüveninizden vazgeçmek anlamına geliyor, özellikle de hayatınız boyunca bunun için mücadele etmişken, savunmuşken, komünist olduğunuzda olduğu gibi kaybettiğiniz zaman tekrar kazanmaya çalışmışken. Kadınsanız daha da zor oluyor, çünkü üzerindeki baskılar, özellikle iç baskılar, duygusal baskılar son derece güçlüdür ve dış baskılardan daha sinsidir.</p>

      <p class="paragraf-4">Ellili yılların sonunda ve altmışların başında kendilerini sunan “gurular” teslim olmaya yetecek kadar inandırıcı değildi. Kısmen meraktan birini denedim ve kendimi bölge temsilcisinin karşısında oturur bulduğumda bana sunduğu düşük seviyeli bir psikoterapiydi; haliyle Bayan Sussman’ı hayranlıkla anımsadım. O günlerde psikoterapi yeni yayılmakta olan deyişlerle “çok uç” ve “aşırı”, bugünkü konumundan çok uzaktı. Her tanıştığınız iki kişiden biri danışman, özellikle de (söylemeden edemeyeceğim) kendi duygusal yaşamları felaketlerle dolu olanlardandı.</p>

      <p class="paragraf-4">Gözlerimi ve kulaklarımı dört açmaya ve araştırmamı sürdürmeye karar verdim. Bu arada kendimle ilgili sevimsiz bir gerçek –çok sayıda gerçeğin ilki– kapımı çalıyordu. Bu da araştırdığım Yollar ya da Yöntemlere bazen Disiplin denmesiydi. Ben hiç disiplinli değildim, (evet abartıyordum, o günlerde önümdekinin büyüklüğü beni aşıyordu) biri dışında: Her gün çalışma disiplinim vardı ve bunun bazı insanlara zor geldiğini biliyordum. Hayatımı ve çalışma düzenimi oğluma göre ayarlamayı başarmıştım. Yaşantımın merkezinde onun ihtiyaçlarının, okul düzeninin, tatillerinin, geliş gidişlerinin olduğunu söyleyebilirdim. Başka? Bakınca, kendime ait başka hiçbir şey yok.</p>

      <p class="paragraf-4">Yiyecek olsam da olmasam da yemek beni oyalıyordu. Şimdiki savurgan zamanımızda bu pek olağandışı sayılmazdı fakat yemek konusunu düşünerek ne kadar zaman harcadığımı fark etmeye başlamıştım. Ayrıca kendiniz diyette olabilirsiniz ama iyi bir aşçıysanız ve başkalarına ziyafet vermekten hoşlanıyorsanız yine yemek konusunu düşünürsünüz.</p>

      <p class="paragraf-4">O kısa dönemde çok fazla içmedim ama şarap hayatımın parçasıydı ve kendimi ondan yoksun bıraktığımı söyleyemeyeceğim.</p>

      <p class="paragraf-4">Günde 50 veya 60 sigara içiyordum ve o dönemde, kısa bir süre sonra aniden bırakacağıma inanmazdım.</p>

      <p class="paragraf-4">(O zamana kadar incelediğim bütün Yollar sofuluğun gerekli olduğunu varsayıyordu.)</p>

      <p class="paragraf-4">Bedenim formdan düşmüştü. Yetersiz olduğunu biliyordum ama en azından her sabah egzersiz yapmaya karar verdim ve o günden beri de sürdürüyorum. Kesinlikle bir-iki kol bacak sallamanın daha yüce şeylere doğru bir adım olmasını ummanın bayatlığının farkındaydım.</p>

      <p class="paragraf-4">Düşünce beni rahatsız etmeye yeni yeni, başlamıştı: Çocukluktan çıktığımdan beri tavrım, “yaşam tarzım”, tarihin başka herhangi bir döneminde bozuk, dekadan, yoz olarak tanımlanırdı. Ancak duruşumu belirleyen, kazanmak ve korumak için zorlu mücadeleler veren ve aslında beni (ve benim neslimin tamamını) tanımlayan şey de bu tavırdı. Fakat sorun, eğer denge bozulup bir tarafa ağırlık verilirse (her zaman dengenin bir aşırı uçtan diğerine kaydığını görüyoruz), o zaman en bağnaz ve yavan püritanizme düşmek tehlikesiyle karşı karşıya kalınabilir. Eğer birçoğumuz cinsel ve diğer her türlü özgürlükte bu kadar ileri gidebildiysek, denge noktası kesinlikle hoşgörü bölgesine epeyce geçmiş demektir. Bu düşünceler ve benzerleri zor ve daimi olduğu gibi kimseyle paylaşılmıyordu, dolayısıyla hepsini erteliyordum.</p>

      <p class="paragraf-4">Bu kültürün bir çocuğundan daha iyisinin beklenemeyeceğini bilsem de “Arayış” ve “Yol” üstüne düşündüklerim şimdi acı veriyor ve utandırıyor.</p>

      <p class="paragraf-4">Biz Batı’dakiler ve Batı değerlerinin yayıldığı kültürler her şeyi bekleriz. Bize ima yoluyla veya açıkça, yüksek sesle her şey vaat edilmiştir. İyi olan her şeyi hak ettiğimizi düşünürüz. Bize orada cazip bir şey, gizli bir hazine, olduğu söylendiği zaman ona sahip olmamız gerektiğini belirten bir tepki veririz. Çünkü bu bizim hakkımızdır. Bu öteki dünyanın, manevi olanın –aşağılayıcı olduğu için bu kelimeyi kullanmak güç olsa da– varlığını öğrendiğim zaman iki şiddetli tepkim oldu. Birincisi, bu dünyayı bu kadar görmezden geldiği için kendi kültürümü hor görmemdi. Ancak hor görmek çok kolaydı ve bunu çok uzun zaman sonra fark edecektim. Diğer tepkim ise güçlü bir idrak gereksinimi, gizli bir sevinçti. Açgözlülüktü, ama bunu bilmiyor, övgüye değer sanıyordum; “benim olsun, benim olsun”ları gizlice bağrıma basmıştım. “Bana ver”den daha kötüsü “Şunu <span class="char-style-override-14">yapacağım</span>, bunu başaracağım. Evet, <span class="char-style-override-14">kesinlikle</span>”ydi.</p>

      <p class="paragraf-4">Bir “Yol” izleyenlerin geri dönüp ilk adımlarına utanç içinde bakmaları ve bu kadar yanlış düşünebildikleri için pişmanlık duymaları yaygın bir olaydır.</p>

      <p class="paragraf-4">Şimdi gerçek, ciddi bir zorluk içindeyim. Buradan, yani ellilerin sonundan itibaren yaşamımda, diğerlerinin hepsinden daha derin, kafamı gerçekten meşgul eden ana bir akım var. Bunu yalnızca benzer şeyler yaşamış olanlar anlayacak fakat çoğunluk ilgisiz kalacak ve sıkılacaktır. Bu nedenle işte benim hayatım böyleydi demekle yetineceğim.</p>

      <p class="paragraf-4">İdris Şah’ın <span class="char-style-override-14">Sufinin Yolu</span> adlı kitabından bir küçük öykü. O sıralar henüz sufilerle tanışmamıştım.</p>

      <p class="paragraf-4">Adamın biri, bir adada esirdir ancak esir olduğunu ve hayatta esir hayatından fazlası olduğunu bilmemektedir. Bir kurtarıcı ona gemiyle kaçmayı teklif eder, ancak adam, “Ah teşekkür ederim, teşekkür ederim, gelirim, ama yanımda bir ton lahanamı da getirmem gerekir,” der.</p>

      <p class="paragraf-4"><span>Bunu ilk okuduğumda, asla bir ton lahana almak isteyecek kadar aptal olamazdım, diye düşündüm – ancak, insanın bir ton lahanadan kurtulması zordur. O günlerde sık sık her konuda, “Elbette</span> <span class="char-style-override-14">ben</span> <span>o kadar aptalca davranmazdım...” diyordum. Bu da beni başka bir zorluğa getiriyor. Eğer bir konuda iyiyseniz, bilinçaltında başka konularda da iyi olduğunuzu varsayarsınız, bir alanda başarılı olduysanız, bu başarının başka bir alanda da iyi not olduğunu varsayarsınız.</span></p>

      <p class="paragraf-4">Bu küçük esir hikâyesi yine birkaç kişiye çok anlamlı gelecek fakat başkalarına hiçbir şey ifade etmeyecektir. Bu yüzden bu kadar yeter. İlgilenen insanlar neyi araştırdığımı kendileri takip edebilirler. Sufi hoca İdris Şah<span class="dipp"><a class="footnote-link" href="#footnote-225-215" id="footnote-225-215-backlink">215</a></span> ile <span class="char-style-override-14">arayışımın</span> ödülünü aldığımı hissettim. Kitapları bugün de piyasada mevcut.</p>

      <p class="paragraf-4">Kısa sürede keşfettiğim üzere, cahilliğim ve kendimi beğenmişliğim yüzünden, insanın bağımsızlığından “feragat etmesinin” yanlış olduğunu düşünüyordum fakat gerçek bir utanç ve kızgınlık mevcuttu. Bir “Yol” veya disiplin bulmak amacıyla etrafıma bakmaya başladığım zaman bundan hiç kimseye bahsetmedim çünkü o dönemin atmosferi buna şiddetle karşıydı ancak kült delisi altmışlı yılları öngörmek aslında kolaydı, özellikle katı ateist dogmacı komünist grubumuzun hayalet hikâyeleri ve seanslarla sona erdiğini hatırlasaydım daha da kolay olurdu.</p>

      <p class="paragraf-4">1963 yılında bir partide bir olay oldu. Salon kalabalıktı. Herkes bir dönemde komünist partiye girmiş veya yanından geçmişti. Birisi eline bir kitap aldı ve dehşet içinde bana, “Ne okuyorsun böyle?” diye sordu.</p>

      <p class="paragraf-4">“Hatha Yoga hakkında bir kitap,” dedim. Hatha Yoga, yoganın fiziksel disiplinidir. Bakışanlar, kaşlarını kaldıranlar, kibar bir şekilde konunun değiştirilmesi. Beş yıl içinde bu insanların her biri, “Hayır, çarşamba günü olmaz, yoga kursum var,” demeyi yadırgamayacaktı.</p>

      <p class="paragraf-4">Hâlâ devam eden gerçek utanç kaynağını hızlıca ve tabii yetersiz bir şekilde genelleştirmem gerekiyor. Eğer Hıristiyan’sanız veya edebi nitelikleri yüzünden <span class="char-style-override-14">The Cloud of the Unknowing</span> gibi kitaplar okuduysanız “mistisizm” kelimesinin ciddi bir anlamı olduğunu bilirsiniz. Ancak insanların bir Rehber, bir Hoca, bir Yol, bir Yöntem –bir disiplin– aramasının olağandışı olmadığı bazı Doğu kültürlerinin aksine bu bir kültür değildir. Burada, Batı’da, çoğu insan mistisizmle ilgilendiğinizi duydukları anda hayaletlerden, öcülerden, reenkarnasyondan, falcılıktan, Yi Çing’den, UFO’lardan, yıldız fallarından bahsetmeye başlayacaktır. Mistisizmin herhangi bir heyecanlı deneyim anlamına geldiğini sanıyorlar. Ancak herhangi bir kültürde öğrencilerine, duyu dışı algılama gibi tüm cazip performansları göz ardı etmelerini telkin etmeyen ciddi bir spritüel disiplin bulunmamaktadır. Aslında “supra-normal” deneyimler yaşasalar bile, bunu çılgın, önemsiz şeyler olarak değerlendirirler.</p>

      <p class="paragraf-4">Beni bu kadar aptal olarak görmeleri hoşuma gitmedi.</p>

      <p class="paragraf-4">Yine de bu kadar yeter.</p>

      <p class="paragraf-4">Buraya iki tane şiir koyacağım, çünkü şiirler, sayfalarca düz yazı ile anlatmaya çalışacağınız şeyi birkaç dizede anlatabilir. İkisi de altmışlı yılların başından ama buraya yakışıyorlar. Şiir olarak özellikle iyi veya kötü değiller. Elbette eski tarzdalar ama bilgilendiriciler.</p>

      <p class="paragraf-4 para-style-override-22">BURADA</p>

      <p class="paragraf-4"><span class="char-style-override-14">Burada durduğum yerde</span></p>

      <p class="paragraf-4"><span class="char-style-override-14">Burada onlar da durdular</span></p>

      <p class="paragraf-4"><span class="char-style-override-14">Hepsinin elinde çiçek açan dallar.</span></p>

      <p class="paragraf-4 para-style-override-22"><span class="char-style-override-14">Arkamızda beş tane kilitli kapı</span></p>

      <p class="paragraf-4"><span class="char-style-override-14">Arkalarında hırlıyor</span></p>

      <p class="paragraf-4"><span class="char-style-override-14">Daha önce elimizi yalayan hayvanlar</span></p>

      <p class="paragraf-4 para-style-override-22"><span class="char-style-override-14">Karanlık, çok karanlık</span></p>

      <p class="paragraf-4"><span class="char-style-override-14">Tanrım, beni bu kapıya getirmen ne tuhaf</span></p>

      <p class="paragraf-4"><span class="char-style-override-14">Onlar da durup sordular:</span></p>

      <p class="paragraf-4"><span class="char-style-override-14">Kapıları kim kapattı?</span></p>

      <p class="paragraf-4"><span class="char-style-override-14">Hayvanlarımıza hırlamayı kim öğretti?</span></p>

      <p class="paragraf-4"><span class="char-style-override-14">Beni buraya kim, ne getirdi?</span></p>

      <p class="paragraf-4 para-style-override-22"><span class="char-style-override-14">O halde ben burada duruyorsam</span></p>

      <p class="paragraf-4"><span class="char-style-override-14">Karanlığın yaklaştığı yerde</span></p>

      <p class="paragraf-4"><span class="char-style-override-14">O zaman karanlık burada basıyor olmalı,</span></p>

      <p class="paragraf-4"><span class="char-style-override-14">Evet, karanlık burada basıyor olmalı</span></p>

      <p class="paragraf-4 para-style-override-22">ADALAR</p>

      <p class="paragraf-4"><span class="char-style-override-14">Efsanevi adalar çok güzel de</span></p>

      <p class="paragraf-4"><span class="char-style-override-14">Oradan gelen şiddetli bir esinti merak etmenize neden olabilir</span></p>

      <p class="paragraf-4"><span class="char-style-override-14">Bu adalar meleklere mi, şeytanlara mı?</span></p>

      <p class="paragraf-4"><span class="char-style-override-14">Yavaş yavaş koklamak, evet yolu bu,</span></p>

      <p class="paragraf-4"><span class="char-style-override-14">Kurtarıcı eller bir çocuğu eğitirken</span></p>

      <p class="paragraf-4"><span class="char-style-override-14">Veya yeni bitkiler ekmek.</span></p>

      <p class="paragraf-4 para-style-override-22"><span class="char-style-override-14">Hayat çok zorlaşınca</span></p>

      <p class="paragraf-4"><span class="char-style-override-14">Bu zekânın tahmin edebileceğinden fazlasını vaat ederse</span></p>

      <p class="paragraf-4"><span class="char-style-override-14">Bunu alttan gelen bir bezginlik akıntısı izler</span></p>

      <p class="paragraf-4"><span class="char-style-override-14">Işığın açtığı yerleri</span></p>

      <p class="paragraf-4"><span class="char-style-override-14">Pis su gibi uykuyla dolduran.</span></p>

      <p class="paragraf-4"><span class="char-style-override-14">Sonra benim tedavi eden, bilgili ellerim</span></p>

      <p class="paragraf-4"><span class="char-style-override-14">Beyaz çarşafları düzeltir veya bir örtü çeker.</span></p>

      <p class="paragraf-4"><span class="char-style-override-14">Bir zamanlar her gün küçük şeyler eklemeyi</span></p>

      <p class="paragraf-4"><span class="char-style-override-14">Kalbi sakinleştirmek için yemeyi düşünürdüm</span></p>

      <p class="paragraf-4"><span class="char-style-override-14">Çünkü acı ve şiddet canlılığın en iyi diyetiydi</span></p>

      <p class="paragraf-4"><span class="char-style-override-14">Şimdi, her nefes yapılması gereken</span></p>

      <p class="paragraf-4"><span class="char-style-override-14">Aşırılık çılgınlığı durduruyor</span></p>

      <p class="paragraf-4"><span class="char-style-override-14">Cephelerin savaştan sora sabırla tutulması gibi,</span></p>

      <p class="paragraf-4"><span class="char-style-override-14">Sessiz dostum gelir, zamanla eğitilen ellerim</span></p>

      <p class="paragraf-4"><span class="char-style-override-14">Ekmek yoğurup, hasarlı evi düzeltirken.</span></p>

      <p class="paragraf-4 para-style-override-22">Bu mısralar bir aşama veya adımdan başka bir şey olarak görülmemeli. Bir Yol’da olmayanlar böyle bir yoldakilerle ilgilenebilirler, ancak sorun sıklıkla yolcuların kendilerinin bile yanlış veya yersiz olarak gördükleri geçici bir aşamayı ulaşılacak son nokta, zirve sanmalarındadır. Edebiyat dünyasında bunun paraleli, okuyucunun ya da eleştirmenin birinin burnunuza bir sayfa dayayıp, “Bak, bunu 1953’te yazmışsın, kendin söylemişsin, nasıl inkâr edersin?” demesidir.</p>

      <p class="paragraf-4 para-style-override-22">Partileri sevmediğimi, gitmediğimi söylüyorum ama çok fazla parti vardı. Çoğu Piper’ların nehir kenarında bulunan, çocuklarla dolu evinde oluyordu. Şimdi, o zaman bir rüyanın parçasıymışım gibi geliyor. Hayır, hayat böyle değil, fakat bazı yerler ve insanlara o kadar cazibe bağışlanmış ki, onlardan başka bir şey göremezsiniz. Ayrıca ironik bir şekilde, aile hayatından kaçan bu insan, tamamen dışlanmış bir şekilde, ailenin bütün tatsız yönlerinin sihirli bir değnekle yok edildiği büyülü toprakların kenarında duruyormuş gibi hissediyordu.</p>

      <p class="paragraf-4">Bir sahne: Peter ve Anne birbirlerine sarılmış bir halde yatakta yatıyor, ben de yatağın ayakucunda oturuyorum ve sohbet ediyoruz. Kapı ardına kadar açılıyor, kızlarından biri içeri giriyor ve ellerini dramatik bir şekilde kaldırarak çığlık atıyor: “Ne yapıyorsunuz?”</p>

      <p class="paragraf-4">“Sadece kucaklaşıyoruz,” diyor Anne.</p>

      <p class="paragraf-4">“Ama...” Kızın söylemeye çalıştığı şey, “Peki, ben neden dışlandım?” Ama onun yerine, “İğrençsiniz,” diyor.</p>

      <p class="paragraf-4">“Biz anne-babaların bazı hakları var,” diye yorum yapıyor Peter sakin bir şekilde.</p>

      <p class="paragraf-4">“Ben de geliyorum,” diyor kızları.</p>

      <p class="paragraf-4">“O zaman diğerlerini de çağırmak zorunda kalacaksın,” diyor Anne. “Yoksa seni kayırmış olacağız.</p>

      <p class="paragraf-4">Kız inleyerek bağırıyor ve koşarak odadan çıkıyor. “Sizden nefret ediyorum.”</p>

      <p class="paragraf-4">Evin her yanından çılgın kahkahalar kopar. “Ah öyle <span class="char-style-override-14">kötüler</span> ki!”</p>

      <p class="paragraf-4">O ailede ergenliğin tatsız yanları sanki hiç çaba harcanmadan oynanan çekici ve utangaç tiyatro gibiydi.</p>

      <p class="paragraf-4">Bazen oturup tanıdığım iyi ve güzel insanları düşünürüm ve bu bir şekilde kendimi kötü günlerde iyi hissetmeme yarar. Sakin ve ince ince alay eden, gözlemci, bu nedenle de hemen göze çarpmayan David Piper, yani Peter, hep orada. Japonya’nın savaş tutsağı olarak uzun ve sağlıklı bir yaşam reçetesi sayılmayacak kamplarda geçirdiği yıllar yüzünden belki de çok erken öldü. Onu tanıdığım sıralarda Ulusal Portre Galerisi’ni yönetiyordu.</p>

      <p class="paragraf-4">Bu otobiyografiyi yazarken, hafızanın insana oynadığı küçük numaralar hakkında çok şey öğrendim. En çok da nasıl basitleştirdiğini, derli toplu hale getirdiğini, aydınlık ve gölge arasında keskin bir ayrım yaptığını fark ettim. Warwick Road’da geçirdiğim dört yılın, hatırladığım kadar kötü olması ya da Langham Street’in tamamen eylem ve keyifli toplantılardan oluşması mümkün değil. Fakat ellili yıllardaki ağır yaşam bir çukurdan sürünerek çıkmaya benziyordu.</p>

      <p class="paragraf-4">Dönüp, hoşuma gittiği için abartılı yemekler yaptığım küçük, çirkin ama insan kaynayan dairemdeki sahnelere bakıyorum. Aşırı derecede çok yemek pişiriyordum çünkü bundan zevk alıyordum. Yüzler aklımda, ama ne yazık ki bütün isimleri hatırlayamıyorum. Ne kadar karışık bir insan grubuydu, hem de her yaştan... Zira Peter’ın arkadaşları ve arkadaşların çocukları da oluyordu. Tanıdığım herkesi veya rastgele tanıştığım insanları da hep partilerime çağırıyordum ve her zaman işe yarıyordu. Bazen çılgın tartışmalar çıkmıyor değildi. Pek sık olmasa da hal böyle olunca: “Böyle bir faşist-komünist-nevrotik-psikopat-budalayı nasıl <span class="char-style-override-14">tanıyabilirsin</span>?” denirdi.</p>

      <p class="paragraf-4">Bir partide –ama şimdi atlayıp Charrington Street’teki eve ve kalabalık, yaklaşık 30 kişilik bir öğle yemeği davetine geçiyoruz– iki kadın birlikte odayı baştan başa geçip, “Bir kadının böyle bir şey yapmasının bizim için ne kadar olağanüstü olduğunu biliyor musunuz?” dedi.</p>

      <p class="paragraf-4">“Neyi yapmasının? Anlamıyorum.” Kadınlardan biri New York’tan, diğeri de Moskova’dan gelmişti ve sohbet ediyorlardı.</p>

      <p class="paragraf-4">“New York’ta bekâr bir kadınsanız parti vermezsiniz, evli arkadaşlarınızın sizi davet etmesini beklersiniz. Bir erkek buluncaya kadar bir tür peçeye girersiniz.”</p>

      <p class="paragraf-4">“Bizde ise, erkeği olmayan hiçbir kadın böyle bir pari vermeye cüret edemez.”</p>

      <p class="paragraf-4">Sıradışı bir şey yaptığımı düşünmüyordum ve dediklerine inanmak zorundaydım. Ama biri yeni olmaktan uzak iki düşüncem vardı: Eğer bir şeyi öylece yapıverirsen insanlar toplumun geleneğinde olsun olmasın bunu kabul eder. İkincisiyse hepimiz New York’u toplumsal sofistikasyonun zirvesi olarak görüyorduk; hem Moskova’nın da böylesi orta sınıf tabulardan arındırılmış olması gerekmiyor muydu? Pek yakında feminist devrim gelecek ve (gerçekten mi?) evli olmayan bir kadının parti verip her istediğini davet etmesi sıradanlaşacaktı.</p>

      <p class="paragraf-4 para-style-override-22"><span>Bir sahne: Akşamın geç sayılabilecek bir saatinde, Lindsay Anderson, Royal Court’tan bir grup aktörle evime geldi. Aralarında John Osborne tarafından terk edilmek üzere olan Mary Ure’la kısa bir süre sonra evlenecek olan Robert Shaw da vardı. Robert Shaw’la hiç tanışmamıştım ama Robert, sanki daha önce yaptığımız sohbeti sürdürürmüş gibi, şu-şu insanla ilişkisi olduğunu, bunun karısıyla cinsel hayatını çok geliştirdiğini, eşlerin kocalarının ilişkilere girmesine asla itiraz etmemeleri gerektiğini, zira bunun afrodizyak kadar etkili olduğunu anlattı. Kadınlar kendileri için neyin iyi olduğunu kesinlikle anlamıyordu. Aktörlerin sahne dışında sergiledikleri gibi huzursuz bir gösteriş içindeydi. Bana gelince, bana hep hayran olmuştu, sonunda benimle tanışabilmişti ve birkaç dakika süreyle bu şekilde konuşmaya devam etti. Bu arada Lindsay, okul müdürü edasıyla dinliyor ve arada sırada, “Bu kadar yeter Robert, artık kes şunu,” diyordu. Sonra, Lindsay’in güdümünde hepsi birden gecenin karanlığında kayboldular. “Haydi gelin... Yeter... Yatma zamanı.” Lindsay, dırdırcı mürebbiye rolünü oynayarak saçmaladığını, son derece sinir bozucu olduğunu biliyordu. Fakat her zaman sevimliydi. Neden böyle olduğunu hiç bilmiyordum. Royal Court,</span> <span class="char-style-override-14">The Changeling</span><span class="dipp"><a class="footnote-link" href="#footnote-225-216" id="footnote-225-216-backlink">216</a></span> <span>oyununu sahneye koyuncaya kadar Robert’ı bir daha görmedim. Robert, Mary Ure’la oynuyordu ve tiyatrodaki herkes onun Mary’ye sırılsıklam âşık olduğunu biliyordu. “O kadını seviyorum!” sözünü o kadar büyük bir tutkuyla söyledi ki, gerçek hayat oyundan baskın çıktı ve herkes alkışladı.</span></p>

      <p class="paragraf-4">Edward Thompson beni görmeye geldi. Neden? Bir nedeni olmalıydı. Öyle çay içmeye gelmezdi. Sonra sokakta evimin önünde durdu. Çirkin bir binada, çirkin bir evdi, sokak da pek ilham verici sayılmazdı. Edward sağ yumruğunu kaldırıp göklere seslendi: “Babil! Babil’de ne işim var? Gitmeliyim.” Ve ayağından Londra tozlarını silkeleyip sağlıklı kuzeye doğru yola çıktı.</p>

      <p class="paragraf-4">Edward Thompson, İngiliz işçi sınıfının Marksist tarihçisi olarak maziye karışma sürecinin ortasındaydı. Ancak akranları onu, çoğu insandan birkaç kat iri, her zaman ateşli tartışmalar yapan, parçası olduğu her sahneyi aydınlatan veya insanlık adına asil umutlar taşıyan hayal gücüne sahip biri olarak hatırlıyor. Keşke İngiltere’de onun yerini alacak genç Edward Thompson’lar yetiştiğine inanabilsem, ama ne yazık ki, kindar, soğuk, temkinli bir çağda yaşıyoruz.<span class="dipp"><a class="footnote-link" href="#footnote-225-217" id="footnote-225-217-backlink">217</a></span></p>

      <p class="paragraf-4">Langham Street’ten taşınmadan hemen önce, <span class="char-style-override-14">Play with a Tiger</span> nihayet sahnelendi ve ben provalarda epeyce vakit geçirdim. Bunun bir nedeni Ted Kotcheff’le yakın arkadaş olmamdı. Siobhan McKenna’yı beğensem de onunla arkadaş olmam mümkün değildi çünkü oyundan sonra çok içki içen arkadaşlarıyla bütün gece süren partilere gidip, çılgınca şişenin dibini buluyor, her türlü tuhaf ve asi tavrı sergiliyordu, çünkü vahşi çocuk, ateşli kadın olmak zorundaydı. Buna kesinlikle gücüm yoktu. İrlanda onu bu hale getirmiş, ona bu rolü vermişti ve o da bu rolü sapına kadar oynuyordu. Uzun, şahane kızıl saçları çoğu zaman taranmamış oluyor, gür sesi ve sözcükleri bütün tiyatroda veya bulunduğu her yerde duyuluyordu. Her türlü suçlamayı göze alarak İrlandalı bir aktris olmanın ekstra bir yük taşımak anlamına geldiğini söyleyeceğim. İspanya’da bir ziyafettesiniz, tipik bir İrlandalı çılgınca, şiirsel konuşması, çekiciliği ve büyüleyiciliğiyle sarhoş halde eğlenmeye çıktığını söyler; üç gündür eve uğramamıştır, zavallı karısı ne diyecektir? Zavallı karısının hep yaptığından başka pek de bir seçeneği yoktur ve her zaman olduğu gibi gene suçlu suçlu döndüğünde onu affedecektir. “Nasıl yapabildin?” Ama yapar, yapmıştır, gene yapacaktır çünkü metinde öyle diyordur, ya da belki de bir tür lanettir bu: Eğer İrlandalı ve şairseniz yazgınız bellidir.</p>

      <p class="paragraf-4">Dublin’e gitmiştim ve şair John Montague’yu ziyaret ediyordum. Aristokrat bir Fransız kadınla evliydi ve küçük bir dairede yaşamak herhalde kadın için kolay değildi. John Montague eline bir şişe İrlanda viskisi alıp oturdu ve gülüşerek sohbet ettik, bu arada karısı elektrik süpürgesiyle yerleri temizledi. John makineden kaçınmak için bacaklarını kaldırdı ve “Şu Fransız aristokratları aslında hep köylüler değil mi sevgilim?” dedi ve ardından yanıt geldi: “Senin şansına iyi ki öyle. Eğer o sarhoş arkadaşlarından biri daha kapıya gelirse içeri sokmayacağım.” Bunun üzerine John uzun ince bacaklarını yere indirdi ve “Haydi gidip Behan’ı görelim,” dedi. Birkaç sokak ötede, oyun yazarı Brendan Bohen oturuyordu. Saat sabahın onuydu ve gittiğimizde Brendan ayıktı. Oturup, Royal Court Tiyatrosu’ndan ve Joan Littlewood’un tiyatrosundan bahsettik. (Başka neden bahsedebilirdik?) Konuşma tiyatro uzmanlığı ve aklıselim üzerineydi. Fakat Londra’dan bir gazeteci bekleniyordu. Adam on ikide gelecekti. Brendan’ın sarhoş İrlandalı rolüne bürünmesini, sık sık gazetelere çıkan, bazen ön sayfalarda yer alan bu karakteri yaratmasını izledik. Brendan elindeki viski şişesinden büyük bir yudum alıp birkaç cümle söylerken sarhoşluğunu belli ediyor, sonra bir yudum viski daha alıyordu. Londralı gazeteci gelip biz onları yalnız bıraktığımızda Brendan asi İrlandalı şair performansının zirvesindeydi. Gazeteci gelecek olmasaydı, herhalde bir şeyler kırmadan ve vahşi şiirsel saçmalıklara girmeden sohbete uygun, güzel, ayık bir gün geçirecektik. Ancak senaryoda şairane bir İrlandalı oyun yazarının içmesi ve medyanın da bunu teyit etmesi gerektiği yazılıydı. Medya Brendan’ı asi ve sarhoş olarak tanımlama fırsatını hiç kaçırmıyordu ve sonunda onu içki öldürdü, bitirdi – bu ölüm tiyatro için ve geride kalan bizler için büyük bir kayıptı.</p>

      <p class="paragraf-4"><span class="char-style-override-14">Play with a Tiger’</span>da rol alanlar arasından, senaryo eline ulaştığı zaman hasta yatağından kalkıp buz gibi bir havada, sürünerek seçmelere gelen Maureen Prior’la bir süre görüştüm. Maureen cana yakın, atılgan, anında arkadaş olabilme yeteneğine sahip biriydi. Kocası ise mantıklı, soğukkanlı, entelektüel bir adamdı. Haydi bakalım, yine başlıyoruz, diye düşündüm. İki uyumlu – örneğin iki cana yakın, açıksözlü, şen şakrak insanın evlenmesi doğanın hoşuna giderse ne olacaktı? Zira sınırsız bir neşe olurdu fakat iki soğukkanlı, dalgın, çekingen insan evlendiğinde herhalde birbirlerine asla sarılamazlardı.</p>

      <p class="paragraf-4 para-style-override-22">Bir süre, tiyatrocularla sık sık görüştüm ve bunun nedeni yalnızca sahnelenen bir oyunum olması değildi. Londra tiyatrosuna –bize göre– ağzının payını vermek amacıyla son derece idealist bir plan yapılıyordu. Görkemli, çok görkemli spotlar vardı: Şehir merkezinde Royal Court, Mermaid Tiyatrosu’nda Bernard Miles, Arts Tiyatrosu’nda Oscar Lowenstein. Fakat tiyatroların çoğu son derece tutucu, ticari zihniyete sahip insanlar tarafından yönetiliyordu. Durum bugünkünden çok farklıydı. Şimdi çok sayıda yenilikçi ve maceracı küçük tiyatrolar var, barlarda ve hepsinden önemlisi South Bank’te, hatta Ulusal Tiyatro’da oyunlar sergiliyorlar. Tiyatronun, her türlü faaliyetin, konferansların, çalışma gruplarının, seminerlerin, müzik çalışmalarının yapıldığı, restoranların, kitapçıların bulunduğu toplumsal bir merkez olması şimdi bize normal geliyor. Ama o zaman böyle şeyler yoktu.</p>

      <p class="paragraf-4">Planımız, Covent Garden’da bir depo bulup, her türlü deneysel tiyatroyu, yeni oyun yazarlarını, atölyeleri ve başka ülkelerden oyunları barındırabilecek bir yapı oluşturmaktı. O sıralar yabancı oyunların pek azı Britanya’ya ulaşıyordu.</p>

      <p class="paragraf-4">Biz, bu umutlu hayalperestler kimdik? Fikir Gareth Wigan’dan çıkmıştı. O zaman menajerdi. (Bugün Hollywood’da Warner Brothers’ın yönetimine yardım ediyor.<span class="dipp"><a class="footnote-link" href="#footnote-225-218" id="footnote-225-218-backlink">218</a></span>) Onun Belgravia’daki evinde buluşuyorduk. Ted Kotcheff, Ted Allen, Sean Connery, Mordecai Richler, Shelagh Delaney, çok genç yaşta ölen tiyatro sahne tasarımcısı Sean Kenny ve Clive Exton. 1960 yılında birkaç hafta boyunca yaklaşık 12 defa buluştuk ve planımız bir mimarın projeleri kadar mükemmel hale geldi. O odada tiyatro, film, televizyon ve radyo konusunda çok fazla deneyim vardı. Para bulabileceğimizden emindik, hiç kuşkumuz yoktu. Paralı kişilerle konuşmalar ne kadar desteğimiz olacağını gösteriyordu. Bugün de paranın sorunlarımızın en küçüğü olduğunu düşünüyorum. Bize gelince, hepimiz bedava veya nominal ücret karşılığında çalışacaktık zira ticari tiyatroya karşı canlı bir protesto olmayı amaçlıyorduk. Bir depo bulduk. Kötü durumdaydı ama önemli değildi çünkü amacımıza uydurmak daha kolay olacaktı. Bir pazar sabahı depoda toplantı düzenledik. Kulaktan kulağa ve küçük bir ilanla 200 kişi toplandı: oyuncular, oyun yazarları, tasarımcılar, yönetmenler. Çoğu çalışıyordu; bu sadece kendilerini reddedilmiş hisseden insanların meselesi değildi. Umduğumuz kadar cesaretlendirici bir atmosfer vardı. Oradaki, Joan Littlewood’un kendilerini şeytani değilse bile çürümüş olarak lanetlediği ve bizim de sonuna dek ve içgüdüsel olarak küçümsediğimiz düşman West End Tiyatrosu yönetimine karşı politik bir atmosferdi. Herkesin kafasında yerleşmiş olan fikre göre bir iş eğer kısmen ticari başarı göstermişse kötü olmak zorundaydı ve bu hâlâ da böyle: Sanırım bu aristokrasinin ticareti aşağı görmesinin bir yansımasının gelip inanılmaz bir biçimde sol kanat düşüncesine yerleşmesiydi ve kısmen de komünizmden arta kalmaydı. O dönemde sanatla ilgilenen insanların çoğu bir şekilde komünistti ve bu yeni tiyatro, sadece West End’e değil, tiyatrodaki tüm tiranlığa ve özellikle komünist parti çizgisine karşı bir duruş olarak görülüyordu. O dönemde aktörlerin birkaçının, belki çoğunun şu veya bu zamanda Unity Tiyatrosu’nda –komünist tiyatroda– çalıştığını şimdi kimse hatırlamıyor ve herkes, ikon düşmanlığı ile tanınmış bir tiyatronun, King Street’in baskısıyla yok edildiğini görmüştü. Ayrıca o zamanki tiyatro sendikası Equity komünistler tarafından yönetiliyordu ve aktörlerin çoğu onları gerçekten sevmiyordu. Covent Garden’da o sabah büyük bir heyecan, iyimserlik, fikir birliği vardı; her şey yerli yerindeydi, başlamaya hazırdık. O pazar günkü toplantıdan sonra hepimiz yöneticiliği kimin yapacağına karar verme aşamasına geldiğimizi biliyorduk. Sorumluluğu hiçbirimiz istemiyorduk, yapmamız gereken işlerimiz vardı. Elimizden gelen her şekilde katkıda bulunabilirdik ama yönetemezdik. Peki kime rica edecektik? Hiç kimse tam olarak uygun ve doğru görünmüyordu. Eğer bugün olsa kolaydı, çünkü harika yetenekleri olan bu kuşakta aradığımız türden pek çok parlak, esnek kişi var.</p>

      <p class="paragraf-4"><span>Pekâlâ kim o zaman? Okuyucuların pek çoğu bu duruma aşinadır. Bu, yazarların, yayıncılardan daha başarılı olacaklarına inanıp, bir yayınevi kurmak amacıyla bir araya gelmelerine, belki gerçekten kurmalarına ve sonra yayıncılık yapmak üzere birini işe aldıklarından, asıl işlerine, yazarlığa dönmelerine benzemektedir. Peki bu yeni oluşumun, herhangi bir yayınevinden ne farkı var? Bunu birden fazla kez gördüm ve işe yaramıyor. Böyle bir girişimin başında parayla tutulmuş biri değil, dağları yerinden oynatacak o tutkulu, yaratıcı, kendini işine adamış bir çılgının olması gerekir.</span></p>

      <p class="paragraf-4">Böylece görkemli ve romantik planımızla kalakalmıştık. İnsanlar mektuplar yazarak veya telefon açarak katılmak istediklerini söylüyorlardı ama oluşumun merkezinde boşluk vardı.</p>

      <p class="paragraf-4">Bu noktada devreye Arnold Wesker girdi. Onunla bir yerde karşılaştım ve onun ilgisini çekebilecek bir projeyle uğraştığımı söyledim. O da henüz başlangıç aşamalarında olan benzer girişimlerle ilgileniyordu. Bir toplantımıza geldi. Geç geldiği için hepimiz keyifliydik ve gevşemiştik, güven doluyduk, zira projemiz çok iyi gidiyordu. Her şey planlanmıştı, sadece bir tek eksiğimiz vardı. Arnold hiç gülmeden oturdu ve şu açıklamayı yaptı: “Bunu yönetebilecek bir tek insan var, o da benim.” Ted Allen, “Stalin konuştu,” esprisini yaptı. Böylece bitti – yani öngördüğümüz haliyle proje sona erdi. Arnold, Centre 42’yi kurmak üzere ayrıldı ve bizden muhalefet bekledi. Ama her birimiz çekişmeli politikadan yeterince payımızı almıştık ve Arnold’u yaptıklarında rahat bıraktık. Şöyle hissediyorduk, “Nasıl olsa olgunlaşacak.” Kendimiz de zaten çok kısa süre önce olgunlaştığımızdan bu ebeveyn tavrımızın garipliğini görmediğimizden eminim. Arnold’unsa hepimizi tükenmiş eski komünistler olarak gördüğünü söylemeliyim.</p>

      <p class="paragraf-4">Centre 42 aslında böyle başladı. Arnold da, Joan Littlewood’un daha önce fark ettiği gibi işçi sınıfının onun çabalarını pek takdir etmediğini gördü. Fakat her tartışmada yeniden ve yeniden karşımıza çıkan bu noktaya ulaşınca hep Armsthorpe’taki madencileri, gözleri dolarak, Sybil Thorndike’la ekibinin onlara Shakespeare oynamak amacıyla bir maden köyüne gidişini anlatmalarını hatırlarım. Sadece birkaç yıl sonra birkaç idealist genç öğretmenin, işçi sınıfının 15 yaşındaki çocuklarını, çalışmaya ve yetişkin hayatlarına başlamadan önce tatile götürdüğünü gördüm. Bu tatil sadece Oxford kırsalına yapılan yolculuktan oluşmuyordu, Stratford’daki tiyatroya da üç gezi yapılmıştı. Ebeveynleri hayatlarında bir tiyatronun yakınına bile gitmemiş olan bu çocuklar tiyatroya, Shakespeare’e bayılmışlardı. Muhtemelen organize sendika hareketi, kullanılması yanlış olan bir mekanizmaydı: Centre 42 adı, 1960 yılında Sendika Kongresi’nde kabul edilen ve sanatın durumu hakkında soruşturma yapılmasını gerektiren bir yasa tasarısından türemişti.</p>

      <p class="paragraf-4">Şimdi geriye dönüp baktığımda olağandışı görünen “yeni” bir tarz tiyatro yaratma planlarımızın ne kadar önemli olduğunu sanmamız, oysa sonunda biz olmadan da tiyatro kendi kendine pekâlâ gelişti.</p>

      <p class="paragraf-4">İşin komiği, Arnold’un çabalarını odakladığı ve sonra bırakmak zorunda kaldığı yer, Round House<span class="dipp"><a class="footnote-link" href="#footnote-225-219" id="footnote-225-219-backlink">219</a></span> sonunda bizim ilk başta tasarladığımız, umduğumuz yer oldu. Çok sayıda insan oluşuma katıldı ve atölyeler, konferanslar düzenlendi, kitapçı ve restoranlar açıldı ve başka ülkelerden oyunlar sahnelendi. Round House akşamları gidilebilecek çok güzel bir yerdi. Bugüne kadar gelişmeyi sürdürebilirdi ancak yine ideolojinin çıkmazlarına takıldı. Camden Town Belediyesi burasının siyahi sanat merkezi olmasına karar verdi. Neden? Siyahlar Round House’tan çok uzakta Londra’nın başka bölgesindeyken? İdeolojilerle tartışılamaz. Siyahlar için yarattıkları bu merkez hiç işlemedi, ancak var olan yıkılmıştı ve bugün hâlâ boş. Bazen önünden geçerken şu cesur solcu belediye kurulundakilerin yaptıkları için ne düşündüklerini merak ediyorum: herhalde, küçük gizli bir tatmin duygusu, çünkü yüreklerinde sanat korkusu olduğundan eminim. Herhalde Round House’un genç, dinamik, anarşik gelişiminden nefret etmişlerdi.</p>

      <p class="paragraf-4">Yüzler Komitesi, 18 Eylül 1960 Pazar günü büyük bir “gösteri” düzenledi. Polis hemen yasakladı. Bu pek akıllıca bir şey değildi. Bir kere, en kötü düşmanlarının söylediği gibi davrandılar. İkincisi, Trafalgar Square bir asırdan uzun bir süredir büyük ve popüler gösteriler görmüştü ve bir gösteriyi yasaklamak, kasıtlı olarak o tarihe hakaret etmek anlamına geliyordu. Sonra bir de pratik yönleri vardı. Trafalgar Square’a açılan o kadar çok sokak vardı ki insanların meydana girmesini engellemek için yüzlerce polise ihtiyaç olacaktı. Ayrıca polisin göz ardı ettiği küçük bir şey daha vardı. National Gallery, Trafalgar Square’dadır ama muhtemelen o ruh hali içinde bu akıllarına gelmemişti.</p>

      <p class="paragraf-4">Emniyet teşkilatında üst düzeyde insanları tanıyanlar bana onların dünyanın en zeki, sevimli, hayran olunacak insanları olduğunu söylüyor ama biz onları daha alt düzeylerde tanıyoruz ve benim deneyimlerime göre genelde çok akıllı değiller. Ben beyazım, orta sınıfım ve Londra’da yaklaşık on yıl yaşadıktan sonra orta yaştayım, yani meşhur polis vahşetini gerektirecek türde bir insan değilim. Gerçi bu şiddete maruz kalan çeşitli renkte, yaşta ve türde arkadaşlarım var. Polisin karıştığı olaylardan müteşekkil, kabadan ziyade beceriksiz olduklarını ortaya seren koca bir repertuvarım var.</p>

      <p class="paragraf-4">Küçük bir olay her şeyi anlatıyor. Bir trafik kazasına tanık olmuştum. Polis benimle görüşmeye geldi ve emniyet teşkilatına yeni girmiş olmasına rağmen ayrılmaya karar verdiğini, çünkü yapmak zorunda kaldığı şeylerin hoşuna gitmediğini söyledi. “Ne gibi?”</p>

      <p class="paragraf-4">“Örneğin çok fazla yalan söylemek zorunda kalmak,” dedi.</p>

      <p class="paragraf-4">Fakat emniyet müdürlüğü o zamandan beri birden fazla kez iyileştirildi.</p>

      <p class="paragraf-4">Çatışma öncesindeki haftada çeşitli kademelerde, “Polis nasıl bu kadar aptal olabilir?” diyen şaşkın sesler yükseldi. Zira herkes çatışma olacağını biliyordu. Birçok kişi dört gözle bunu bekliyordu. Bir meydan okuma. Kavga. Bu tür şeyler birçok insanın hoşuna gidiyor.</p>

      <p class="paragraf-4">O pazar gününden önce iki ziyaretçim oldu. Birisi, Shelagh Delaney’di. Shelagh gösterilerden ve ayaklanmalardan, hatta kalabalık insan topluluklarından nefret ettiğini belirtti ama, “Herhalde bunu yapmak zorundayız değil mi?” diye sordu. Ben de aynen böyle düşünüyordum. Diğer ziyaretçim, genç bir Jeanne d’Arc veya Boadicea gibi şahane görünen son derece heyecanlı Vanessa Redgrave’di. Hiç durmadan polisin ne kadar gaddar olduğunu anlatıyordu. Geç olmuştu ve ben yatmak istediğimi belirttim. Zarif uzun boyuyla ayağa kalktı ve “Böyle bir gecede uyumayı <span class="char-style-override-14">nasıl</span> düşünebilirsin?” diye sordu. Sizin geçtiğiniz aşamayı, başkasında gördüğünüz zaman tahammül edememeniz bir klişedir ve ben, “Aman Tanrım, yakın bir zamana kadar ben de böyleydim, insanlar bana nasıl tahammül etti?” diye düşündüm.</p>

      <p class="paragraf-4">Pazar günü öğle saatlerinde polisler meydanı kapatmadan önce, biz, yüzlerce kişi National Gallery’ye ulaştık ve orada John Osborne’la karşılaştım. Epeyce keyifli vakit geçirdik. Saati geldiğinde grup halinde toplandık ve ona destek olmak için John’un koluna girdim çünkü bunu yapmaktan nefret ediyordu, çok mutsuzdu. Büyük bir kalabalık halinde National Gallery’nin basamaklarından indik, meydana gittik ve oturduk. Polisler etrafımıza toplandı. Oturanların çoğu her zaman olduğu gibi polisle aralıksız alay ediyor ve hakaret yağdırıyor, bazılarımız da her zaman olduğu gibi bunu çocukça ve gereksiz görüyordu. Bu böyle sürüp gitti. Herkes biliyordu ki basın ve televizyon ayrıldığı anda polis meydana dolacak ve bizleri tutuklamaya başlayacaktı. Ben John’un yanında oturuyordum. Sonradan tartıştığı avukatı Oscar Beuselink de oradaydı. Oscar bana, “Burada yüzlerce kişi varken neden John’a sakatmış veya hayatında ilk defa savaşa giden bir acemi gibi davranılıyor?” diye sordu. Doğruydu, fakat insanlara istedikleri veya ihtiyaç duydukları şekilde davranılır. <span>İşin doğrusu John kendini iyi hissetmiyordu. Birçok insan gerçekten eğleniyordu. Bertrand Russell küçük bir teriyer gibi yardımcılarıyla oturuyordu. Lindsay Anderson ciddi, cesur, her zamanki gibi hiç kimseyi beğenmeyen bir tavırla oradaydı. Sanki tanıdığım hemen herkes oradaydı. Çeşitli nedenlerle mutsuzdum.</span> Bu nedenlerden biri Peter’ın polis kordonunun hemen ardında telaşlı bir şekilde dört dönmesiydi. Oysa ona dayak yemeyeceğime dair söz vermiştim. Annesi, babası veya kardeşleri için kaygılanan tek çocuk Peter değildi. Sonra, sırf bazı insanlar çok eğleniyor diye, “gösterilerin”, “oturmaların”, polisle çatışmaların değerini sorgulamaya başlamıştım. Yoksa aslında politika eğlenmek, heyecan, coşku ya da birilerini görme isteğinin ardından mı geliyordu? Şimdi böyle olduğunu düşünüyorum. Kameralar çalışıyor, gazeteciler röportaj yaptıkları insanlara yaklaşmak için popolarının üstlerinde ilerliyordu. Polislere yapılan sataşmaların sesi giderek yükseliyordu. Polislerin hedefledikleri bazı insanları dikkatle izlediğini görebiliyordunuz. Sonra basın, kameralar –tanıklar– gitti ve polisler saldırdı. Yerde oturan ve ayağa kalkmayan insanları kaldırdılar, minibüslere götürdüler, ancak benim gibi ayağa kalkıp yürüyen insanlara dokunmadılar. Londra’nın ilçelerinden birinin belediye başkanının, ona dokunmamış olmalarına rağmen polislere bağırdığını duydum. Tıpkı Bayan Ball<span class="dipp"><a class="footnote-link" href="#footnote-225-220" id="footnote-225-220-backlink">220</a></span> gibi, “Pis domuzlar,” dedi. Oscar Beuselink’le beraberdim, mesleği gereği kamyonların yüklerini alıp gidişini izliyordu. Polis kendilerini sinirlendirenleri değilse de tanınmış kişileri itip kakmamaya özen gösteriyordu. Ama onlara sataşanlara vuruyorlardı. Araçlardan birinde gencin biri neredeyse ölüyordu: Ceketine dolanmış olarak içeri tıkılmıştı ve nefes alamaz haldeydi. Hiç kıpırdamadığını, konuşmadığını gören araçtaki diğerleri ceketten kurtarınca bilincini yitirmiş ve mosmor bulmuşlardı kendisini. Polise, “Az kalsın öldürüyordunuz,” dediklerinde yanıt, “Öyleyse iyi ki siz ordaymışsınız, öyle değil mi?” olmuştu.</p>

      <p class="paragraf-4">Bu gösteriler hakkında ne düşündüğüm konusunda o zaman da zorluk yaşadım, şimdi de yaşıyorum. O gösteri devlet politikasını değiştirmiş miydi? Ulusal televizyonda gördükleri zaman insanların fikirlerini değiştirmiş miydi? Polisle çatışmaya bayılanların olması gerçeği nedeniyle çabalarının hiçbir değeri olmadığını söylüyordum ya da söylüyor muyum? Bildiğim tek şey, kısa süre sonraki Yüzler Komitesi gösterilerinde, Amerikan konsolosluğu önündeki ve nükleer üslerin dışındaki gerçek çatışmalarda bir grup çetin cevizin sırf heyecan için orada olduğu.</p>

      <p class="paragraf-4">O oturma eylemine gelince, vatandaşlarla Trafalgar Square yetkilileri arasındaki büyük çatışmalar listesinde yerini aldı.</p>

      <p class="paragraf-4">Bundan kısa bir süre sonra bir başka politik çatışmanın gözlemcisi oldum. Atom bombasını protesto etmek amacıyla Downing Street No 10’un<span class="dipp"><a class="footnote-link" href="#footnote-225-221" id="footnote-225-221-backlink">221</a></span> dışında “oturma eylemi” yapılması kararlaştırılmıştı. Ben kaldırımda durdum ve seyretmeye başladım. Ernest Rodker çok sayıda insanın arasında yerde oturuyordu. Muhtemelen politikayla çok ilgilenen annesi yüzünden o zamana kadar apolitik biri olmuştu. Polisler gelip oturanları dağıtmaya çalışınca Ernest ilk politik hareketini sergiledi. Bir polisin kaskını öne doğru itti. Bu pek akıllıca bir hareket sayılmazdı. Altı polis üstüne çullandı. Ernest bacaklarının arasında yatıp başını korumaya çalışırken onu tekmelediler ve yumrukladılar. Ertesi sabah yargıç hükmünü verirken ben de Bow Street’teydim: “Belli ki bu genç adamın şiddete köklü bir eğilimi var.” Böylece Ernest’in politik eylemci kariyeri başlamış oldu. Yıllarca Yüzler Komitesi’nin önde gelen bir üyesi oldu.</p>

      <p class="paragraf-4 para-style-override-22"><span>Buralarda bir yerde “Bomba” hakkındaki görüşleri anlatmak gerekiyor. Nükleer tehlike böyle algılanıyordu. Tek hamlede dünyadaki bütün insanları öldürecek, mutlak sona neden olacak ve dünyanın belki asırlar boyunca viran halde kalmasına yol açacak korkunç bir patlama. İki örnek yaşanmıştı: Hiroşima ve Nagazaki. İki bomba. Ancak beyinlerimize, şarkılarımıza, konuşmalarımıza, bildirgelerimize egemen olan şey “Bomba”ydı. Budala başparmak düğmeye basıyor, Bomba düşüyor ve her şey sona eriyordu. Çok uzak bir gelecekte, hayatta kalmayı başaran ve mutasyona uğrayan birkaç kişi zehirli toprağın üstünde sürünecek ve hayat yeniden başlayacaktı.</span></p>

      <p class="paragraf-4">Peki bu şablon –akıllarımızdaki şablon– nereden çıktı? Bu herkesin yürümesine, gösteri yapmasına, yazmasına neden olan ortak bir şablon olmalıydı. Kıyamet, Mahşer, bir sonraki yangın.</p>

      <p class="paragraf-4">Birkaç genç bilim insanından, tehlikenin yanlış bir şekilde değerlendirilmesine ve bu yanlış bilgilerin yayılmasına neden yardım ettiğimi sorgulayan bir mektup aldım – ama bu yetmişli yıllarda olmuştu. Onlara göre tek bir nihai patlama, kıyamet tehdidi değil, çok sayıda tehlike vardı. Örneğin Sovyetler Birliği’nde geniş alanların patlamalar ve kazalar yüzünden tahrip olduğu, zehirlendiği, oturulamaz hale geldiği, hiçbir zaman resmi olarak açıklanmamıştı. Bu tür şeyler, tek bir Bomba’dan çok daha tehlikeliydi. (Tabii Çernobil daha yaşanmamıştı.) Eğer yararlı olmak istiyorsam, Bomba hakkındaki konuşmalara katılmamam, onun yerine çok farklı tehlikeler olduğunu vurgulamam gerekiyordu.</p>

      <p class="paragraf-4"><span class="char-style-override-14">Şikasta</span>’yı yazdığımda, <span class="char-style-override-14">Argos’taki Kanopus Arşivleri</span>’nin ilk cildinde Bomba’yı düşürdüğüm, oturulamaz ve mahvolan yer Kuzey Yarımküre’ydi ama okuyanların “anladığı” bu değildi ve sanki bütün dünyanın mahvını anlatmışım gibi konuşuyorlardı. Beni bugün ilgilendiren şey hikâye değil tema, herkesin eğer Bomba düşerse toptan imha olunacağını kanıksamış olması. <span class="char-style-override-14">Bomba</span> ve <span class="char-style-override-14">son</span>.</p>

      <p class="paragraf-4">Bu şablon hâlâ insanların akıllarında mı ve eğer öyleyse, nerede faaliyet gösteriyor? Olanlara nasıl bir katkıda bulundu – bulunuyor? Bana kesinlikle Güney Afrika’yı düşündürmüştü. On yıllar boyunca herkes “uzun bıçaklar gecesi” olacağına, “kan döküleceğine” inandı – başka yolu yoktu.</p>

      <p class="paragraf-4 para-style-override-22"><span class="char-style-override-14">Ağacın tepesinde uyu bebeğim</span></p>

      <p class="paragraf-4"><span class="char-style-override-14">Rüzgâr esince beşik sallanacak</span></p>

      <p class="paragraf-4"><span class="char-style-override-14">Rüzgâr esince beşik düşecek</span></p>

      <p class="paragraf-4"><span class="char-style-override-14">Ve bebek, beşik, her şey yere düşecek.</span></p>

      <p class="paragraf-4 para-style-override-22">Altmışlı yılların sonuna doğru, beklenmeyen anlarda, çaresizce güldüğümü fark ettim. Önce kuşkulu ve inanamayan bir viyaklama, sonra gerçek bir kahkaha, ha ha, aman Tanrım, o kadar komik ki... Neydi komik olan? Seks, komik olan seksti. Bu kahkaha sadece kronolojik olarak yersizdi, çünkü ben sadece altmışlı yıllara değil, ellili yıllara da bakıyordum. Daha önce de belirttiğim gibi, seks altmışlı yıllarda başlamadı.</p>

      <p class="paragraf-4">Önce ellili, sonra da altmışlı yılları öne çıkaran şey kural olmamasıydı. Herhalde tarihte –hatırlayabildiğimiz tarihte– ilk defa yaygın bir şekilde kabul edilmiş gelenekler yoktu ve aynı zamanda doğum kontrolüne erişim imkânı vardı. Her şey kabul ediliyordu. Ahlakı bir darbede yeniden geri getiren AIDS icat edilinceye kadar hiçbir kural olmayacaktı.</p>

      <p class="paragraf-4">Ellilerde aşk ya da seks adına en belirgin olan şey –elbette daha sonra– herkesin bu kendilerinden beklendiği için yattığıydı. (Zamanın Ruhu böyle buyuruyordu.) Bazı insanlar birbirine çarpan hipnotize olmuş balıklar gibi çiftleşiyordu. Merak mı? Belki biraz. Cinsel heyecan, hiç de değil. Bu kucaklaşmaların aşkla ilgisi yoktu; aslında cinsellikle –yani gerçek cinsel çekimle– de pek ilgisi yoktu. Bütün bunlarda bir pasiflik söz konusuydu.</p>

      <p class="paragraf-4">Hiç kimse –ne kadınlar, ne de erkekler– nasıl davranacağını bilmiyor ve işte bu yüzden çok fazla mutsuzluk, çok fazla anlayışsızlık yaşanıyordu. Abartıyor muyum? Evet, abartıyorum, çünkü burada keyifli ve mutlu karşılaşmalardan bahsetmiyorum.</p>

      <p class="paragraf-4">Şimdi hepimiz erkeklerle kadınlar arasında temel farklılıkları anlatan elkitaplarıyla donatılmış durumdayız, ancak altmışlı yıllar, feminist harekette, erkeklerle kadınlar arasındaki tüm farklılıkları inkâr eden bir aşamayla çakıştı. Veya D. H. Lawrence’ın ifade ettiği gibi kadınlar da en az erkekler kadar iyiydi, hatta daha iyiydiler.</p>

      <p class="paragraf-4">Bırakın kültürün, uygarlığın veya çağın ahlakının bizi ehlileştirmesini, kadınla erkeğin doğalarının temelinde biyolojik olarak farklı şeyler istemeye programlandığını söylemek bugünlerde şiddetli ideolojik tartışmalar başlatmaz. Duyguların bir an bile etkili olmadığı kısa bir beraberlik hiçbir bağ ya da yükümlülük gerektirmeyen hızlı bir sevişme –hem de bir fahişeyle değil– hayal etmeyen erkek yoktur. Sanırım burada bir tür altın çağ fantezisi yatıyor. Öte yandan ilk duygusu, “Aradığım erkek bu mu?” olmayan kadın da yoktur, hatta bunu bir kenara koymaya, erkekler gibi davranmaya, bir iki geceliğine bütün bunların tadını çıkarmaya karar verdiği zaman bile yapar. Bahse girerim hayal edebileceği en eğlenceli geceden sonra ikisi de birbirinin adını bilmese veya öğrenmek istemese bile, adam –kadının özgüveni karşısında sevgi, hayranlık ve minnet dolu bir halde– gittikten sonra aniden bir boşluk, bir uyuşukluk hissetmeyen kadın yoktur. Zira içindeki gerçek kişiliğe aykırı hareket etmiştir ve yarım saatliğine bile olsa bunun bedelini ödemelidir.</p>

      <p class="paragraf-4">Ne çok kadın, en dürüst, açık yürekli niyetlerle geceyi bir erkekle geçirdikten sonra kendilerini öfkeyle, “Seni alçak rezil. En azından bir telefon edebilirdin, değil mi? Çiçek göndersen olmaz mıydı?” diye bağırırken bulmuştur. Çünkü psikolojik dengenin sağlanması için çiçekler yeterli olacaktır. Ve bu arada erkek, şefkat ve zevkle düşünmektedir, işte sonunda hayattan tat almayı bilen ve “Beni gerçekten seviyor musun?” demeyen bir kadın bulmuştur.</p>

      <p class="paragraf-4">Viktorya döneminde yaşayanlar, kurallarla belirlendiğinden, bir erkeğin kadına çiçek vermesinin ne anlama geldiğini bilirlerdi. İçimden bu kadar kural ve kısıtlama koyarken ne yaptıklarını biliyorlardı demek geliyor. Romantizm, yasakların çocuğudur. Ama romantizmi bir kenara bırakalım, çünkü dünyanın bazı yerlerinde artık neredeyse geçerliğini yitirmiştir. Ellili yıllarda cinselliğin gündemde olduğu, bir şeyler yapılması gerektiği ve gerçekleşmediği takdirde kınanabileceği duygusu oluşmaya başlamıştı bile.</p>

      <p class="paragraf-4"><span>Donald Ogden Stewart’la birlikte Church Street, Kensington’dan aşağı doğru yürüyoruz. Onun önerisiyle akşam yemeği yiyeceğiz. 60 yaşlarında olmalı, zayıf, tepesi açılan, çilli, saman sarısı saçları olan bir adam. Bense 30 küsur yaşındayım. Bana, “Bugünlerde seksten çok yemeklerle ilgilendiğimi söylemeliyim,” diyor. Buz gibi bir öfke duyuyorum, bu denli görgüsüzlük; zaten bir Amerikalıdan başka ne beklenirdi ki? Oysa bir an için bile bedensel bir çekim olduğu ima edilmemişti, hem zaten yaşlıydı. Bugün ise görgüsüzce de olsa bunu oldukça aklı başında bir durumu idare ediş olarak görüyorum. Ne de olsa Hollywood ve Amerika’daki Sol’dan gelmeydi ve muhtemelen düzinelerle ilişki yaşamıştı. Çağdaşlarına yakışıklı bir adam olarak görünüyordu mutlaka. Hiçbirimiz, eskisi kadar güzel olmadığımızı kolay kabullenemiyoruz. Herhalde, “Bütün yemek boyunca karşımda bana asılacak mı diye merak etmesini istemem,” diye düşünmüştü.</span></p>

      <p class="paragraf-4"><span>Bir de Granada Televizyonu’ndaki üst düzey bir yöneticiyle yemeğe çıktım, çünkü onlar için yazarlık yapacaktım. Adam gece boyunca içti. Fakat o zamanlarda herkes çok içiyordu. Bugün birilerini yemeğe veya partiye davet ettiğiniz zaman içilen içki miktarı o zaman içilenin onda biri. Beni arabasıyla eve bırakırken, “Kusura bakma, yapamayacağım, çok sarhoşum,” dedi. Oysa aramızda en ufak bir cinsel ilgi belirtisi olmamıştı. Çok kızdım. Hödük. Sersem. Kendini beğenmiş budala.</span> <span class="char-style-override-14">One Off the Short List</span> <span>öyküsü bununla ilgiliydi.</span></p>

      <p class="paragraf-4">Geriye dönüp kendime baktığımda dobra, açıksözlü, hâlâ yalancılık olarak gördüğüm olaylara gerçekten sinirlendiği için bazen patavatsızlık yapan genç bir kadın görüyorum. Bütün kadınsı numaralardan nefret ediyordum, çünkü bunları gerçek arkadaşlığa, insanlığa ve hümanizme hakaret olarak görüyordum. Elde edilmesi zor numarası yapmayı, nazlanmayı, daldan dala konmayı küçümsüyordum. Batılı kadınların genellikle öyle davrandığını söylerdim ama ben aynı zamanda sömürgeden gelmiştim ve geçmişin riyakâr zincirlerinden daha serbesttim. Arkadaş eşitliği, kolay arkadaşlık, hatta yakınlaşma, benim tarzım buydu.</p>

      <p class="paragraf-4">Serbest Batılı kızlarla, örneğin Hintliler arasındaki farkı görebilmek için insanın karışık bir grupta bir saat oturup süzülen gözleri, derin bakışmaları, iç çekmeleri, hafifçe çırpınarak geri çekilmeleri, her zaman faaliyet halindeki cilveli eşarpları, şalları izlemesi yeterlidir. Bu tür insanlar Batı’da da var ama bu kızlar ortaya çıktığı zaman, serbest olanlar çaresizlik içinde geri çekilip, erkeklerin onlara hayran olmalarını izlemek zorunda kalırlar, zira geleneksel yalancılıkların temelinde, erkek ve kadın yapısı hakkında biraz bilgi sahibi olmak yatmaktadır. Bir an yakınlık gösterip, sonra soğuk davranmak, dünyanın en eski ve en başarılı numarasıdır – kuralları hayran bırakan bir şekilde Stendhal’in <span class="char-style-override-14">Aşk</span> kitabında anlatılmaktadır. Peki bu tür numaralar yaptığınız bir erkekle o ideal, mükemmel, <span class="char-style-override-14">dürüst</span>, sevgi dolu arkadaşlığı nasıl yaşayabilirsiniz? Üstelik de bazı kadınlar için bunlar oyun değildir, içlerinden doğal olarak gelmektedir... Böylece dönüp dururuz işte.</p>

      <p class="paragraf-4">Batılı kadınlarla, özellikle İngiliz kadınlarla, erkekler hiçbir zaman nerede durduklarını bilemezler – içgüdüsel olarak kadınları anlayan ve insanın bir anda mutlu bir suç ortaklığı akımı oluşturduğu erkekler hariç.</p>

      <p class="paragraf-4">Bulanık sularda debelenme faslına son verecek olursak: Arkadaşça ve yardımsever eşitlik, bir erkeğin, sırf kolay bir yakınlaşmaya izin verdi diye bir kadının kendisine âşık olduğunu sanması ve kutlama yapması veya bir mil koşması anlamına geliyordu (geliyor). Aynı şekilde, kadın hâlâ kadın olduğundan bütün arkadaşlığın altı belli bir çekingenlik kalıntısıyla doludur ve erkeğe delicesine âşık olsa da erkeğin ruhu bile duymaz.</p>

      <p class="paragraf-4">Geriye dönüp yanlış anlaşılma kördüğümlerine bakıyorum. Sevdiğim erkekler, dost olmak istediklerim aşık olduğumu sandılar ve reddettiğimde kafaları karıştı, öfkelendiler ve incindiler: “Niçin beni kandırdı?” dediler. Onlardan hoşlandığımı görmelerini istediğim erkekler, bütün belirtiler genel ahbaplık kamuflajıyla örtülü olduğundan bunu bilmediler. Özgür ve rahat, her şeyin mümkün olduğu elliler-altmışlar gerçek duyguları, çekimleri gözlerden sakladı. Eğer kolay seks özgürlük, uygarlık ve eşitlik göstergesiyse, o zaman bütün o ince gidiş gelişler, doğal sempatiler ve antipatiler, yani kısaca gerçek sekse ne olur?</p>

      <p class="paragraf-4">Durumu daha da karmaşık hale getirmek gerekirse, flört etmek hoşuma gidiyordu ama bunu keyifli bir oyun, tatlı bir eğilimden başka bir şey olarak görmüyordum. Eh, en azından dünyanın bazı yerlerinde böyle. Geçenlerde, tatil için Kanada’ya ve Birleşik Devletler’e giden birkaç Meksikalı kadınla tanıştım. Erkeklerin pohpohlayıcı ilgilerine ve flört etmenin zevkine alışkın olan bu kadınlar kısa bir süre sonra ne gibi bir sorunları olduğunu merak ettiler. Güzelliklerini ve alımlılıklarını mı kaybetmişlerdi? Samimi bir erkek arkadaşlarına sordukları zaman ondan, “Anlamıyorsunuz, erkekler kadınları çekici bulduklarını artık gösteremiyor, kendilerini hapiste bulabilirler,” cevabını almışlardı.</p>

      <p class="paragraf-4">En acayip cinsel ilişkimi Ken Tynan’la yaşadım. Onunla tiyatroya ve sonra da bir gösteri sonrasında bazı aktörlerin verdiği partiye gitmiştik. Ken, esprileri, müşfik tavsiyeleri ve eleştirileriyle gecenin yıldızı olmuştu. Sonra çok geç oldu ve Ken o gece Mount Street’te kalmamı teklif etti. Her neslin gençleri sıradan yöntemleri kendilerinin keşfettiğini hayal eder ama masumca aynı yatağı paylaşmak altmışlı yıllarda başlamadı. Konuşmamız bitmediği ya da son treni kaçırdığı için pek çok kez adamın biriyle arkadaşça bir gece geçirdim. Ken’le aramızda asla cinsel bir çekim olmadı, bir an bile. Birbirinin nabzını yükseltmeye aday olacak birbirinden bu kadar uzak başka iki kişi düşünemiyorum. Tynan’ın yatak odasına sık sık girmiştim çünkü partilerde paltolarımızı oraya bırakıyorduk. Banyodan çıkıp arkadaşım Ken’in yanına yatağa girmek üzereydim ki yatak odasının duvarlarının garip bir şekilde değiştiğini fark ettim, zira duvara her türlü kırbaç dizilmişti. Adeta bir kırbaç müzesiydi. Bu aşamada Ken’in, “Bu kırbaçların burada ne aradığını merak ediyor musun?” diye sormasını beklerdiniz değil mi? Veya ben, “Peki Ken, bu kırbaçlar ne?” diyebilirdim. Hayır. Öylece yan yana yattık ve hoş bir şekilde yüzlerce şeyden ama kesinlikle politikadan bahsettik, çünkü en sevdiğimiz konu politikaydı. Doğrudan cahil ya da duygusal olduğunu söylememek için ona romantik olduğunu söylerdim ve o da benim alaycı ve insanlığa inancımı yitirmiş olmamdan yakınırdı. Bir keresinde beni, bir şeyi –ne olduğunu hatırlamıyorum– nasıl protesto edeceğimizi tartışmak amacıyla çok sayıda önemli insanla birlikte bir toplantıya çağırdığını hatırlıyorum. Ünlü insanların bir şeyi protesto etmek amacıyla halkın arasında “oturup” açlık grevi yapmasını saçma ve komik bulduğumu zira herkesin “grev” bittiği anda hep birlikte beş yıldızlı bir restorana gideceğimizi bildiğini söyledim. Ken tanıtım içgüdüsünden yoksun olduğumu düşünüyordu ve çoğu zaman tutucu eğilimler gösterdiğime inanıyordu.</p>

      <p class="paragraf-4">Böylece uyuyakaldık ve bir bayan hizmetçinin iki tepsiyle kahvaltı getirmesiyle uyandık. (Ken yemek yapmayı reddediyordu, Elaine Dundy de öyle. Gururla söyledikleri kadarıyla ikisi de yumurta haşlamayı bile bilmiyor ve hep restoranlarda yiyorlardı. Kahvaltı bile dışarıdan getirtiliyordu.) Sonra hizmetçi kırbaçları topladı.</p>

      <p class="paragraf-4">Aynı şeyi isimleri bende saklı olan başka tanınmış erkeklerle de yaşadım, ancak Ken zevkini gizlemediği gibi övünüyordu. Herkesin kendisiyle aynı olmasına inanma ihtiyacı duyan eğitici tavrını aşırıya kaçırıyor, <span class="char-style-override-14">Oh, Calcutta</span> adlı sapkın sayılabilecek müzikalini, uygar kişilerin “yemek sonrası” eğlencesi olarak tanımlıyordu.</p>

      <p class="paragraf-4">Bir sahne: Mount Street’te bir parti. Ken, Londra’ya yeni gelmiş genç bir aktrisi karşısına almış, ikna etmeye çalışıyor: Kızın kamçılar ve yanında gelen diğer zevkleri reddetmesinin nedeni önyargılı yetiştirilmiş olmasıdır.</p>

      <p class="paragraf-4"><span>“Koşullandırılmışsın,” diyor Ken. Kekemeliği pedagojik benliğine güç veriyor. Kız ona hoşça gülümserken kızın tepesinde dev gibi dikiliyor.</span></p>

      <p class="paragraf-4">“Ama Ken, hoşuma gitmiyor,” diye mırıldanıyor kız.</p>

      <p class="paragraf-4">Ken kontrollü, ancak ama eğitme gereksiniminin gücüyle konuşmayı sürdürüyor: “Sana sadece tek bir şekilde seks yapılabileceği öğretilmiş.”</p>

      <p class="paragraf-4">“Tam olarak sadece bir şekilde diyemem ama...” Kız gülümsüyor ve konuşmayı dinleyen parti katılımcıları onu alkışlıyor.</p>

      <p class="paragraf-4">“Sadece bir şekilde,” diyen Ken muhtemelen Yunanistan’dan, Roma’dan ve kim bilir başka nerelerden bilgilendirici anekdotlar anlatma noktasına geliyor. Ancak kız kararlı bir şekilde bir kez daha, “Ken, hoşlanmıyorum,” diyor.</p>

      <p class="paragraf-4">Ve burada öğreticiden nüktedana geçişini görebiliyoruz. “Beni susturman hiç de adil değil,” diyor Ken. “Söyleyecek başka söz yok. Nasıl olsun ki bu mantığa göre? Ben sana nasıl mutluluklar sunmam? Eğlenmene bak hayatım.”</p>

      <p class="paragraf-4">Oldukça normal bir kadın için, güzel bir akşam yemeğinden, edebiyat, tiyatro ve politika sohbetinden sonra ev sahibinin sanki, “Bi yudum porto şarabı alır mıydın? Veya tatlının yanına biraz daha şarap?” demesi gibi kamçılarla küçük bir atraksiyon önermesi, hatta kamçıyı ortaya çıkarması (bir aralar sado-mazoşistler için vazgeçilmez olan <span class="char-style-override-14">sjambok</span>’tu) ve reddedilince de, “O değil de, siz biraz garipmişsiniz” gibi bir tepki vermesi oldukça rahatsız edicidir.</p>

      <p class="paragraf-4">Şimdi anlatacağım küçük öykü siyah erkeklerin yataktaki üstünlüğü hakkındaki konuşmalar yüzünden burada. Kolonicilerin zihninde siyah penis peşinde olan beyaz kadınlar efsanesi yer almaktadır ve ben de büyürken bu efsanenin çeşitli varyasyonlarını dinledim. Sonra siyah insanların cinselliğinin üstünlüğü (hem erkekler, hem kadınlar) bir nedenle “ilerici” görüşün parçası olduğundan, siyah aygırların hünerlerinin fazlasıyla göklere çıkarıldığı bir dönemde bu olay oldu.</p>

      <p class="paragraf-4">Sürgünde bulunan siyah bir yazar Londra’da vakit geçiriyordu. Aylarca heyecanla peşimden koştu; beni seviyordu, beni düşünmekten uyuyamıyordu. İç çekmeler, sıkıntılar, çaresizliğin romantik dili – her şey vardı. Ben o güne kadar siyah bir erkekle yatmamıştım. Bunun nedeni aslında onları beğenmememdi. Aynı koşullandırma siyahları arzulayan –sanırım çoğu erkek– insanları da yaratmış olmasa bunun benim genç yaşta koşullandırılmam olduğunu söyleyebilirdiniz. Adamın durumuna acıdığım için, hüzünlü bir tutkuyu dindirmeyi umarak sonunda pes ettim. Cinsel temas yaklaşık üç dakika sürdü ve sonra uyuyakaldı. O kadar çok horladı ki o zamana kadar ve ondan sonra böyle bir şey duymadım. Başka bir yatağa geçtim ve sabaha kadar sakin bir şekilde uyudum. Ona bir fincan çay verdiğimde oldukça keyifliydi. Ancak sonra yanında uyumadığımı fark etti ve nedenini sordu. Terbiyeli yetiştirilme kuralları yüzünden –“Asla insanların duygularını incitmemelisin”– mırıldanarak, “Horluyordun,” dedim. Şaşırmış göründü. Çayını içmişti, giyindi, çok mutlu olduğunu söyledi. Sonra peşimden koşmaya devam etti – telefonla aramalar, tutkulu mektuplar, pusuda beklediğinden sokakta karşılaşmalar. Onun bu romantik tutkusunun edebiyattan kaynaklandığını düşünmeden edemiyorum. Partnerlerinin ünlü şehvetlerinden bahsedildiği zaman siyah kadın arkadaşlarımın yüzünde alaycı bakışlar yakaladığım oldu ama belki de şanssız olan bendim.</p>

      <p class="paragraf-4"><span>Bir başka olayı da utançla anımsıyorum. Bu da siyah bir adamdı, Jamaikalı. Sırılsıklam âşık olmuştu, uzun süre ve yorucu bir şekilde peşimden koşmuştu. Bir önceki deneyimi anımsayarak, “Hayır,” dedim fakat sonunda kadınların yapacağı gibi “Amaann, Tanrı adına onun için bu denli önemliyse ne diye büyütüyorum?” noktasına geldim. Elbiselerimi çıkardım ve sonra, “İstemediğim halde niye bunu yapayım?” diye düşünmeye başladığımdan onları yeniden giydim. Bu yaptığım zalimlikti. Annem olsa, başka bir bağlamda da olsa, şöyle derdi: “Terbiyeli bir kadının yapmayacağı şeyler vardır.”</span></p>

      <p class="paragraf-4">Kendisiyle bazı homoseksüellerle kadınların paylaşabildiği rahat arkadaşlığı yaşadığım ve “olabilecek en homoseksüel tiyatro direktörü” olarak ünlenmiş ve böyle olan bir arkadaşım vardı. Abartılı garip bir seksüel kaba güldürü, <span class="char-style-override-14">Lock Up Your Daughters</span><span class="dipp"><a class="footnote-link" href="#footnote-225-222" id="footnote-225-222-backlink">222</a></span> sahneleniyordu, şöyle bir replik vardı: “Peki tecavüz ne zaman başlayacak?” Bir elimde kadeh, bir elimde sigara merdivenden iniyorum ve talibim önümü kesip iki kolumu tutarak soruyor: “Peki tecavüz ne zaman başlayacak?” Şaka sanırsınız ama değil, bir dönem her karşılaştığımızda zorlayıcı cinsel taleplerle ve suçlayıcı olmaya başlayarak, “Senin görevin beni heteroseksüel cinselliğin şu hep duyduğum zevkleriyle tanıştırmaktır,” dedi.</p>

      <p class="paragraf-4">Ve şimdi zor bir konu, Amerikalı erkekler. Her şey değişmiş olabilir, çünkü hep değişiyor, ama o günlerde, haksız veya değil, birçok karşılaştırma yapılıyordu. Bir kadın önce orta Avrupalı bir erkekle, sonra da Amerikalı bir erkekle –ikisi de prensip olarak zampara olan iki erkekle– yatıp farklılıklarını düşünmeden yapamaz. Burada “kadın düşkünü” değil de “zampara” diyorum çünkü o zaman hiç kimse Amerikalıları romantizm adını verdiğimiz aşk büyülerine ve deliliklerine, bazen merak yüzünden olsa da, genellikle gönüllü olarak maruz kaldıkları için suçlayamaz. Tanıdığım bütün Amerikalıların cinselliğe –aşk demeyelim– karşı belirli bir tavırları vardı ve hepsi bir rol oynuyordu. <span class="char-style-override-14">Mensch</span>. Sert erkekler. Nereden çıkmıştı bu? Sanırım Amerikan kültüründeki, Jazz gibi pek çok başka şey gibi siyahların kültüründen kaynaklanıyordu. Gerçek bir erkek, sever ve terk eder, hatta düzer ve terk eder. Biraz iradi ve keyifsiz bir durum. Çıkarcı, gerçekçiler. Ya da öyleydiler. Muhakkak bu erkeksi, kadına sahip olup hizaya getirmede, özde etkin, baskın bir şey var. Hızı ayarlayan, sınırları koyan. Ancak hepimizin bildiği gibi karşıtlar buluşur ve kendi zıtlarına dönüşürler.</p>

      <p class="paragraf-4">İçinde tamamı Avrupalı çok sayıda kadının bulunduğu bir oda düşünün. Altmışlı yılların ortasındayız. Hepimizin Amerikalı sevgilileri daha doğrusu yatak arkadaşları olmuş, üstelik aramızdan ikisininki aynı erkek. Bu tür konuşmalar kadınlar arasında olağan değildir ya da değildi, her şey tesadüfen gelişti. On kişi kadardık... Konuşma oradan oraya atlayıverdi. Sunacağım yorumlamalar bir tek kadının araştırmasının sonucu olmaktan çok daha kapsamlı.</p>

      <p class="paragraf-4">Hepimiz Amerikalı erkeklerin yürekleriyle değil de beyinleriyle sevdiği konusunda aynı fikirde miydik? Kesinlikle; kalpleri işin içine girmiyordu. O beyinlerde, kadınlara –yatakta ve yatak dışında– davranma şekilleri konusunda bir şablon olduğu; derin bir içgüdü ve sevgiyi ifade etme ihtiyacı (ağzından yel alsın) yüzünden değil de, gerçekten onurlu olduklarını kendilerine kanıtlama ihtiyacı nedeniyle performans gösterdikleri –veya seviştikleri– konusunda hemfikir miydik? Burada D. H. Lawrence’tan alıntı yapıldı: Örneğin, “dostça sevişme.” Bu tür sohbetlerde bu yazardan sık sık alıntı yapılması ilginç. Zira D. H. Lawrence cinsellik konusunda çok bilgili olmasa da aşk hakkında çok şey biliyordu. Parantez açarsak, seks üstüne uzmanlıkta hepimizin gururlanması henüz çok yeni: Lawrence’ın cahilliğinde sıradışı bir durum yok, genelde durum öyleydi.</p>

      <p class="paragraf-4">Sanki bu oyuncunun <span class="char-style-override-14">solar plexus</span>’unda<span class="dipp"><a class="footnote-link" href="#footnote-225-223" id="footnote-225-223-backlink">223</a></span> soğuk bir yer, donmuş bir bölge, tundralarla kaplı bir kıta uzantısı olduğunda anlaşıyorduk. Yukarda akıllı bir kafa, aşağıda yanan bir takım, arada da soğuk savunma bölgesi.</p>

      <p class="paragraf-4"><span>Sohbet Fransa’daki, güzelim Fransa’daki ozanların ve şairlerin mirasına geldi çünkü belki de bir tür şairane sevgi hatta hayaller Almanya’ya ve dolayısıyla bu kültürün yaygın olarak etkilediği Amerika’ya, özellikle de üniversitelerine hiç ulaşmamış olabilir miydi?.. Sohbet bu şekilde devam ediyordu ve televizyonda çalışan bir kadının Amerikalı bir film yapımcısı hakkında kısa bir olay anlatmasıyla doruk noktasına ulaşıldı. Takımları yerinde cinsinin bir örneği, kadının üzerinde gerilmiş yay gibi duruyor, hareketsiz, azarlıyor, “Kullan şunu, kullansana, kahretsin!” Erkeğin dişiyi memnun etmek için kullanılacak (burada ciddi çağrışımlarıyla “memnuniyet” kelimesini kullanmak yerinde olur mu?) bir seks makinesi olması en aşırısından edilgenlik değil miydi? İşte karşınızda etiyle kemiğiyle bir</span> <span class="char-style-override-14">mensch</span> <span>ama gerçek an geldiğinde edilgenlik ve kullanma talimatı? Bu tümüyle tersine dönmek değil miydi? En azından o gün için öyleydi. Ancak hep böyle olmadığını Amerikan kültürü üstüne okuduğumuz romanlar ya da başka anlatımlardan biliriz. Hayır, belli bir dönem seks makinesini üretti ve her şey gibi o da sonunda yok olup gitti. Yoksa gitmedi mi? Feminizm, erkeğin sıcak yüreğini, onun ısı isteyen</span> <span class="char-style-override-14">solar plexus</span><span>’unu ufak bir güneş gibi yeniden ısıttı mı?</span></p>

      <p class="paragraf-4">Uzun zaman önce yaşanan bu sahnenin belki de en ilginç yanı üslubu, Acımasız Kız Kardeşlerin kindarlığından çok uzak olması. Yıllardır –on yıllardır– belki yüzyıllardır kadınlar erkeklerin duyarsızlıklarından, kabalıklarından yakınıyordu ancak güç kazanır kazanmaz, insan doğasının en kötü uygulamalarına izin veriyor, hatta kutsallaştırıyorlar.</p>

      <p class="paragraf-4">Bir televizyon programı: Birkaç milyon izleyicinin karşısında, özgürlüğüne kavuşmuş bir kadın, “Benim kocam aslında biraz pısırık,” diyor.</p>

      <p class="paragraf-4">Bunu tersine çevirin. “Benim karım ne yazık ki çok korkak, hiç cesareti yok.” Öff ne <span class="char-style-override-14">kaba</span> bir domuz.</p>

      <p class="paragraf-4"><span>Yemekli bir parti. Adamın karısı rahatlıkla, “İki kocam da...” diyor. Kocası ise araya giriyor, “Ama sevgilim kocaların üç tane değil mi?” “Ah, seni saymıyorum çünkü senden çocuk doğurmadım.”</span></p>

      <p class="paragraf-4">“Karım beni hayal kırıklığına uğrattı. Kısır.” <span class="char-style-override-14">Hayvan</span>.</p>

      <p class="paragraf-4">Bir başka parti: “Kocam çoğu zaman kaldıramıyor. Yarı-iktidarsız.” Bunu yüksek sesle, gülerek söylüyor.</p>

      <p class="paragraf-4"><span>Duygusuz, kalas gibi kaba bir kocanın ilk örneklerinden</span> <span class="char-style-override-14">Kırmızı ve Siyah</span><span>’taki Mösyö Sorel homurdanarak, “Kadının nazik yapısı...” der.</span></p>

      <p class="paragraf-4">Daha geçen hafta Amerikalı bir kadından bir mektup aldım: “<span class="char-style-override-14">Altın Defter</span>’le birlikte ortaya çıkardığın dişi canavarları hiç düşünüyor musun? Erkeklerden ve erkekleri seven kadınlardan nefret ediyorlar.”</p>

      <p class="paragraf-4">Bir sahne: Ünlü bir Amerikalı feminist Londra’ya geliyor ve ben, sürekli olarak –hem de moda olmadan önce– feministleri savunan bir tutum sergileyen bir adamla birlikte onu ziyarete gidiyorum. Otelin içinde ilerlerken kasıtlı olarak birbiri ardına bu adamın suratına kapıları çarpıyor.</p>

      <p class="paragraf-4">Bir sahne: Londra’da, içinde feminist bir yayınevi bulunan bir binada, Ortadoğulu, aslında örnek bir koca ve baba olan bir arkadaşımın düzenli olarak ziyaret ettiği başka ofisler de var. Yayınevinin kapısının önünden her geçişinde, kadınlardan birinin neden dışarı çıkıp kasten olabildiğince sert bir şekilde ayağına bastığını anlamasının uzun zaman aldığını söyledi. Adam Müslüman’dı ve tanım gereği kadınlara köle muamelesi yapıyordu.</p>

      <p class="paragraf-4">İşin en sinir bozucu yanı Acımasız Kız Kardeşlerin bu tür şeyleri <span class="char-style-override-14">politik</span> eylemler olarak görmesiydi.</p>

      <p class="paragraf-4">Geçen gün, televizyon kanallarından birinde kadınlar erkeklerin yaptığı kabalıklardan yakınıyordu ve bir başka kanalda bir kadın bütün erkeklerin pislik olduğunu söylüyordu.</p>

      <p class="paragraf-4">Bu kaba aptallığın bu kadar yayılmasını öngörebilir miydik? Çünkü her kitlesel politik hareket insan davranışlarındaki en kötü yanları ortaya salar ve hayranlıkla seyreder. En azından bir süre.</p>

      <p class="paragraf-4">Son 30 yılda feminist olmak kesinlikle kolay olmadı.</p>

      <p class="paragraf-4">Şimdi de sıra Amerikalı erkeklerden daha da güç durumdaki İngiliz erkeklerinde: İngiliz kadınlar sürekli olarak oturup İngiliz erkeklerinden yakınırlar. Bu erkekler aslında kadınları sevmezler, seksi sevmezler. İngiliz kadınlar gidip kendi vatandaşları arasında gerçek aşkı bulmaya çalışırlar ancak çoğu zaman İngiliz olmayan erkeklerde bulurlar. İngiliz kadınların sevgili bulmak, “kendime hâlâ kadın olduğumu hatırlatmak” için yurtdışına gitmeleri duyulmamış bir şey değildir. Burada gerçek soruna ilişkin bir ipucu vardır, sorun seksin ritmi değil sekse yaklaşımdır. Fakat elbette bu gayriromantik İngiliz erkekleri bu kardeşçe, yoldaşça, açıksözlü ve eğer dişice oyunları nasıl kullanacaklarını bilseler onları küçümseyecek kadınların karşılığı değil midir?</p>

      <p class="paragraf-4"><span>“Bunlar eşcinsel,” diye yakınırlar, sadece erkeklerin olduğu okullara gitmiş olmaları yüzündendir hepsi. Ama bence İngiliz erkekleri dünyanın en romantik erkekleri ve bunun nedeni de aslında yedi yaşından itibaren erkek okullarında geceler boyunca, başlarını yorganın altına sokup hıçkırarak ağlayarak annelerini özlemeleridir. Yaratıcı insanların (erkek veya kadın) genç yaşta sevgiden yoksun kalmalarından daha kötü bir şey yoktur, tekrar tekrar ve şiddetli bir şekilde, ulaşılamayacak kişilere âşık olurlar. Bazıları hayatlarını, erişilemeyen aşklarla romantik hayaller kurarak geçirirler. Yine de, sonunda birilerini buldukları zaman, çok iyi, çok akıllı ve –en önemlisi– çok komik sevgili olurlar. İngiliz erkeklerinin sorunu kadınlardan nefret etmeleri, hatta onları sevmemeleri değil, en hassas yıllarını tamamen erkeklerle geçirmeleridir. Erkek devlet okullarında hayat zordur. “Eğer bir İngiliz devlet okuluna gittiyseniz, hapishane hayatı veya tutsak olmak önemsiz kalır” – bunu yakın zamanda yine duymaya başladık. Ayrıca, devlet okulları eskisi kadar acımasız veya korkunç değilse bile, bu okullar hâlâ, her şeyin ötesinde, hiyerarşiktir ve askeri okul yapısına sahiptir. Yıllarca dar bir insanlık alanında, başlangıçta umutsuzca evini özleyerek ve sonra duygusal soğukluğu öğrenerek büyüyünce, diğer oğlanlarla cinsel ilişkiye girerek veya yoğun duygusal arkadaşlıklar yaşayarak bir tür sıcaklık bulunca, kadınlarla romantik aşklara kaçarken, çocukluklarının ve ergenliklerinin yoksunluklarını hatırlarlar. Evlenseler de, evlenmeseler de, yaşlandıklarında hep bir şeyler eksik olur – bu da erkeklerin arkadaşlıklarıydı. İngiliz erkekleriyle evlenen kadınların, kocalarını başka kadınlara kaptırmaktan korkmaları gerekmez, ama onlar bir kulübü veya ofisin sokulganlığını veya erkeklerin grup halinde bulundukları herhangi bir yeri tercih edebilirler. Bunun nedeni hiçbir romantik, duygusal veya evcil aşkın, askerlerin yoldaşlığı gibi olan o okul yıllarının yoğunluğuna ulaşamamasıdır. Artık hepimiz acıklı ve sevimsiz deneyimin çok etkili olduğunu ve bize binlerce şekilde mazoşizmin öğretildiğini biliyoruz. Askerlerin acımasız bir komutana hayran olabilmeleri korkunç bir olaydır. “O canavarın peşinden cehenneme bile gidebilirim.” Aslında hayran oldukları şey, o deneyimin yoğunluğudur. Eski askerler, geri dönüp savaşın dehşetini hatırlarken, “hayatımın en güzel yılları,” derler ve o dönemde şiddet içinde ama hepsinden önemlisi, erkeklerin yakın ve tehlikesiz arkadaşlığını yaşamışlardır.</span></p>

      <p class="paragraf-4">Okuyucular devlet okulu öğrencilerinden, kesinlikle bir azınlıktan bahsediyorsun, diye yakınabilirler. Doğru. Fakat bunları yaşayanlar sadece üst sınıflar değildir. Bilakis. İngiliz erkeklerinin ruh halinin derinlikleri hakkındaki en belirgin ipucu, küçük bir kanıt parçası, o daimi İngiliz komedisi durumudur: Erişilemeyen, etrafına dikkat etmeyen veya –işin özü burada– ciddi bir erkeğin peşine bir kadın veya kız takılmıştır. Bu kadın/kız ona âşıktır veya ondan hoşlanıyordur. Bu olay eğlenceli veya acımasız olabilir ama kadın eğlence simgesidir, saçmalamaktadır. Bu her zaman, tekrar tekrar yaşanan bir utançtır. Böyle bir sahnesi olmayan İngiliz komedisi yok denilebilecek kadar azdır. Veya dürüst bir İngiliz erkeği vardır ve kendini bir haremde, ya da bir grup seksi kadının ortasında bulur fakat direnerek kadınların saçma numaralarına kayıtsız kalmıştır. Tabii, “Bu gece olmaz, Josephine,” cümlesinin en sevilen ve yıllarca süren bir espri olması tesadüf değildir. Bu sadece Britanya’da –belki İngiltere demeliyim– olur. Buna rağmen, şimdi, evlenebileceğim ve sonsuza dek mutlu bir şekilde yaşayabileceğim iki erkek olduğunu ve ikisinin de İngiliz olduğunu söylemeliyim.</p>

      <p class="paragraf-4">Kadınların bir şikâyeti var. Sanırım, bu yeni, cinsel eşitliğin sonucunda ortaya çıkan bir şikâyet ve şöyle bir şey: Ben çekici bir kadınım, melek gibi yemek yapıyorum ve yatakta iyiyim. Kendime yetiyorum – herhalde her erkek için iyi bir adayım. Oysa bir sürü erkek bana âşık olurken, gidip genç bir kızla yatıyor.</p>

      <p class="paragraf-4">O umutsuz ve çaresiz kahkaha krizine yakalandığım zaman, en güzeli bu nedenle olmuştu ve bir saçmalığı görmekte çok geç kalmıştım. En ünlü şairlerimizden birinin, doğanın bereketine hayran olarak ve şaşırarak belirttiği gibi, “Bu güzel kızlar, her yıl bahar çiçekleri kadar kendilerinden emin bir şekilde yuvarlanarak okullarından çıkıyorlar ve ben hep, onları hak etmek için ne yaptık, diye merak ederim.”</p>

      <p class="paragraf-4">Burada acıklı bir küçük öykü uygun olacak. Kırklı yaşlarının sonundaki çekici, akıllı, yetkin, eğitimli, politika konusunda bilgili ve maddi açıdan bağımsız bir arkadaşım, kendisi gibi bir kadının, seksi kızlardan farklı görülmemesinin haksızlık olduğunu düşünüyordu. Çok fazla mutsuz deneyimden sonra, arkadaşlarına ışığı gördüğünü açıkladı. İstediği şey, orta yaşlı, akıllı, çok bilgili, politikayla ilgilenen biriydi ve onunla evlenmek veya birlikte yaşamak değil, yürüyüşlere çıkmak, yemeklere, tiyatroya ve “canımız istediği zaman” yatağa gitmekti. “Ayrıca bir daha asla yatağımda bir erkekle uyanmak ve sonra ona kahvaltı hazırlamak zorunda kalmak istemiyorum. Ve size söz veriyorum, son umutlu romancıya, müzisyene veya şaire sığınacak en son liman olmayı denedim.”</p>

      <p class="paragraf-4">Aynı zamanda yakışıklı, eğitimli ve arzu edilen orta yaşlı bir adam, evlenip durduğu, sonra da boşandığı bu kızlardan bıkıp usandığını ve olgun, kendine yeten, okumuş, yanına taşınmasını istemeyen bir kadın istediğini söylüyordu. Artık değer verdiği tek şey özgürlüğüydü.</p>

      <p class="paragraf-4">Bunun üzerine grup halinde, son derece incelikle, özenle ve kurnazlıkla işe koyulduk. Kahramanların ikisine de neler olduğu söylenmedi. Hiçbir şeyin belli olmaması için yeterli insanın katılacağı bir parti, sıradan bir etkinlik düzenledik. Olay şöyle gelişti. Betty –kadına bu şekilde hitap edeceğim – Jeffrey –adama da bu isimle– ile aynı zamanda geldi. Hemen birbirlerini fark ettiler ve keskin zekâlarıyla sohbete başladılar. Biz, gözlemciler, memnunduk, zira antagonizm çoğu zaman mutlu sonlara ulaşır. Fakat ne yazık ki... Oldukça geç bir saatte, işbirlikçilerden birinin yirmili yaşlarındaki kızı davetsiz bir şekilde özür dileyerek geldi. Kız şelaleden düşen bir tekne gibi kaderine çekilmişti ve bir başka badire yaşamak üzere Jeffrey’yle birlikte partiden ayrıldı. Betty ise Midlands’den Londra’ya yeni gelen acemi bir aktörle gitti. Genç aktör yüksek sesle aç olduğunu söyledi. “Tanrı aşkına, iyi kalpli bir kadın beni evine götürüp beslemeyecek mi?”</p>

      <p class="paragraf-4">O dönemde Londra’da, kendilerini uzun zaman önce koca veya “partner” olarak seçilme tehlikesinden uzaklaştırmış, birbirlerine hiçbir açıdan benzemeyen, ancak pasaportlarında “Meslek” hanesinde ikisi de <span class="char-style-override-14">Seks</span> yazabilecek iki erkek vardı.</p>

      <p class="paragraf-4"><span>Bir tanesi Güney Afrikalıydı ve ardında klasik bir şekilde kötü bir çocukluk, zalim bir baba, dayaklar, soğukluk ve erken yaşta büyük bir şehrin yeraltı dünyasına kaçış vardı. Kendine –kesinlikle– sevmek için değil, sevişmek için, tapınak gibi bir ev yapmıştı. Bu yoksul çocuk bunu nasıl başarmıştı? Zira çok güzel bir evdi. Sormamak daha iyi. Vahşi ve duygusal bir evdi. Yine duygusallıkla - görünmeyen bir gözlemci, her biri üstün anlayışın, duyarlılığın kanıtı olan gözyaşlarını sayıyormuş gibi, gözlerde yaşlar –acı– fiziksel olması gerekmiyor, zira bu aynı zamanda psikolojik bir hâkimiyetti - arasında bir bağlantıyla karşılaşıyoruz. Her yaştaki kızlara hayran olunuyordu, tapılıyordu, zapt ediliyordu. Bu tür seks, her kadının harcı değildir.</span></p>

      <p class="paragraf-4"><span>Diğer erkek Güney Amerikalıydı, yarı Japon, yarı İspanyol’du. Çok geniş bir dairesi vardı ve içindeki eşyaların her biri, bir müzede başyapıt olabilirdi. Çok zengindi. Birçok kültürün gizli kalmış ve göze çarpmayan cinsel uygulamalarını incelemişti, hâlâ da inceliyordu. Londra’nın öteki tarafındaki adamın aksine, kadın toplamıyordu, çünkü sonunda, aşk yolunda ruh arkadaşı olacak kadını bulmayı hedefliyordu, zira aşkta gerçekten başarılı olmak için iki vücudun, kalbin ve –ısrar ediyordu– ruhun birbiriyle tam uyum içinde olması gerektiğini, bunun aylar, hatta yıllar sürebileceğini iddia ediyordu. Çok sayıda, hatta birden fazla seks partneri olan insanları hor görüyordu, ciddiye alamıyordu. Bu insanlar amatördü, hiçbir şey anlamıyorlardı. Karısı meslektaşıydı, idealiydi, fakat çocuk sahibi olmakta ısrar etmişti, bu yüzden üzüntü içinde ayrılmışlardı. Karısı yakında bir dairede oturuyordu ve adam çocuklarına iyi bir babaydı, ama söylediği gibi, çocuklar erotik yaşama uygun değildi. Karısıyla faydalı, pratik türde cinsel ilişkisi vardı. Tabii burada, bir gönül macerası, sır dolu zevkler günlüğü yaratma dürtüsü içindeyim ama hayatımı kazanmam gerekiyordu ve düşünmem gereken bir çocuk vardı. Bu ilginç arkadaşım sorunu gayet iyi anlamıştı. Sık sık, gerçek aşk arayışının, güvenilir bir şahsi gelir ve çocuksuz olmayı gerektirdiğini söylüyordu. Londra’dan ayrılıp İspanya’ya gitmeden önce arada sırada buluşup, yemek yer, sohbet ederdik. O andaki araştırmalarını dinlerdim. Bazen içimi çekerdim çünkü herhalde bir insan vaktini daha eğlenceli bir şekilde geçiremezdi – ama bu cümleyi kullanmam bile neden uygun bir aday olamayacağımı gösteriyor. Ayrıca, itiraf etmeliyim, çok zor bir sınavı geçememiş biri gibi biraz mahcup olsam da, uzun vadede sıkılırdım. İnsanın, Kutsal Kâse’yi veya gizemli bir gizli dünyanın anahtarını –aslında, çıkış noktasını– ararken yapacağı gibi, bütün yüreğini bu işe vermesi gerektiğini, aksi takdirde, anlamsızlıkla mahvolmanın, yalnızlığın burukluğunu hissetmenin kaçınılmaz olduğunu söylerken haklıydı.</span></p>

      <p class="paragraf-4 para-style-override-22">Langham Street’e taşındıktan dört yıl sonra, Howard Samuels öldü. Howard’ın kardeşi Basil Samuels’in ofisine çağrıldım. Klasik, işini bilen ve bununla gurur duyan bir işadamıyla karşılaştım. “Sanatçılara neden para yardımı yapılması gerektiğini anlamıyorum. Hiçbir zaman ağabeyimle aynı fikirde olmadım, o sizin gibi insanlara bağışta bulunuyordu. Oturduğun daireyi, senin ödediğinin on katı paraya kiraya verebileceğimi biliyorsun değil mi?” Anlaşılan iki kardeş arasında uzun zamandır süregelen anlaşmazlığın, hatta düşmanlığın bir başka perdesine tanık oluyordum. Bu dudakları gerilmiş kızgın kodamana bakınca ve uyumlu, şirin, esprili ve solcu Howard Samuels’i düşününce, bunun nedenini anlamak gayet kolaydı. Bana üç ay süre verip veremeyeceğini sordum çünkü orada süresiz olarak kalacağımı sanmak için geçerli nedenim vardı ve bir yer bulabilmek için zamana ihtiyaç duyuyordum. Sonunda kabul etti. Lütufta bulunmuyordu ama ona minnettardım.</p>

      <p class="paragraf-4">Ve şimdi bir ev bulmam gerekiyordu. Bunun bir nedeni Peter’ın taşınmamızı, başını-başımızı sokacak bir yer bulmamızı, kendimizi sonsuza dek güvende hissetmemizi çok istemesiydi; bir nedeni de, İngiltere’de her zaman olduğu gibi, bir şeye sahip olmam için çok fazla baskı yapılmasıydı. Hesabımdakinden fazla para çekmek istediğim zaman hep, “Neden bir ev almıyorsun?” diye soruyorladı. Ayrıca herkes, “Neden kira ödeyerek paranı sokağa atıyorsun? İpoteğe yatır,” diyordu. Zira bu ülkede paranızı barınmak için kira ödemek amacıyla kullanmanız yeterince iyi bir şey değildi, başınızı sokacak bir eve sahip olma arzusundan yoksunsanız, ciddi olmadığınız, hatta bohem eğilimleriniz olabileceği düşünülüyordu.</p>

      <p class="paragraf-4">Bu kez sadece bir bölgede ev arıyordum: Camden Town’da. Tiyatro ve sanat dünyasından birçok insanın kısa bir süre sonra yaşayacağı sokakta bir ev buldum, fakat emlakçı, “Annemin veya ablamın o sokakta yaşamasına izin vermezdim,” dedi. Camden Town daha moda olmamıştı ama bu arada birçok açıkgöz insan burasının yaşamak için uygun bir yer olduğunu düşünüyordu. Tom Maschler, kısa sürede son moda olacak olan Chalcot Square’da ucuz bir ev almak için para bulmakta zorlanmıştı. Bir arkadaş Regent’s Park Road’da çok büyük bir ev almak için kredi çekebileceği banka bulamamıştı ama borç alarak 6.000 sterline evi satın aldı ve 25 yıl sonra bir milyonun üzerinde bir fiyata sattı. Uzmanlar tekrar tekrar hata yapıyor. Doğrusunu kim biliyor? Moda olmayı umursamayan, sadece ucuz ve uygun bir yer bulma derdinde olan beceriksiz ve aklı bir karış havada olan sanatçılar.</p>

      <p class="paragraf-4">Sadece emlakçım değil, bankam da köhne Camden Town’da ev almak istememi dikkate almadı ve ben endişeyle çıldırmak üzereydim. Sonra Len diye hitap edeceğim bir beyefendi ortaya çıktı. On yıl önce, bariz bir düzenbaz, vurguncu, dolandırıcı ve her zaman iyi bir şey arayan biri olurdu –beni hiçbir şey şaşırtmaz– ama 1962 yılındaydık, arkadaşça, sınıfsız altmışlar başlamıştı. Geriye dönüp bakınca çeşit çeşit renkli tipin arasından üçkâğıtçı denmese de zamana uymuş olanlarını seçebiliyorum ve eğer seksenlerde olsaydı bu insanlar ulusun gözbebekleri olurlardı. Len orta sınıfımsıydı, sırtında kaba yünden bir ceket, saçlarının kesimi epey afili, ağzında oyuncuların, televizyondan tiplerin isimleriyle dolaşıyordu. Beni Somers Town’a, şimdilerde ayaklanmalar ve suç işleme oranıyla meşhur, fakat bir zamanlar Fransız mültecileri, Huguenotları bağrına basmış Charrington Street’e götürdü.</p>

      <p class="paragraf-4"><span>Mary Wollstonecraft, William Godwin’le beraber, Somers Town’da yaşıyordu ve isimleri köşeyi dönünce gördüğünüz küçük mezarlıktaki taşların üzerindedir. Shelley ziyaretlerine gelmiş olmalı. Burası kısa bir sokak ve bir taraftaki evler, yeni bir okula yer açmak amacıyla yıkıldı. Bütün sokak eski püskü ve boyasızdı. 60 numara satılıyordu çünkü içinde oturan yaşlı kadın artık kendine bakamıyordu, 4000 sterlindi, benim gördüklerimin içinde en ucuzu. 4500’e mal oldu. Ucuz olması normaldi. Yıllardır, muhtemelen yapıldığından beri boyanmamıştı, ön cephesi kuraklıkta çatlamış birnehir yatağına benziyordu ve bayat çikolatayı andıran koyu kahverengi pullarla kaplıydı. İçine, inşa edildiği 1890 yılından beri hiçbir şey yapılmamıştı.</span></p>

      <p class="paragraf-4">Bankam, “Hayır, kesinlikle olmaz, o mahalle olamaz, bunu daha önce de söylememiş miydik?” dedi. Ancak Len bana ipotek ayarlayabileceğini, hiç sorun olmayacağını ve binanın sağlam olduğu konusunda ona güvenebileceğimi söyledi. Hayır, inceletmeye gerek yok, o zaten inceletmişti. Böylece National Westminster Bankası’nın müşterisi oldum. Babam gençliğinde Westminster Bankası’nda çalışmıştı. Her şey o denli değişmişti ki müdüre babamın en büyük korkusunun borçlu olmak olduğunu, daha doğrusu zaten olduğundan da beter borçlu olmak olduğunu söylediğimde adam oldukça şaşırdı ve bankacılığın esasının borç vermek olduğunu söyledi. Böylece ipotek yaptırdım ve evi onarmak için kredi aldım. Bu kuşkulu ve kararsız bir mali durum değildi, tersine şüpheli olan Len’in 60 numaranın durumu hakkındaki müphemliğiydi. Apartmanın kentsel dönüşüm kapsamına alınma ihtimali olduğunu söylemişti ama şunu bilmeliydim ki Londra Büyükşehir Belediyesi’nin evlerle ilgili planlamaları yıllarca sürüyordu. Zaten istimlak bedelini öderlerdi. Ben her zaman risk aldım ve şimdi de öyle yaptım. Asla pişman olmadım, çünkü bunu yapmasaydım, yaşamak istediğim bir mahallede ev almaya gücüm yetmezdi ve şu yağmacılıktan, frensiz uçanlardan olmaktan, kredi verilemez bohemlikten çıkıyordum ki bu da bana uyardı, mülk sahibi olmak, saygı görmek, hesabımdan fazla para çekebilmek, her kuruşunu borçlanmış olsam da değerdi. Ancak restore ettirinceye kadar o evde yaşamaya başlayamayacaktım ve Len’in tanıdığı bir mimar vardı – adına Doug diyelim. Doug da Len gibi rahat biriydi, bana güvenebilirsin diyor ve evi hak ettiği şekilde restore ettireceğini söylüyordu.</p>

      <p class="paragraf-4">Peter’la bir arkadaşına evi dışarıdan gösterdim. “İşte bu evi satın aldım.” İki oğlan da dilleri tutulmuş, binanın pul pul dökülen koyu kahve cephesine ve eski püskü sokağa baktı. “Bakın,” diye yalvardım, “Çok güzel olacak, göreceksiniz.”</p>

      <p class="paragraf-4">O ev bir müze, bir zaman kapsülü olarak saklanabilirdi. Dışarı-dan bakan birinin gözüne ilk çarpan şey herhalde aşırı derecede rahatsız olmasıydı. Üç katlı bina, geniş bir bodrum katının üstüne her katta iki oda olmak üzere yükseliyordu. Sürekli Mary Wollstonecraft ve William Godwin’in böyle bir evde yaşayıp yüce fikirlerini kâğıda döktüklerini ve daima üşüdüklerini kendime hatırlatıyordum. İyi oturmamış pencerelerin üzerinde çirkin kreton halılar asılıydı. Üstteki iki katta bulunan dört oda yatak odasıydı ve son zamanlarda pansiyonerlere kiralanmıştı. Zira her odada elektrik için paralı sayaç bulunuyordu. İki sahanlıkta da havagazı alevleri duvar kâğıdından on santim uzakta kullanılmaktaydı, elektrik tesisatı tehlikeliydi, teller açıktaydı ve tutucular kırıktı. Her odada bir tavan lambası vardı. Bütün evde tek bir tuvalet vardı. Bodrum katında, çatlamış porselen su deposu ve sifon zinciriyle bir beton tekne bulunuyordu. Bodrum katı bir zamanlar mutfaktı ve kömürle çalışan mutfak ocağı hâlâ çalışıyordu. Giysi kaynatmak için kullanılan eski çamaşır kazanı – betona gömülmüş, altında ateş yakacak yeri bulunan büyük, koni şeklindeki bakır kazan da burada duruyordu. Çamaşır mengenesi, ütü masası ve buharlı ütüler de oradaydı. Büyük, kahverengi lekeli, kullanılmamış, çatlak bir küvet de vardı. Bir zamanlar, içine sıcak su doldurularak çürük basamaklardan yukarı taşınan büyük emaye güğüm, pis ve kenarı kırılmış bir halde hâlâ ocağın üstünde duruyordu. O merdivenlerden yukarıya, ihmal edilmiş arka bahçeye bakan, penceresinden Unity Tiyatrosu’nun çatısı görünen küçük yemek odasına yiyecekler taşınmıştı. Unity Tiyatrosu’na o evde oturduğum sırada hiç gitmedim çünkü şu dogmatik, keskin Parti Çizgisi dönemine girmişti.</p>

      <p class="paragraf-4">Yapılacak ilk iş bodrum katını nem yalıtım tabakasıyla kaplamaktı. Sonra yerlere mantar döşeme kaplandı ve kısa sürede alçak tavanlı, sıcak ve keyifli bir oda, evdeki en güzel oda haline geldi. Ön tarafta, zemin katında bulunan oda, hepimizin altmışlı yıllarda sahip olduğu büyük yemek masasıyla, mutfaktı. Zemin katta, arkada bulunan oda, bir zamanlar yemek odası olsa da, o zamanki İngiliz standartlarına göre büyük ve konforlu bir banyoya dönüştü. Birinci kat salondu. Aradaki bölme kapıları kalktı, fakat sonradan kırmızı ve altın rengine boyanmış o körüklü kapıları, hırsız geçirmeyen ahşap kepenkleri, daha sonra da şömineleri çıkarıp attığıma pişman olacaktım. Zira o zamanlar şöminelerin üstü sıvayla kaplanıyor ve şöminelerin üstündeki raflar kaldırılıyordu.</p>

      <p class="paragraf-4">Merkezi ısıtmayı yapan insanlarla her kalorifer için kavga etmek zorunda kaldım.</p>

      <p class="paragraf-4">“Yatak odasında kalorifer istemezsin canım. Sağlıklı değil.” O zaman böyle düşünüyorlardı, hatta bazı insanlar hâlâ böyle düşünüyor.</p>

      <p class="paragraf-4">“İki tane radyatör istiyorum çünkü şartnamenizde, şu ısı seviyesine ulaşmak için iki tane radyatör gerektiği yazıyor.”</p>

      <p class="paragraf-4">“Pişman olacaksın.”</p>

      <p class="paragraf-4">Ve banyoda: “Banyoda radyatöre gerek yok. Buhar burayı ısıtır.”</p>

      <p class="paragraf-4">“Evet, gerek var, ayrıca ısıtıcılı havlu askısı da istiyorum.”</p>

      <p class="paragraf-4">“Eh, parasını sen veriyorsun ama paranı bu şekilde çarçur etmen hoşuma gitmiyor.”</p>

      <p class="paragraf-4">Peki, bu tartışmaları neden yapıyordum? Bunu neden benim adıma bir mimar yapmıyordu?</p>

      <p class="paragraf-4">Tasarruf yapıyordum zira Doug, “İnan bana, mimara veya bilirkişiye gerek yok,” demişti.</p>

      <p class="paragraf-4">Doug’ın şirketi küçüktü. Daimi olarak iki işçisi vardı ve elektrikçilerle marangozları ihtiyaç duyduğu zaman tutuyordu. Temel işleri, rutubet yalıtımını, bodrum katının mantar zemin kaplamasını, yerlerin büyük bir kısmının onarımını, kablolamanın bir bölümünü ve pencereleri yapmıştı. Sonra iflas etti. Bunu söylemek üzere bana geldiğinde hiç de mutsuz görünmüyordu. Sonra da kız arkadaşıyla Akdeniz’e tatile gitti. Daha önce de birkaç kez iflas etmişti. Yaşadığım zamanla o kadar uyumsuzdum ki buna şaşırmadım.</p>

      <p class="paragraf-4"><span>İnşaatçısız, yarısı yapılmış bir ev; benim köşemi savunacak kimsem olmadan kalakalmıştım. Doug’ın yanında çalışan iki işçi –Doug onlara iki haftalık yevmiyelerini ödemeden gitmişti– bana gelip evi tamamlayacaklarını, benim onları doğrudan işe alabileceğimi söylediler. Tanıdığım herkes, arkadaşlarım ve her konuda uzman insanlar bunu yapmamın delilik olacağını, pişman olacağımı, beni kandıracaklarını söyledi. Aslında adamlar harikaydı ve her şey kolay oldu. Onlara haftada bir kere, sendikanın en üst kademesinden yevmiye ve epeyce fazlasını ödedim, çünkü mimar ücretinden tasarruf etmemi sağlıyor ve kullandıkları malzemelerin faturalarını getiriyorlardı. Kendilerine İki Korsan diyorlardı, adları Jack ve John’du ve 20 yıl önce okuldan ayrıldıkları zamandan beri beraber çalışıyorlardı. Jack iriyarı, ağır, sarışın bir adamdı, sakin mavi gözlerini yüzünüze dikip kendisine bakan annesini anlatırdı çünkü hiç evlenmemişti. Hem bütün sevdiği yemekleri yapan o değil miydi, evlenmeye ne gerek vardı? John evlenmişti. Çevik, enerji dolu biriydi ve anlaşılan bu ortaklığın patronuydu. Ancak bir karar vermeleri gerektiği zaman birbirlerine bakar, sessizce anlaşmaya varır ve John bana dönüp, “Hayır, buraya bir raf istemezsin tatlım, elini rahatça uzatamazsın, şuraya koyarsak daha iyi olur,” derdi. Veya bana yerlerin neden yeniden döşenmemesi gerektiğini, sadece yamanmasının yeterli olacağını veya bir prizin neden olduğu yerde kalması gerektiğini gösterirlerdi.</span></p>

      <p class="paragraf-4">Marangoza ihtiyaç olduğu zaman, Jimmy adında, hâlâ sevgiyle andığım bir arkadaşlarını getirdiler. Uzun boylu, fazlasıyla zayıf biriydi. Üzgündü çünkü karısı kaçmış, iki oğlu büyümüş ve tek başına kalmıştı. Kötü kötü öksürüyordu ve görünüşü insana, “Uzun süre aramızda olmayacak,” dedirtiyordu. Üç erkek sık sık birlikte çalışmışlardı. Mutfakta tavanı boyamak için kurdukları sehpanın etrafına toplanıp çay içerlerdi. Bana da yanlarına oturmamı söylerlerdi ve her konuda dedikodu yapardık. Jack’le John bana ayrı ayrı Jimmy’nin saygın, güvenilir biri olduğunu söylemişti ve ona karşı koruyucu, düşünceli ve şefkatli bir tavır sergiliyorlardı. Evdeki bütün marangozluk işlerini Jimmy yaptı. Yaptığım önerilerin yanlış olduğunu bildiği zaman beni düzeltiyordu. Sonra bir de elektrikçi Bill Connolly vardı. Bill’le 20 yıl sonra ölünceye kadar görüştüm ve arada sırada üçünün nasıl mutfakta otururken, aniden tavandan iki ayağımın göründüğünü hatırlardı. Çünkü döşeme tahtaları sökülmüştü ve sadece sıva tahtaları kalmıştı. Ayaklarım yıllarca gülme konusu oldu.</p>

      <p class="paragraf-4">Aslında hepimiz çok güldük ve nasıl olduğuma bakmak için uğrayan bilgiç arkadaşlarım, hepimizi mutfakta otururken bulur, kendileri de oturmak isterdi. Ama adamlar, “işe dönme vakti,” deyip giderlerdi. Onlara karşı uyarıldığımı biliyorlardı.</p>

      <p class="paragraf-4"><span>Şişman korsan Jack hiç aklına bile gelmeyen nedenlerle yürek parçalıyordu. Resim yapmayı ve boyamayı çok seviyordu ve her odaya Bambi veya Donald Amca süsleri yapmak istiyordu. Hayır dediğim zaman hayal kırıklığına uğradı ve çiçeklerle, tavşanlarla, nar bülbülleriyle süslediği evleri anlattı. Bana hediye olarak hayvan karikatürlü kartlar yaptı. Oturur oturmaz bir kâğıt kalem çıkarır ve çizmeye başlardı. Ressam olduğunu söylüyordu ama bu kelimeyi kullandığı zaman, sadece bildiği kadarını kastediyordu çünkü hiçbir zaman gerçek resimle, gerçek sanatla tanışmamıştı. Bir sanat galerisine gitmemişti. Ücretsiz olduklarını, herkesin gidebileceğini söylediğim zaman, suçluluk duygusuyla ama aynı zamanda kınayarak baktı. Ona reprodüksiyonlar gösterdim ve hayran oldu, ancak onunla hiç ilgileri yokmuş gibi baktı. Buna rağmen Miki Farelerinin ve Bambilerinin özgün bir yanı vardı.</span></p>

      <p class="paragraf-4"><span>Ancak bütün vaktimi Charrington Street’te geçirmiyordum çünkü paraya ihtiyacım vardı ve kazanmam gerekiyordu. Daha önce hiç para karşılığında, yani içinden gelen bir ihtiyaç karşısında değil, dışarıdan gelen talep üzerine yazı yazmamıştım. Evet, gerçek gücünüzü zayıflatıyor. Başkalarının görmediği bir gelişim eğrisi olan gerçek çalışmalarınız –gelişme noktası– gerçek bir şeydir ve gerisi, ne kadar ustaca, ne kadar başarılı olursa olsun gündelik yazılardır.</span> <span class="char-style-override-14">The New Yorker</span> <span>için yazdığım birkaç parça dışında para için yazmamıştım... Hayır, gerçeği söylemek zorundayım: Meteliksiz bir arkadaşımla birlikte iki kere ticari film senaryosu yazma girişiminde bulunduk ancak yarım ağızla, para karşılığında yazdığınız zaman başarılı yazılar çıkaramazsınız ve haliyle bu dürüst olmayan girişimlerden sonuç alamadık. Hak ettim, diye düşündüm. Artık içimden, kendimi satılmış biri olarak görüyordum, ancak televizyon için yazdıklarımda hiçbir sıkıntı yoktu. Bilakis. Kısa bir süre sonra İrlandalı yazar Hugh Leonard ve Granada yöneticisi Philip Mackie ile birlikte, Granada Televizyonu’ndaki Maupassant hikâyeleri serisini yazan üç kişiden biri olacaktım. Büyük bir masanın etrafına oturur ve oyun kâğıdı dağıtır gibi öyküleri dağıtırdık. “Ben</span> <span class="char-style-override-14">Yağ Tulumu</span><span>’nu istiyorum.”</span></p>

      <p class="paragraf-4"><span>“Hayır, onu ben alıyorum.”</span></p>

      <p class="paragraf-4"><span>“O zaman</span> <span class="char-style-override-14">Pırlanta Kolye</span><span>’yi ben alırım.”</span></p>

      <p class="paragraf-4"><span>“Ben</span> <span class="char-style-override-14">Tellier Konutu</span><span>’nu istiyorum.” Hepimiz yeterli düzeyde Fransızca biliyorduk ama İngilizce çevirilerini de kullanıyorduk.</span></p>

      <p class="paragraf-4"><span>Harika bir dizi oldu. Granada Televizyonu o dönemde, şimdi hiçbir televizyon kuruluşunun almayacağı riskler alıyordu. Saki serisi yaptılar, A. E. Coppard, Somerset Maugham, Maupassant ve başkaları hakkında, her biri, üç tane bir saatlik oyun ve geri kalan her bölümde iki-üç öykü olmak üzere 13 saatlik diziler oldu. En üst düzeyde yönetmenler, aktörler, yazarlar, tasarımcılar. Televizyon kendine o kadar az değer veriyordu ki hepsini silip süpürdü. Buna rağmen bu diziler, televizyon tarafından yapılan en iyi şeylerden biriydi. ITV de o günlerde cesur davranabiliyordu. Stella Richman mevcut olan en iyi yetenekleri kullanarak, onlar için şahane şeyler yaptı.</span> <span class="char-style-override-14">Half-Hour Story</span><span class="dipp"><a class="footnote-link" href="#footnote-225-224" id="footnote-225-224-backlink">224</a></span> <span>ve</span> <span class="char-style-override-14">Blackmail</span><span class="dipp"><a class="footnote-link" href="#footnote-225-225" id="footnote-225-225-backlink">225</a></span> <span>hâlâ hatırlanıyor. Ama yine ITV hepsini mahvetti.</span></p>

      <p class="paragraf-4"><span>Şu bizim büyük ülkemiz Britanya yüzünden bazen başınızı ellerinizin arasına alıp ağlamak ya da inanmazlıkla inlemek gelir içinizden. Bu kalitede televizyon filmleri Avrupa’da başka herhangi bir ülkede yapılsaydı, değer verilir, onurlandırılır, saklanır, devlet hazinesi olarak üzerine titrenirdi. Şimdi nasıl klasik siyah-beyaz filmler için festivaller yapılıyorsa, bunlar için de festivaller düzenlenirdi. Sonunda dönemin en iyi yönetmenlerinin, aktörlerinin, tasarımcılarının ve yazarlarının arşivleri olurdu. Ama hayır, burası İngiltere ve bu yüzden hepsi çöpe atıldı.</span></p>

      <p class="paragraf-4 para-style-override-22"><span>Bence insanın Londra’da yaşaması kaynaklarının – yani gerçek parasının en az üçte birine mal oluyor. Sonra bir de yaşayacak bir yer bulmak için harcadığınız zaman; bulduktan sonra hiç bitmeyen onarımlar var, tesisat, çatı, pencereler, vs – bir ev sahibi olmanın gerçek maliyeti. Değiyor mu? Binlerce kez evet. Londra’da zevk bereketi var.</span></p>

      <p class="paragraf-4"><span>Zaman azalıyordu, Langham Street’ten taşınmam gerekiyordu ve evin dekorasyonu henüz tamamlanmamıştı. Korsanlar yerler ve duvarlar gibi ciddi işlerle uğraşırken, arkadaşlar, Peter ve ben sandalyelerin ve sehpaların üstüne çıkıp duvar kâğıdı tabakalarını söküyorduk, yedi, sekiz, dokuz, on, hatta daha bile fazla. En alttaki tabaka Viktorya dönemine aitti, çok güzeldi, ağır kalın kâğıt üstüne yapılmıştı. Tuttuğunuz bir tomar duvar kâğıdında 70 yıllık bir toplumsl tarih, bilgi yatıyordu. Ancak tüm bobinler, duvar kâğıdı parçaları, bir zamanlar parlak ve güzel olan çatlamış ve çürümüş linolyum, yerlerden çıkan ve kurtlar tarafından yenmiş tahtalar, eski raflar ve perde paçavraları evin arka bahçesindeki ateşe atıldı. Fakat duvarlar sağlamdı ve sıvanın altına baktığınız zaman, tirizler, pervazlar yeni ve temizdi, tuğlalar parlak ve sağlamdı. Burada cidden sağlam, ayakta kalmak üzere yapılmış bir bina vardı.</span></p>

      <p class="paragraf-4"><span>400 metre ötede, bu evlerin sokakları yıkılıyordu. Altmışlı yılların başıydı ve resmi vandallığın en parlak dönemiydi. Korsanlara bu güzel evlerin toz ve moloz bulutunun içinde kaybolmasının büyük bir trajedi olduğunu söylediğim zaman bir an düşündüler. Evet, düşününce Chelsea’deki evlere benziyorlar, son işimizde orada çalışıyorduk, değil mi Jack, değil mi John? Evet öyle, haklısın John, haklısın Jack. Artık Chelsea’deki o evleri alamıyorsunuz, senin veya benim hayatımız boyunca göreceğimiz paradan daha fazlasına sahip değilsen asla alamazsın, öyle değil mi Jack, öyle değil mi John? Haklısın John, çok haklısın.</span></p>

      <p class="paragraf-4"><span>Yürüyerek gidip o evlerin yıkılışını izlerdim ve yüreğim sızlardı. Sommerfield’lerin cennete çevirdiği evin yerle bir edilişini izledim. O evin yerinde şimdi yüzlerce metre boyunca soğuk, korkunç, gri konutlar yükseliyor.</span></p>

      <p class="paragraf-4"><span>Yeni monte edilen mutfağımdayken, Camden’den resmi bir görevli, solcu bir meclis üyesi geldi ve elini küçümseyen bir ifadeyle sallayıp, üzerinde bulunduğumuz küçük sokakları göstererek, “Bütün bu insanları yeni sosyal konutlara ne kadar kısa sürede taşırsak o kadar iyi olacak,” dedi. Ben de, “Ama burası yaşlı, işçi sınıfından insanların oluşturduğu bir toplum. On yıllardır burada yaşıyorlar,” diye cevap verdim.</span></p>

      <p class="paragraf-4"><span>“Hepsini buradan çıkaracağız,” dedi. “Burayı tamamen temizleyeceğiz.”</span></p>

      <p class="paragraf-4"><span>Herhangi bir görevli onların ne düşündüğüyle ilgilenmiş olsaydı, bölgedeki insanların istediği şey, evlerinin restore edilmesi, banyo ve düzgün tuvaletlerin monte edilmesi ve tehlikeli kablo sistemlerinin yenilenmesiydi. “Ama hepimiz yıllardır burada yaşıyoruz. Annem burada doğdu. Çocuklarım burada doğdu,” diyorlardı. Bu, bana yapılmış bir yakarış, bir ricaydı, çünkü ben orta sınıftandım ve bu nedenle tanım gereği olup bitenlerden haberim vardı, çaresini biliyordum ve muhtemelen birilerini tanıyordum. Ancak tarihin gelgitleri onların aleyhine çalışıyordu. Bu mutlu topraklarda, yürekleri gece gündüz işçi sınıfı için sevgi ve kaygıyla çarpan insanlar, “Hepsini çıkaracağız, burayı temizleyeceğiz,” diyorlardı ve aynen öyle yaptılar. Muhtemelen sorumlu oldukları insanların, kendilerini mahallelerinden uzakta soğuk, gri bir kulede bulunca, birbiri ardına öldüklerini, felç ve kalp krizi geçirdiklerini kaygıyla fark ettiler. “Yalnızca hepimizden kurtulmak istiyorlar canım, mesele bu,” dedi 58 numarada oturan Bayan Pearce. “Onları zahmetten kurtarıyor. Bir cenaze daha görmek istiyorlar.”</span></p>

      <p class="paragraf-4"><span>60 numarayı satın almaya karar verdiğim gün 58 numaranın kapısını çaldım. Sokağa ve eve her gittiğimde Charrington Street boyunca hemen hemen bütün evlerin pencerelerinden izleniyordum. 58 numarada şişman, soluk bir kadın, açık sarı saçları ortadan ayrılmış, kolları ve göğsü pencereye dayalı varlığıyla sokağa hükmediyordu. Karşımda böyle bir kadın, Bayan Pearce vardı ve komşum olacaktı. O kapıyı çalmak kolay değildi çünkü bu kadar kapalı bir toplumun yeni birilerinin, özellikle benim gibi birinin gelmesine memnun olmayacağını düşünüyordum. “Seçkinleştirme” kelimesi henüz yaygın bir şekilde kullanılmaya başlanmamıştı. Kendimi tanıttım, onun yeni komşusu olacağımı ve iyi bir komşu olmayı ümit ettiğimi söyledim. Bu hem dönemin ruhuna, arkadaşlığın egemen olduğu altmışlı yıllara uygundu, hem de politikaydı. Ve ciddiydim. Bayan Pearce pencereye oturdu ve bu sefer pencereye sırtını döndü. “Otur şekerim. O eve hakkını vereceğin için memnunuz. Yıllardır harap haldeydi. Öyle değil mi?” dedi. Ufak tefek, kırılgan ama cokey kadar kaslı, zayıf ve çarpık bacaklı bir adam onayladı: “Harap haldeydi,” derken gülümseyerek beni karşıladı. Simsiyah giyinmiş, dişi olmayan ve kötü kokan son derece yaşlı bir kadın sallanarak, tiz bir sesle, “Harap halde, harap halde,” dedi. Bir de kalabalığın ayaklarından kendini sakınan neşeli bir sokak köpeği vardı; odadaki en temiz, en sevimli şeydi.</span></p>

      <p class="paragraf-4"><span>“Çay,” diye emretti Lil Pearce. Küçük adam hemen su ısıtıcısını çalıştırdı.</span></p>

      <p class="paragraf-4"><span>“O benim kocam,” dedi Lil Pearce, “Gerçi her zaman öyle değildi. Ve bu da arkadaşım Bayan Rockingham.” Galiba isim buydu. “Onu sokaktan aldım, onu bataktan kurtardım. Bataktaydın, öyle değil mi?” diye bağırdı yaşlı kadına. “O sağır. Sağır ve neredeyse kör. Ama ona iyi davranıyorum.” Ellerini kalçalarına koyup öne eğildi ve “Sana iyi davranıyorum öyle değil mi?” diye bağırdı.</span></p>

      <p class="paragraf-4"><span>“Evet, evet,” diye haykırdı yaşlı kadın. “Bana çok iyi davranıyorsun.” Bir tabağa süslü bisküviler yerleştiriyor ve kırıntıları köpeğe fırlatıyordu. Köpek bunları sinek gibi havada yakalıyordu.</span></p>

      <p class="paragraf-4"><span>“Ona bakma,” dedi Lil. “Biraz çatlaktır. Sen biraz kafadan sakatsın,” diye seslendi yaşlı kadına. O da cevap olarak, “Haklısın canım,” diye bağırdı.</span></p>

      <p class="paragraf-4"><span>“Şimdi bana istediğini sorabilirsin, sana cevap vereceğim,” dedi. Verdi de. Savaş bittiğinden beri 60 numaranın yanında oturuyordu. 60 numarayı aldığım yaşlı kadın onun yakın arkadaşıydı. Lil o evde yaşanan her olayın bütün detaylarını – kim doğmuştu, kim ölmüştü, kim kirayı ödemeden kaçmıştı, orada yaşayan bütün kedileri ve köpekleri biliyordu.</span></p>

      <p class="paragraf-4"><span>Bayan Pearce evini Londra Büyükşehir Belediyesi’nden kurtarmıştı ama Camden Belediyesi’yle karmaşık bir ilişki içindeydi ve üst kattaki iki odayı kiraya vermişti. 58 numara da, 60 numaranın ilk satın aldığım haliyle aynı durumdaydı: Gaz lambaları, tehlikeli kablolar, tek ve berbat bir tuvalet, banyo ve ısıtma sistemi yok. Zemin katındaki ön odada sürekli olarak şömine yanıyor ve üçü fiilen bu odada yaşıyordu.</span></p>

      <p class="paragraf-4"><span>Vaktim olsaydı, Lil Pearce sabaha kadar konuşabilirdi ve hayatta çok az şey beni bu Dickens tarihi kadar büyülemişti. Giderken, yan kapıda biraz hayat belirtisi olacağı için memnun olduğunu söyledi ve yaşlı kadına, “Geldiğine sevindiğimizi söyle,” talimatı verdi ve kadın itaatkâr bir şekilde “Doğru söylüyor canım, keyfine bak,” dedi.</span></p>

      <p class="paragraf-4"><span>Len Pearce’a gelince, dünyanın durumunu ve üstünde yaşayan insanları düşününce, neşelenmek için hatırladığım insanlardan biri. Cennete gidebilecekler listemde en üst sırada yer alıyor. İyi kalpli, nazik, tatlı bir adamdı ve karısı ona köpek muamelesi yapıyordu. Şunu yap, bunu getir, ötekini ver. Len asla şikâyet etmiyordu. Hayatının büyük bir bölümünde market hamalı olarak çalışmıştı ama artık çok yaşlıydı ve yerel belediye için ufak tefek işler yapıyordu. Okuma yazma bilmiyordu. İki dünya savaşı arasında İngiltere’nin yaşadığı korkunç yoksulluğun ürünü olduğu için kısa, zayıf ve çarpık bacaklıydı. Bana kaç kere, kendisinin ve kardeşlerinin bir parça ekmek ve şeker serpilmiş margarin dışında yiyecek hiçbir şeyleri olmadığını, okula yalınayak gittiğini anlatmıştı. Lil’le evlenince, sonunda güvence, yeterince yiyecek ve kalacak bir mekân bulmuştu, fakat şimdi bu mekânı idrarını tutamayan, ağzı bozuk ve genelde tiksindirici olan Bayan Rockingham’la paylaşması gerekiyordu. Buna rağmen Lil emrettiği zaman ona da hizmet ediyordu. Lil Pearce, benim için çok ağır olduğunu düşündüğü bir şeyi –örneğin bahçede– kaldırmaya çalışırken gördüğünde –zaten ne yaptığımı her zaman bilirdi– Len Pearce’a seslenir ve adam yanımda biterek sırıtır, “Bırak ben yapayım,” derdi. Sanki ben ona bir lütufta bulunuyormuşum gibi davranırdı. O küçük adam, karanlık bir yeri aydınlatırcasına parlardı. Marangoz Jimmy gibi. İkisini de ara sıra düşünüyorum ve onları tanıdığım için minnettarım.</span></p>

      <p class="paragraf-4"><span>Yıllar sonra, yaşlılık Lil’i gerçekten öfkeli bir tiran haline getirdiği zaman sadece bir kere durumundan bahsetti. Hüzünlü bir ifadeyle, “Lil’i gençliğinde tanısaydın şimdi onun hakkında kötü düşünmezdin. Onun hep o halini düşünüyorum. Çok güzeldi. Çok hoş bir genç kadındı. Onu ilk defa Woolworth’s mağazasında yerleri temizlerken gördüm. Çocuklarını beslemesi gerekiyordu, bacaklarında çorap yoktu ve kıpkırmızı olmuştu, yara bere içindeydi. Ona birkaç çift çorap almama izin verdi. Sonra da ayakkabı aldım. Hayatımın en mutlu günüydü. O kadar çocuğu vardı ve ona yardım etmeme izin vermişti,” dedi.</span></p>

      <p class="paragraf-4"><span>Lil Pearce bilgilendirilmek istiyordu. Eğer çok uzun süre, örneğin üç gün uğramadıysam, pencerenin pervazından otoriter işaretparmağıyla beni çağırırdı. “O aşçıya kaç para veriyorsun? ... Çok fazla. On sterlin daha ucuza nerede bulabileceğini biliyorum,” derdi. Korsanları –birlikte ve ayrı ayrı– yanına çağırmış ve bana iyi davranmalarını emretmişti. Onlara ne kadar para verdiğimi Lil’e söylemem gerekiyordu ve onlara hak ettikleri ücreti verdiğimi belirtti. Bana da iyi davrandıklarını ve onlara güvenebileceğimi söyledi. Korsanlara ve Jimmy geldiği zaman ona çay gönderiyordu. Jimmy’ye ayrıca bir şişe öksürük şurubu veya eve götürmesi için kek gönderiyordu, çünkü Jimmy kendine iyi bakmıyordu. “Bu dünyada çok yaşamayacak,” diye bağırırdı yaşlı kadına, “Senin gibi.”</span></p>

      <p class="paragraf-4"><span>“Haklısın canım,” diye cevap verirdi yaşlı cadı yüksek sesle.</span></p>

      <p class="paragraf-4"><span>Lil Pearce’la 20 yıl sonra ölünceye kadar arkadaş kaldım. O eve veya daha sonra taşındıkları sosyal konuta gittiğimde hiçbir zaman, bir kez bile, felaket haberleriyle karşılanmadığım olmadı. İkinci ziyaretimde başladı. “Göğsümde bir apse var,” diye açıkladı. “Portakal büyüklüğünde. Çıkarıp alacaklar.” Sonra elbisesinin altından, kreton önlüğünü kaldırarak, uzun, şişman bir torbaya benzeyen göğsünü çıkardı. “Şuna bak, şuradaki şişkinliği görüyor musun?” Ayrıca elektrik sayacı soyulmuş, üç aylık elektrik çalınmış olurdu, kedi kurtlanırdı, köpeğin kulağı yırtılırdı, Lil ikinci kattaki kırık yer tahtalarından düşerdi, çünkü çürümüşlerdi ve belediye onarmıyordu. Sonra ocağın üstündeki tavaya uzanmış, fakat ağır tava elinin üstüne düşmüştü – şu morluğu görüyor muydum? Kendisinin, Bayan Rockingham’ın veya sürekli hasta olan ya da kaygı kaynağı olan çocuklarından birinin başına gelen bir felaketin hikâyesini dinlemeden Lil Pearce’i ziyaret etmeniz mümkün değildi. Önceleri arkadaşlarıma anlatırken çekiniyordum çünkü bu düzeyde bir kötü şansı kanıksamak kolay değildi. Adını duyduklarında, “Bu kez ne olmuş?” diye soruyorlardı. Bir insanın bu kadar şanssızlığa dayanması mümkün değildi ama Lil Pearce dayandı, hem de yıllarca. Bunların hepsi gayrimeşru olduğu için başlamıştı. Bir yasak aşk meyvesiydi ve bu yüzden annesi ondan nefret etmiş ve onu doğru düzgün beslememişti ancak anneannesi sevmişti ve bu sayede bakımsızlıktan ölmekten kurtulmuştu. “Bu yüzden Bayan Rockingham’a iyi davranıyorum, anlıyor musun? Çünkü anneanneme borcumu ödemek istiyorum.”</span></p>

      <p class="paragraf-4"><span>Ziyaretlerimde kendime hâkim olmaya çalışarak otururdum çünkü yüzüme vurmalarından korkarak kahkahaların içimde yükselmesini hissederdim. Yatağından düşmüş ve bileğini incitmişti. Kalçaları mosmordu çünkü damarları çok kolay morarıyordu. Köpek kaynar çaylarla dolu tepsiyi kucağına devirmişti ve şu bildiğimiz yer yanmıştı. Dizleri kötü durumdaydı ve doktor, düzelme ihtimalinin olmadığını söylemişti. Cüzdanını kaybetmişti ve içinde bütün kira bedeli vardı; markette soyulmuştu ama neyse ki sadece bir sterlini vardı; oğlunun korkunç bir ameliyat olması gerektiğini yeni öğrenmişti. İnanın bana Lil Pearce’tan komediyle trajedinin köklerinin birbirine ne kadar sıkı sarıldığını öğrendim. Dramatik, kader mağduru surattan her hazin haber çıktığında içimde histerik bir kahkahanın çaresizlik içinde yükseldiğini görür, sonunda izin isteyerek evime kaçmak, mutfak masasının üstünde başımı kollarıma gömerek kahkahalarla gülmek zorunda kalırdım. Kesinlikle uydurmuyordu, yalan söylemiyordu; hepsi doğruydu. Bazı insanlar Felaket adını taşıyan yürüyen merdivene biner ve bir daha inemezler, veya belki de şanssızlık dalgasına takılırlar. Lil için durum böyleydi.</span></p>

      <p class="paragraf-4"><span>“Üç çocukla Blitz’e yakalandım, bomba bulunduğumuz sokağın köşesine düştü ve çocukların her tarafına bomba parçaları geldi. Gözlerime sıvalar battı, fakat hastanede o gece çok daha ağır yaralılarla uğraşmaları gerektiğini söylediler ve bana aspirin verdiler. Bomba sığınağına su dolmuştu, bu yüzden ben ve çocuklar yatağın altına girmek zorunda kaldık. Bombalar tepemizde patlarken çocuklarla yatağın altına büzüldük, çatı yatağın üstüne yıkıldı ve...” Kötü talihin kurbanlarının alametifarikası olan üst üste gelen katmerli felaketler, öyküler peş peşe gelmeliydi: “...Yatağın yaylarından biri yüzümü kesti, her tarafımıza kan bulaştı, üstümüze giyecek başka kıyafetimiz yoktu, sadece kanlı giysiler vardı. Sabah olunca hava akını gözcüsü bizi gördü ve ‘Çabuk Lil, hastaneye,’ dedi ama ben, ‘Çok geç Ron, hastane için çok geç, zaten dün ihtiyacımız olduğu zaman bize vakit ayırmadılar ve bana aspirin verdiler. Şimdi ihtiyacımız olan tek şey sıcak bir çay ama gaz kesildi, çocuklarıma verebilecek hiçbir şeyim yok. Evimdeki ocağa ulaşamıyorum çünkü üstüne dolap devrildi ve tek başıma itemedim,’ dedim. Ron bana, ‘Lil, sen gerçek bir kahramansın, hep söyledim, ama şimdi o evin altından çıkmak zorundasın, yoksa kulaklarının üstüne yıkılacak,’ dedi. Ben, ‘Nereye gideceğiz?’ diye sordum. ‘Kiliseye gidin derdim. Orada çorba ve sandviç bulabilirdiniz ama hava saldırısında en ağır hasarı kilise aldı, bu yüzden otobüse binip ana sığınağa gidin,’ diye cevap verdi. Fakat ben, ‘Beş kuruş param yok Ron, çünkü bomba patlayınca çantam elimden fırladı...’ dedim.”</span></p>

      <p class="paragraf-4"><span>Bu destanlardan birine başlıyor ve anında arkadaşların yüzlerinde suçlulukla kıvrandıkları bir ifade görüyordum zira nasıl böyle katılaşmış, canavar kesilmiş olduğumuzu, böylesi bir öyküye gülebildiğimizi düşünüyorlardı.</span></p>

      <p class="paragraf-4"><span>Hiçbir sorun Lil’in komşularına yardım eli uzatmasına engel olamazdı. John’u veya Jack’i bana gönderip, ikinci katta arka odaya sarı duvar kâğıdı koymayı planladığımı duyduğunu, o odaya güneşli bir günde saatlerce güneş vurduğunu bilmem gerektiğini ve duvar kâğıdının buna dayanabileceğinden emin olmamı söylerdi. Ya da sokakta bana seslenir ve tesisatçıların yeni pis su borusunu tam da köpeklerin gömülü olduğu yere döşediğini, oraya altı tane köpek gömdüğünü, kemiklerin çöp tenekesine atılmamasını sağlamamı, yoksa polisin sorular soracağını belirtirdi. Sonra bacaklarındaki sorun nedeniyle kullandığı değneklerle sokağa fırlar, evimin önündeki basamakları çıkar, kapımı çalardı çünkü köşedeki manavın Covent Garden’a özel olarak gideceğini duymuştu ve ondan istediğim şu garip meyveyi getirtebileceğimi haber vermekteydi. “Samsak mıydı neydi? Haydi koş tatlım söyle ne istediğini. Benim hatırım için sana getirecek!”</span></p>

      <p class="paragraf-4"><span>Belirlenen taşınma tarihine birkaç gün kala Alman kızamığı</span><span class="dipp"><a class="footnote-link" href="#footnote-225-226" id="footnote-225-226-backlink">226</a></span> <span>olmuştum. Nedense Alman kızamığı insanları güldürür. “Alman” kelimesini bu bağlamda kullanmaktan mı acaba? Hangi uzak salgından kalmıştır bu ad? Peru kızamığı deseydik? Orada da bir gülümseme saklı. (Ya İtalyan kızamığı? Rus kızamığı?) Kızamıkta bir sorun yok, tamlayan yerinde ama Alman kızamığı gülünç. Hem de ikinci kez oluyordum, ikisi de ağır geçmişti, aniden her tarafımda kıpkırmızı döküntüler, yüksek ateş ve baş ağrısı. Korsanlara telefon edip işe devam etmelerini söyledikten sonra karanlık bir odada yatağa giriyor ve bekliyordum. Hastalık denilen ve mide bulandıran karanlık okyanusun derinliklerindeyken kapı çalındı. Küfredip sürünerek kapıya gittim ve karşımda, somurtkan, kızgın gözlü genç bir kadınla, kaç kat boyunca bütün o merdivenlerden çıkarmak zorunda kaldığı anlaşılan puset içinde bir bebek duruyordu. Kadına kızamıkçık çıkardığımı ve kesinlikle tehlikeli olduğumu söyledim. Kadın hamileydi. Hastalığımı dikkate almadı. Zorunlu kahkahası öfkesi yüzünden küçümseyici bir hırlamaya dönüştü. “Para için geldim. Sen zengin ve başarılısın ve benim paraya ihtiyacım var,” dedi. O anda paraya çok sıkışık olduğumu söyledim ki bu doğruydu. “Bana masal anlatma,” dedi. Daha önce bir insana bu kadar sinir olmamıştım. “Çocuklarım için para bulmam lazım.” 500 sterlin istiyordu. Veya galiba o kadar istemişti. Sorun paranın değerindeki değişim. Ama miktarın çok fazla olduğunu biliyorum çünkü bankadaki para çekme limitimi artırmak zorunda kaldım. Yalnızca birkaç hafta sonra bir arkadaşa vermek üzere on sterline bir resim aldım ve panik içindeydim çünkü bu bütçemin üstündeydi. Belki 50, belki de 100 sterlindi. Daha sonra bu genç kadının aşırı zengin ve tanınmış amcasına mektup yazıp paramı onun ödemesini istedim, ödemek zorunda olmadığını söyledi.</span></p>

      <p class="paragraf-4"><span>Tüm bunlar göründüğü kadar basit değil.</span></p>

      <p class="paragraf-4"><span>Karanlıkta yaşlı gözlerle ve çok hasta bir halde yatarken bazı gerçekleri düşündüm. Yolunacak kaz olarak bilinen biriydim. Bunun için haklı gerekçeler vardı. Bir kere, en yoksul zamanlarında bile gelirlerinin yüzde onunu İncil’de emredildiği şekilde bağışlayan annemle babam vardı. Bu yüzde onla ilgili konuşmalarını hatırlıyorum.</span></p>

      <p class="paragraf-4"><span>Babam aksi bir ifadeyle gülerek, “Ama bizim hiç gelirimiz yok. Ekinden para geldiği zaman borçlarımızı azaltması için doğrudan Tarım Bankası’na gidiyor,” derdi.</span></p>

      <p class="paragraf-4"><span>Annem, “Şey, sanırım hiçbir zaman gelirimiz olmadığını söyleyebiliriz, ama bu hiçbir zaman sadaka veremeyeceğimiz anlamına gelir,” diye cevap verirdi.</span></p>

      <p class="paragraf-4"><span>O yüzde onu hesaplarken babamın savaş gazisi maaşı hesaba katılmalı mıydı? Ya annemin Banket’teki dükkâna tavuk ve yumurta satarak kazandığı para?</span></p>

      <p class="paragraf-4"><span>Zor Durumdaki Kadınlar Birliği’ne, Yoksul Denizciler’e ve Birinci Dünya Savaşı Şehit Yakınları’na her yıl para veriyorlardı ve bana da cep harçlığımdan, avladığım kuşlardan ve yazdığım reklamlardan kazandığımın yüzde onunu bağışlamam söyleniyordu. Yapmadığım için de sürekli suçluluk duyuyordum: Fakat Tanrı’nın var olmadığına karar veren ben değil miydim?</span></p>

      <p class="paragraf-4"><span>Saygın orta-sınıf davranışlarını bıraktığım, Frank Wisdom’dan ayrılıp yoldaşların kaderine ortak olduğum günden beri cömert insanlarla beraber olmuştum. Benim deneyimime göre komünistler hep böyleydi. Ayrıca Londra’daki ilk günlerim de, muhtemelen hiçbirimizde olmadığı için, genel olarak paraya duyulan aşağılamayla çakışmıştı. Para kazanmaya başladığımdan beri benden “borç” isteniyordu. Çoğu genç erkekler içindi. Yaşlı sayılabilecek kadınlar çoğu zaman, uygun görüldüğü şekilde, yoksul genç erkeklere yardım ederdi, zira bu iki taraf için de psikolojik bir ihtiyaçtı ve bunun cinsellikle ilgili olması gerekmiyordu. İstesem şu anda “borçluların” listesini çıkarabilirim. Bunların hiçbirinden pişmanlık duymadım ama o sevimsiz genç kadına para verdiğim için kendime çok kızdım. Ancak ona para vermek zorundaydım ve işte bu nedenle şimdi karanlıkta, hasta, ateşli ve kızgın bir şekilde yatıp karakterimi irdeliyordum. İnsanın yıllar sonra gençliğindeki karakteri hakkında öngörülü görüşler yazması kolay, fakat ben o zaman bile kendim hakkında temel bir şey görüyordum. Hayatımda birçok kez bunu yaptım: Tam olarak anlamadan uzun zaman önce kendimle ilgili biraz anlayışa sahip oldum. O anda, doğamda bu zayıflık varsa, en azından kontrol altında tutmaya karar verdim. Eve yerleşince, gerçekten sorumluluğunu üstleneceğim birini bulacaktım. Benim seçimim, benim kararım olacaktı, kontrolüm altında olacaktı, tepki göstermek yerine eyleme geçecektim. Ev çok büyük olacaktı – o zaman öyle sanıyordum. Ergenlik çağındaki Peter şimdiden altmışlı yıllardaki gençler gibi davranıyordu. Nasıl onun arkadaşları kendi aileleri yerine benim gözümde özel bir konuma sahipse, Peter da bazen başka ailelerin gözünde fahri çocuk oluyordu. O ev yakında ergenlik çağındaki gençlerle dolacaktı.</span></p>

      <p class="paragraf-4"><span>O sevimsiz kadınla yaşadığım olay tahmin edebileceğimden çok daha fazlasını işaret ediyordu. Bir kere, kadının tavrı, genel bir aşağılama hırıltısıydı. Kindar bir kıskançlık duygusu içindeydi; bu halihazırda benim ilgimi çekmeye başlamıştı ve bugünlerde daha da çok çekiyor. Belli ki ona bir şey vaat edilmiş ama verilmemişti. Gençlerin hepsi aynı dürtü içinde. “Beni kandırdılar ve hak ettiğimi vermediler.” Bu kız da babasız çocuklarıyla yalnızca bir kurbandı; durumu kendi kabahatinin sonucu değildi ve dünyaya lanet okumaya hakkı vardı. Var oluşu tüm benliğiyle bir suçlamaydı. Üstelik söylediklerimin, özellikle de düşündüklerimin savcılık iddianamesi gibi olduğunu yeni yeni anlamaya başlamıştım.</span> <span class="char-style-override-14">J’accuse</span><span>.</span><span class="dipp"><a class="footnote-link" href="#footnote-225-227" id="footnote-225-227-backlink">227</a></span> <span>Dünyayı suçluyorum.</span></p>

      <p class="paragraf-4"><span>Bir de tükürür gibi konuşması vardı. “Sen zenginsin ve başarılısın.” Beni seçmesinin nedeni gazetelerde adımın çıkmasıydı. İşte ulusal kötülüğümüz, kıskançlığımız, başarılı insanları eleştirme eğilimi.</span></p>

      <p class="paragraf-4"><span>Taşındım. Çok da önemli değildi. Gençliğimde olduğu gibi – Frank Wisdom’la, sonra da Gottfried Lessing’le yaşarken sürekli olarak taşınıyorduk ve hiç önemsemiyorduk – kitapları, birkaç yatağı, bir masayı, yatak takımlarını, perdeleri, mutfak eşyalarını aldım. Bütün çirkin mobilyaları bıraktım.</span></p>

      <p class="paragraf-4 para-style-override-22"><span>İşte böyle. Kendi yaşadığım haliyle iki ucundan biraz taşan ellili yıllar, 1949-1962 arası bu şekilde geçti. Yeni eve 1962 sonbaharında taşındım. Önümüzde tüm ülkenin yedi hafta boyunca donduğu meşhur 62-63 kışı vardı. Bir tane de kötü sis yaşandı. Eski günlerde yaşanan ve Temiz Hava Yasası’yla kurtulduğumuz korkunç, karanlık sisler gibi değildi, ancak göz kamaştıran beyaz duvarlarım masumiyetini kaybetti. Bunun nedeni, yeni pencere çerçevelerinin kötü yapılmış olması değil, pencereleri kapatmaya katlanamamamdı. Sokak boyunca ve Somers Town’daki diğer bütün sokaklarda boruların tamamı dondu. Sular İdaresi’nin sokağın köşesine koyduğu vana da donunca 58 numaraya ben su verdim. Bu don hikâyesini</span> <span class="char-style-override-14">Kedilere Dair</span> <span>isimli küçük kitabımda anlattım.</span></p>

      <p class="paragraf-4"><span>Büyük ve gürültülü bir hoş geldin partisi düzenledim ve evde çalışan herkesi davet ettim. Partinin zirvesinde, üç kapı aşağıda oturan bir adam sokağa çıkıp bana küfürler yağdırdı. “Artık işçi sınıfının bulunduğu bir sokakta yaşıyorsun, Romalılar gibi yap,” diye düşünerek dışarı çıktım, basamakların üstünde durup ellerimi kalçalarıma koydum ve adama bağırarak sesini kesmesini, şımarıklık yapmaktan vazgeçmesini, içeri gelip eğlenceye katılmasını söyledim.</span></p>

      <p class="paragraf-4"><span>Bir hanımefendiye yakışmayan bu davranışa tanık olan Peter ve arkadaşı bozuldu.</span></p>

      <p class="paragraf-4"><span>“Çok haklısın canım,” diye seslendi Lil Pearce penceresinden. “O kötü kalpli yaşlı budalanın saçmalıklarına katlanmak zorunda değilsin. Ama evine de almak istemezsin.”</span></p>

      <p class="paragraf-4 para-style-override-22"><span>Birkaç ay sonra elime bir Kamulaştırma Bildirimi ulaştı. Yani evinizi hangi yetkili isterse ona satmak zorundaydınız. Satış işlemini altmışlı yılların sonuna kadar uzatmayı başardım, fakat bir gün geldi, kendimi anahtarları teslim etmek amacıyla belediyenin temsilcisiyle boş bir odada dururken buldum. Annemin kızı olduğumdan evi pırıl pırıl teslim etmezsem olmazdı, her tarafı fırçalanarak temizlenmişti. Resmi sempatiklik saçan adam temiz ev için beni kutladı.</span></p>

      <p class="paragraf-4"><span>Biz evden ayrılır ayrılmaz, yan sokaktaki evi tamir etmekte olan belediye işçileri gelip evimdeki bütün radyatörleri, boruları, kazanları aldı. Lil Pearce önce bana, sonra da belediyeye telefon etti. Bunun üzerine belediye evin önüne, her akşam altıdan sabah altıya kadar bir nöbetçi dikti, ancak evin arkasını korumasız bıraktı, böylece işçiler arada uğrayıp gözden kaçırdıkları şeyleri rahatça alabildiler. Bu olay haftalarca devam etti. Lil Pearce belediyeye bekçi konulmayan arka kapının, kendi işçileri olan hırsızlara imkân sağladığını söyleyince konuyla ilgileneceklerini söylediler.</span></p>

      <p class="paragraf-4"><span>Belediye o bölgeyi ne yapacağını tartışırken ve sürekli fikir değiştirirken ev sekiz yıl boş kaldı. Onları mahkemeye verebilirdim ama aklı başında hiç kimse böyle bir şeyle uğraşmaz. 30 küsur yıldır Camden Belediyesi altında yaşıyor ve şaşırtıcı beceriksizlik ve yozlaşma seviyelerine tanık oluyorum. İradelerinin dışında ev değiştirtilen Somers Town halkına yapılanlardan başlayarak bir iddianame misali gördüklerimi not ediyordum. Sonra kendime, “Nedir bu takıntı hali?” diye sordum ve anladım ki burası sosyalistliğiyle tanınmış bir ilçeydi ve kendileriyle gurur duyuyorlar, tıpkı komünist ülkeler gibi övünüyorlardı; şık giyimli bir sarhoşun kasılarak kendini överken pantolonunun düğmelerini iliklemeyi unuttuğunu görürsünüz ve işin aslı kıllı, kırmızı, siğilli, kokulu bir kıçtır. Neden daha iyi olmasını bekliyordum? Elbette “sosyalist” kelimesi yüzünden. Belediye Tory’lerin olsaydı böyle katı bir kayıt tutar mıydım? Kesinlikle hayır: “Başka ne beklenir ki?” öyleyse,</span> <span class="char-style-override-14">basta</span><span>.</span><span class="dipp"><a class="footnote-link" href="#footnote-225-228" id="footnote-225-228-backlink">228</a></span> <span>Yeter. Vazgeç. Artık dur. Benim yaşımdaki insanlar kendilerini hep bu durumda buluyorlar. Genç biri size bakar, inanamadığını belli etmemeye çalışır. Temkinli, mahcup bir soru: “Ama Doris söyle bana, sosyalist bir ilçenin Tory bir ilçeden daha iyi olacağını mı umuyorsun? Pek anlamıyorum.” Onun anladığı şey yalnızca kafasına bir şeyleri takmış bir başka yaşlı bunak olduğum. Bir kez daha yıllardır –birkaç yüzyıldır?– süregelen idealizmin, iyimserliğin, asla yaşanmamış gibi ortadan kaybolduğunu, yok olduğunu anlarsınız.</span></p>

      <p class="paragraf-4"><span>Hâlâ ilerleme merdivenindeydik, bütün dünya refaha yükseliyordu. Birileri bu mutlu iyimserliğe karşı çıktı mı? Hatırlamıyorum. Bir asır boyunca yaşanan görkemli devrimci romantizmin sonunda, devletin zayıflayıp yok olduğu ve dünya yüzünde cennetler için yapılan korkunç fedakârlıklar, ütopyalar, kusursuz şehirler ve harikalar ülkesi hülyaları, tutkulu komün, cumhuriyet, kooperatif, kibutz ve kolhoz denemelerinin hepsinden sonra hangimiz, dünyadaki çoğu insanın, hükümetten biraz dürüstlük, biraz yetkinlik görmekle yetineceğine inanırdık?</span></p>

      <p class="paragraf-4 para-style-override-22"><span>Altmışlı yıllarda, yaklaşık altı yıl boyunca, Charrington Street 60 numarada yaşayan veya gelip giden ergenlerin veya genç yetişkinlerin ev annesi olarak zamana uyum sağlayabildiğimi kanıtladım – tabii bu altmışlı yılların deyimiydi. Hepsinin başı bir tür beladaydı, “rahatsızlardı.” Uyuşturucuyla baştan çıkarılıyorlardı, alkoliklerdi, ciddi çöküntüler yaşıyor, polis tarafından tanınıyorlardı. Bu yaptığım, benim o dönem için büyüme noktamdı. Ayrıca yoğun bir şekilde yazıyordum. Özellikle</span> <span class="char-style-override-14">The Four Gated City</span> <span>kitabımı bu dönemde yazdım.</span></p>

      <p class="paragraf-4"><span>Altmışlı yıllar çok göz alıcı görünüyor; bazen, bence yanlış bir şekilde, aslında ellili yıllarda veya daha önce başlayan her türlü davranışın başlangıç noktası olarak görülüyor. Ancak altmışlı yıllarda başlayan bir şey vardı, uyuşturucu. Uyuşturucular Doğu’dan geldi, herkes ulaşabiliyordu ve bu, daha önce kültürümüzde hiç yaşanmamıştı. Uzun vadede, yeterince zaman verildiğinde ortaya çıkacak perspektifler bunun altmışlı yıllar için önemli bir gerçek olduğunu ortaya çıkaracaktır. İnsanlar hâlâ, “Aslında oldukça zararsız,” diyor. Orta Asyalı bir arkadaşım o zaman, “Siz Batılılar bu uyuşturucuları hiç görmediniz. Bunların hepsi sizin için çok yeni. Yılanı evcilleştirmeye çalışan çocuklar gibisiniz. Şu güzel yılana bakın. Uyuşturucuların yıllardır yaygın olduğu bir kültürde yaşamış olsaydınız, uyuşturucu kullananların sadece başarısız, zavallı, umutsuzca yoksul olduğunu görürdünüz,” demişti.</span></p>

      <p class="paragraf-4"><span>Yaşadığım olaylar yüzünden benim altmışlı yıllar hakkındaki görüşlerim karamsar. Ve şimdi kötü sonuçlarını yaşıyoruz. Birçok insan akıl hastanesine yattı ve hapse girdi. Sohbetler sırasında intihar eden biri hatırlandığında ani sessizlikler oluşuyor ve her hafta çok genç birinin ölüm haberi geliyor.</span></p>

      <p class="paragraf-4"><span>Fakat bu, sokağın karanlık tarafından gelen umutsuz bir görüş, zira daha bu hafta şimdi orta yaşlı olan bir adamın, “O zamanlar her şey mümkündü, dağları yerinden oynatacaktık, dünyayı değiştirecektik. İnsanlar işçi sınıfından ve alt-orta sınıftan yayılan bu yaşama gücü akışını unuttu. Bunu yapan liselerdi. Nereye baksanız çoğunlukla sanatla uğraşan benim gibi liseli gençler görüyordunuz. Bu tür şeyler bu ülkede ilk defa yaşandı,” dediğini duydum.</span></p>

      <p class="paragraf-4"><span>Ama genelde, birisinin altmışlı yıllardan özlemle bahsettiğini duyduğum zaman –“Hatırlıyorsanız, orada değildiniz– çok gençken, daha küçük bir kızken yazdığım bir şiirden bir dize aklıma geliyor: “Geriye dönüp baktığım zaman, şarkı söylediğimizi hatırlıyorum.” Evet, sanırım bu kadar.</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-78-backlink" id="footnote-225-78">78</a> <span>Fr.</span> <span class="char-style-override-14">Cennetin Çocukları</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-79-backlink" id="footnote-225-79">79</a> <span>Alm. Yıldırım. İkinci Dünya Savaşı’nda Londra’nın bombalanmasına verilen ad. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-80-backlink" id="footnote-225-80">80</a> <span>Kısa bir süre sonra, yayıncılığın gerçekleri hakkında küçük ve etkili bir ders alacaktım.</span> <span class="char-style-override-14">Türkü Söylüyor Otlar</span><span>’ın ilk karton kapaklı baskısının önünde, sarışın bir kadın korku içinde eğilirken, irikıyım bir zenciyi (ancak böyle tarif edebilirim) onun tepesinde dikilip palayla tehdit ederken gösteren korkunç bir resim vardı. “Ama zenci adam Moses iriyarı, aptal, ölüm saçan bir cani değil,” şeklindeki itirazlarım, “Kitap satışından hiç anlamıyorsun,” yorumuyla göz ardı edildi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-81-backlink" id="footnote-225-81">81</a> <span class="char-style-override-14">Ağla Sevgili Yurdum</span> <span>isimli, Güney Afrika’yı anlatan bir kitap. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-82-backlink" id="footnote-225-82">82</a> <span>Herkesi kapsayan, sağlık hizmetlerinin tamamen ücretsiz olduğu Ulusal Sağlık Hizmeti. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-83-backlink" id="footnote-225-83">83</a> Seine Nehri’nin bohem sol kıyısı. (ç.n.)</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-84-backlink" id="footnote-225-84">84</a> <span>İngiliz mandasındaki Filistin’de 1931 ve 1948 yılları arasında faal olan paramiliter Siyonist örgüt. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-85-backlink" id="footnote-225-85">85</a> <span>“Freud” rüyaları genelde daha kişisel ve sıradan oluyor.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-86-backlink" id="footnote-225-86">86</a> <span>Kasım 1950’de yapılması planlanan Sheffield Konferansı gerçekleşemedi çünkü gelen delegelere vize verilmedi. Konferans Varşova’ya aktarıldı.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-87-backlink" id="footnote-225-87">87</a> <span>Baharda dans ederek ve ateşler yakılarak kutlanır. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-88-backlink" id="footnote-225-88">88</a> <span>İng.</span> <span class="char-style-override-14">Başarısız Olan Tanrı.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-89-backlink" id="footnote-225-89">89</a> <span>Kendini bir üst sınıftanmış gibi göstermek kastediliyor. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-90-backlink" id="footnote-225-90">90</a> <span>Politik olarak aktif öğrencileriyle ünlü Oxford okulu. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-91-backlink" id="footnote-225-91">91</a> <span>İng.</span> <span class="char-style-override-14">İngiltere İngiltere’ye karşı.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-92-backlink" id="footnote-225-92">92</a> <span>Kaba bir asker karikütürü. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-93-backlink" id="footnote-225-93">93</a> <span>Wroclaw: Wrotslav, Vroşlav ya da Breslau, Polonya’nın güneyi Silezya’daki sanayi şehri.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-94-backlink" id="footnote-225-94">94</a> <span>İng.</span> <span class="char-style-override-14">Eğer</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-95-backlink" id="footnote-225-95">95</a> <span>İng.</span> <span class="char-style-override-14">Açlık.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-96-backlink" id="footnote-225-96">96</a> <span>Dinsel ayinlerini sessizce oturarak yapan ve arada isteyenin konuşabildiği Hıristiyan mezhebi. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-97-backlink" id="footnote-225-97">97</a> <span>Fr. Hükümdara ihanet. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-98-backlink" id="footnote-225-98">98</a> <span>Hıristiyanlar için önemli, Fransa’nın güneybatısında bir hac şehri. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-99-backlink" id="footnote-225-99">99</a> <span>Muhtemelen Barış Heyeti’ndeydi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-100-backlink" id="footnote-225-100">100</a> <span>Yazarlar Birliği yazarlar sendikasına benzeyen bir oluşum.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-101-backlink" id="footnote-225-101">101</a> <span>1953 yılında ayrıldım.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-102-backlink" id="footnote-225-102">102</a> <span>Kendine özgü bir sihirbaz olan ve yazılarıyla</span> <span class="char-style-override-14">wicca</span> <span>denen çağdaş büyücülük akımını başlatan kişi. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-103-backlink" id="footnote-225-103">103</a> <span>İng.</span> <span class="char-style-override-14">Her Zaman Zirvede Olmayacaksın.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-104-backlink" id="footnote-225-104">104</a> <span>Jonathan aslında yetenekli ama parasız arkadaşlarının menajerliğini yapıyordu. Bunlardan bazıları sonradan, Jonathan’ın ne yaptığını fark etmeden, kitapları çok satan yazarlar haline geleceklerdi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-105-backlink" id="footnote-225-105">105</a> <span>Sert Fransız sigaraları. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-106-backlink" id="footnote-225-106">106</a> <span>Fransız peynir çeşitleri. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-107-backlink" id="footnote-225-107">107</a> <span>İng.</span> <span class="char-style-override-14">Açık Denizdeki Ada</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-108-backlink" id="footnote-225-108">108</a> <span>Jane Austen’den kız kardeşi ve en iyi dostu Cassandra’ya. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-109-backlink" id="footnote-225-109">109</a> <span>Willam Wordsworth’ten en iyi anlaştığı kız kardeşi Dorothy’ye. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-110-backlink" id="footnote-225-110">110</a> <span>İrlanda Cumhuriyet Ordusu. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-111-backlink" id="footnote-225-111">111</a> <span>1800’lerde Londra’da kurulmuş ayrıcalıklı bir kulüp. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-112-backlink" id="footnote-225-112">112</a> <span>Parlamentoyu havaya uçurma denemesi başarısızlıkla sonuçlanan Guy Fawkes her yıl 5 Kasım’da büyük ateşler ve havai fişeklerle anılır. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-113-backlink" id="footnote-225-113">113</a> <span>Basil Davidson daha sonra Afrika sorunlarında ve Afrika tarihinde uzman olarak tanındı.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-114-backlink" id="footnote-225-114">114</a> <span>İng.“İleri Hıristiyan Askerler!” (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-115-backlink" id="footnote-225-115">115</a> <span>Uganda’nın en önemli şehri. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-116-backlink" id="footnote-225-116">116</a> <span>Britanya’nın bir ucundan öbür ucuna. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-117-backlink" id="footnote-225-117">117</a> <span>“Geleceği gördüm ve tıkır tıkır çalışıyor.” – Lincoln Steffens, otuzlu yıllarda Sovyetler Birliği’ne hayran olan Amerikalı gazeteci.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-118-backlink" id="footnote-225-118">118</a> <span>İng.</span> <span class="char-style-override-14">Dedektif.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-119-backlink" id="footnote-225-119">119</a> <span>İng.</span> <span class="char-style-override-14">Şakacılar.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-120-backlink" id="footnote-225-120">120</a> <span>Birleşik Devletler’de, Cohn ve Schine ciddi ve hayranlık duyulan politikacılardı. Cohn, Rosenbergleri ölüme gönderenlerden biriydi. Avrupa’da, ağdalı ve histerik nutukları yüzünden sadece gülünç göründüler ve komedyenler için birer nimettiler.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-121-backlink" id="footnote-225-121">121</a> <span>İng. “Kutsal Lessing.” (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-122-backlink" id="footnote-225-122">122</a> <span>Fr. “</span><span class="char-style-override-14">Zavallı küçük</span><span>.” (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-123-backlink" id="footnote-225-123">123</a> <span>Giyeni yakan mitolojik gömlek. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-124-backlink" id="footnote-225-124">124</a> <span>Amerikalılar da ona güveniyordu. Bu durumda olan başka bir yazar tanımıyorum. Bunun nedeni, bariz dürüstlüğüydü.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-125-backlink" id="footnote-225-125">125</a> <span>Genç yazarın kitabını çalma olayı: Bazen doğru olduğu iddia edilmekte, bazen de inkâr edilmektedir. Şu andaki durumu bilmiyorum.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-126-backlink" id="footnote-225-126">126</a> <span>İng. Collonial Office. Büyük Britanya Krallığı’nın ilk olarak Kuzey Amerika’daki meselelerle ilgilenmek için kurduğu, fakat sonra öteki kolonileri de kapsayacak şekilde yetkilerini genişlettiği bakanlık. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-127-backlink" id="footnote-225-127">127</a> <span>Mervyn Jones yazar ve gazetecidir.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-128-backlink" id="footnote-225-128">128</a> <span>Bakınız:</span> <span class="char-style-override-14">Tenimin Altında</span><span>.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-129-backlink" id="footnote-225-129">129</a> <span>Bram Fischer Güney Afrikalı komünistler arasında belki de en tanınmış, en cesur insandı. Avukattı. Yıllarca hapis yattı.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-130-backlink" id="footnote-225-130">130</a> <span>Londra’da bakanlıkların olduğu bina. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-131-backlink" id="footnote-225-131">131</a> <span>Sovyet Yazarlar Derneği’ne, bu olayı protesto eden tutkulu bir mektup yazdım ve yatıştırıcı bir cevap aldım. Tabii, gerçekte bir şeyi değiştirebileceğimi düşünmüyordum.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-132-backlink" id="footnote-225-132">132</a> <span>Nazi selamı. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-133-backlink" id="footnote-225-133">133</a> <span>İng.</span> <span class="char-style-override-14">Hastayken beni mazur gör.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-134-backlink" id="footnote-225-134">134</a> <span>İng.</span> <span class="char-style-override-14">Sadece Ekmekle Olmaz</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-135-backlink" id="footnote-225-135">135</a> <span>İng.</span> <span class="char-style-override-14">Çözülme</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-136-backlink" id="footnote-225-136">136</a> <span>İng.</span> <span class="char-style-override-14">Ziyaretçiler.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-137-backlink" id="footnote-225-137">137</a> <span>Kingsley Amis Komünist Parti üyesi değildi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-138-backlink" id="footnote-225-138">138</a> <span>İng.</span> <span class="char-style-override-14">Nefret Edilen Ölü Kadına Yakarış</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-139-backlink" id="footnote-225-139">139</a> <span>İng. Güneş Ayaklarının Arasında. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-140-backlink" id="footnote-225-140">140</a> <span>Bu David Pioer’dı, ama arkadaşları onu Peter olarak tanıyordu.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-141-backlink" id="footnote-225-141">141</a> <span>John Dexter sonradan ünlü bir tiyatro ve opera yönetmeni oldu.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-142-backlink" id="footnote-225-142">142</a> <span>İng. New Dawn. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-143-backlink" id="footnote-225-143">143</a> <span>Goethe,</span> <span class="char-style-override-14">Genç Werther’in Acıları</span> <span>adlı kitabını yayımladığında Avrupa geçliği intihar salgınına yakalanmıştı. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-144-backlink" id="footnote-225-144">144</a> <span>İng.</span> <span class="char-style-override-14">Çağdaş Yazarlar</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-145-backlink" id="footnote-225-145">145</a> <span>İng.</span> <span class="char-style-override-14">Öfkeli Genç Kuşak</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-146-backlink" id="footnote-225-146">146</a> <span>İng.</span> <span class="char-style-override-14">Öfkeyle Dönüp Bakmak.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-147-backlink" id="footnote-225-147">147</a> <span>Dostlar Cemiyeti de denen, iç aydınlanmasına önem veren savaş karşıtı, kutsallığı reddeden, kardeşlik, dürüstlük, eşitlik, gibi ilkeleri olan, pek çok gönüllü derneğin kurucusu Hıristiyanlık mezhebi. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-148-backlink" id="footnote-225-148">148</a> <span>Çünkü gençlerin politikayla ilgilenmemesinin moda olduğu dönem bitiyordu. Epeyce çok sayıda umutlu genç insana akıl hocalarının, dünyada neler olduğu konusunda hiçbir bilgileri olmazsa, ülkeye yön vermeyi bekleyemeyeceklerini söylemesi gerekiyordu.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-149-backlink" id="footnote-225-149">149</a> <span>Giangiacomo Feltrinelli bir süre sonra öldürüldü – politik bir cinayetti ama hiç kimse nedenini bilmiyor.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-150-backlink" id="footnote-225-150">150</a> <span>Sonradan, Tom Maschler Jonathan Cape’i yönetirken, yıllarca –isabetli bir şekilde– benim yayıncım oldu. Birleşik Devletler’de kitaplarımı Knopf – Robert Gottlieb bastı. Çok şanslıydım: Dönemin en iyi iki yayıncısı benim yayıncım ve dostum oldu.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-151-backlink" id="footnote-225-151">151</a> <span>İng.</span> <span class="char-style-override-14">Acele Aşağı Gel</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-152-backlink" id="footnote-225-152">152</a> <span>İngiliz muhafazakârlar. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-153-backlink" id="footnote-225-153">153</a> <span>İng.</span> <span class="char-style-override-14">Kaostan Çıkış</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-154-backlink" id="footnote-225-154">154</a> <span>İng.</span> <span class="char-style-override-14">Kutsal ve Çürük.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-155-backlink" id="footnote-225-155">155</a> <span>İng.</span> <span class="char-style-override-14">Yabancı.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-156-backlink" id="footnote-225-156">156</a> <span>İng.</span> <span class="char-style-override-14">Rasputin ve Romanov’ların Çöküşü</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-157-backlink" id="footnote-225-157">157</a> <span>İng.</span> <span class="char-style-override-14">Muhteşem Canavar.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-158-backlink" id="footnote-225-158">158</a> <span>İng. “Küçük Bir Kişisel Ses.”(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-159-backlink" id="footnote-225-159">159</a> <span>Atom bombası kastediliyor. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-160-backlink" id="footnote-225-160">160</a> <span>İng.“Sevme Alışkanlığı.” (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-161-backlink" id="footnote-225-161">161</a> <span>İng.</span> <span class="char-style-override-14">Ondan Önceki Manzara.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-162-backlink" id="footnote-225-162">162</a> <span>Lat. Ölümü anımsa. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-163-backlink" id="footnote-225-163">163</a> <span class="char-style-override-14">Tenimin Altında</span> <span>kitabıma bakınız.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-164-backlink" id="footnote-225-164">164</a> <span>Güney Afrika’daki Hollanda kökenliler ve konuştukları dil. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-165-backlink" id="footnote-225-165">165</a> <span>Yunan mitolojisinde ay ve gece ile özdeşleştirilen tanrıça. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-166-backlink" id="footnote-225-166">166</a> <span>İng.</span> <span class="char-style-override-14">Kaplanla Oyun.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-167-backlink" id="footnote-225-167">167</a> <span>Oscar Lowenstein 1997 yılında öldü.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-168-backlink" id="footnote-225-168">168</a> <span>İng.</span> <span class="char-style-override-14">Billy Newton Hakkındaki Gerçek.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-169-backlink" id="footnote-225-169">169</a> <span>İng.</span> <span class="char-style-override-14">Hepsi Kendi Dünyasında</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-170-backlink" id="footnote-225-170">170</a> <span>İng.</span> <span class="char-style-override-14">Aşk, Yeniden</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-171-backlink" id="footnote-225-171">171</a> <span>İng.</span> <span class="char-style-override-14">Dinlock’ta Hafta Sonu</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-172-backlink" id="footnote-225-172">172</a> <span>Yoldaşlardan gördükleri muamele konusunda özellikle üç yazarın hatırlanması gerekir. Biri, İspanya İç Savaşı sırasında gözlemlediği olayları, komünistlerin ve dolayısıyla Sovyetler Birliği’nin kirli işlerini anlattığı</span> <span class="char-style-override-14">Katalonya’ya Selam</span><span>’ı yazan George Orwell. 1996 kadar yakın bir tarihte bile, Sovyetler Birliği’ne karşı İngiliz güvenlik kuvvetiyle çalıştığı öğrenildiği zaman suçlandı ve savunulması gerekti – tabii, Sovyet komünizminin gerçek doğasını ve Sol’un, onun yaptığı her şeyi körlemesine desteklediğini yaşayarak öğrendiği için İngiliz güvenlik kuvvetiyle çalışması mantıklıydı. Yoldaşların etkisi Parti’nin çok dışına taşıyordu. Victor Gollancz,</span> <span class="char-style-override-14">Hayvan Çiftliği</span><span>’ni yayımladığı için halktan özür diledi. George Orwell ölünceye kadar yoldaşlar tarafından sistematik bir şekilde kötülendi. Soljenitsin, ne yazdığını birinci elden bilmemekle suçlanamayacağından, onun yazamadığını, yeteneği olmadığını ileri sürdüler. Üçüncü yazar Proust, ancak yakın zamanda, “Ah, ne kadar züppeydi,” yorumundan kurtuldu. Hiç kimse, züppelik, sosyal yükselme, onur peşinden koşma mekanizmaları ve mahalle baskısı altında insanların nasıl fikir değiştirdiği hakkında ondan daha esprili bir şekilde yazmamıştır. Fakat kullandığı sahne aristokrasi ve onun dalkavuklarıydı, bu nedenle, “Ne kadar züppeydi” – eleştirmenlerin en bayağı savunması, yazarı, materyalle özdeşleştirmekti.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-173-backlink" id="footnote-225-173">173</a> <span>Kendilerine “hainler çevresi” diyen 1919-29 arası aynı adlı otelde toplanan New Yorklu yazarlar. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-174-backlink" id="footnote-225-174">174</a> <span>Bu rakamlara itiraz edilmiştir ancak şimdi Sovyet arşivleri açıldığından, gerçekler yakında öğrenilecektir.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-175-backlink" id="footnote-225-175">175</a> <span>İng.</span> <span class="char-style-override-14">Karanlıktan Önceki Yaz.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-176-backlink" id="footnote-225-176">176</a> <span>İng.</span> <span class="char-style-override-14">Dört Kapılı Şehir</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-177-backlink" id="footnote-225-177">177</a> <span>İng.</span> <span class="char-style-override-14">Cehenneme İnme Konusunda Brifing.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-178-backlink" id="footnote-225-178">178</a> <span>İng.</span> <span class="char-style-override-14">Beşinci Çocuk</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-179-backlink" id="footnote-225-179">179</a> <span>İng.</span> <span class="char-style-override-14">On Dokuz Numaralı Oda</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-180-backlink" id="footnote-225-180">180</a> <span>İng.</span> <span class="char-style-override-14">Aşk, Yeniden</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-181-backlink" id="footnote-225-181">181</a> <span class="char-style-override-14">Hiroşima, Sevgilim.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-182-backlink" id="footnote-225-182">182</a> <span>Britanyalı Milletler Topluluğu, eskiden bu imparatorluğun parçası olmuş devletler. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-183-backlink" id="footnote-225-183">183</a> <span>İng.</span> <span class="char-style-override-14">Elliler.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-184-backlink" id="footnote-225-184">184</a> <span>Flood: İngilizcede su baskını. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-185-backlink" id="footnote-225-185">185</a> <span>Sanat Bakanı ve Aneurin Bevan’ın karısı.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-186-backlink" id="footnote-225-186">186</a> <span>Ralph Samuel 1996’da öldü.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-187-backlink" id="footnote-225-187">187</a> <span>Londra’da 1950 ve 60’lı yıllarda gerçekleşen nükleer silah karşıtı gösteriler. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-188-backlink" id="footnote-225-188">188</a> <span>Birinci Aldermaston Yürüyüşü 1958 yılında gerçekleşti.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-189-backlink" id="footnote-225-189">189</a> <span>Atom bombası kastediliyor. (yay.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-190-backlink" id="footnote-225-190">190</a> <span>İng.</span> <span class="char-style-override-14">Protestocular.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-191-backlink" id="footnote-225-191">191</a> <span>O sıralarda dünyada yüzlerce, binlerce (belki de milyonlarca) bu tür aziz mevcuttu: Sert, acımasız, askeri tavırlı, o Kusursuz Adam’ın, Lenin’in ruhu yanı başlarında, hepsi, Devrim’in bizzat yazdığı dramlarda, kafalarının içinde gece gündüz dönen susturulamaz bantlarına uygun olarak başrole soyunmuş kahramanlıklar sergiliyorlardı. Bazen, bu tiplerin bugün her şeyi nasıl gördüğünü merak ediyorum. “Bana ne olmuştu bilmiyorum,” diyorlar mıdır?</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-192-backlink" id="footnote-225-192">192</a> <span>İng.</span> <span class="char-style-override-14">Çatıdaki Kadın</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-193-backlink" id="footnote-225-193">193</a> <span>İng.</span> <span class="char-style-override-14">Oda.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-194-backlink" id="footnote-225-194">194</a> <span>İng.</span> <span class="char-style-override-14">Altın Kollu Adam</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-195-backlink" id="footnote-225-195">195</a> <span>İng.</span> <span class="char-style-override-14">Vahşi Tarafta Bir Yürüyüş</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-196-backlink" id="footnote-225-196">196</a> <span>Moral Re-armament, şimdiki adı Initiatives of Change. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-197-backlink" id="footnote-225-197">197</a> <span>O günlerde çok tanınmış bir muhabirdi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-198-backlink" id="footnote-225-198">198</a> <span>Emziren annelere verilen kremalı, besleyici bira. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-199-backlink" id="footnote-225-199">199</a> <span>İng.</span> <span class="char-style-override-14">Devam Et Hemşire</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-200-backlink" id="footnote-225-200">200</a> <span>İng.</span> <span class="char-style-override-14">İngilizlerin Peşinden</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-201-backlink" id="footnote-225-201">201</a> <span>İng.</span> <span class="char-style-override-14">Erkekler Arasında</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-202-backlink" id="footnote-225-202">202</a> <span>İng.</span> <span class="char-style-override-14">Onurlu Bir Mesleğin Yan Yararları</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-203-backlink" id="footnote-225-203">203</a> <span>Film, o dönemin yeni dalga İngiliz filmlerinden biriydi. Tony Richardson, Lindsay Anderson, Karel Reisz.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-204-backlink" id="footnote-225-204">204</a> <span>Çok satan sağcı gazete. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-205-backlink" id="footnote-225-205">205</a> <span>İng.</span> <span class="char-style-override-14">Sonunda Kalbimi Nasıl Kaybettim</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-206-backlink" id="footnote-225-206">206</a> <span>Çok doğum yapmış. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-207-backlink" id="footnote-225-207">207</a> <span>İng.</span> <span class="char-style-override-14">Aşk Yeniden</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-208-backlink" id="footnote-225-208">208</a> <span>İng.</span> <span class="char-style-override-14">Aşk Tanrısının Kanatları</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-209-backlink" id="footnote-225-209">209</a> <span>İng.</span> <span class="char-style-override-14">Akıl Hastalığının İç Dünyası</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-210-backlink" id="footnote-225-210">210</a> <span>İng.</span> <span class="char-style-override-14">Bilgisizlik Bulutu</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-211-backlink" id="footnote-225-211">211</a> <span>İng.</span> <span class="char-style-override-14">Jack Orkney’in Şeytana Uyması</span><span>. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-212-backlink" id="footnote-225-212">212</a> <span>Hindistan’da orman içinde ya da dağda, bilgelerin dünyanın telaşından uzak, huzur içinde yaşadıkları yerlere verilen Sanskritçe bir addır. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-213-backlink" id="footnote-225-213">213</a> <span>Sarık gibi sarılan bezler. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-214-backlink" id="footnote-225-214">214</a> <span>Hint kadınlarının büründüğü geleneksel giysi. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-215-backlink" id="footnote-225-215">215</a> <span>İdris Şah, 23 Kasım 1996’da öldü.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-216-backlink" id="footnote-225-216">216</a> <span>İng.</span> <span class="char-style-override-14">Sahtekâr.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-217-backlink" id="footnote-225-217">217</a> <span>Edward 1993 yılında öldü.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-218-backlink" id="footnote-225-218">218</a> <span>Gareth Wigan 13 Şubat 2010’da öldü. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-219-backlink" id="footnote-225-219">219</a> <span>Londra’nın kuzeyinde bulunan Round House, devasa bir bina olup birçok kez el değiştirdi ve Gümrük ve Tekel Bakanlığı’nın içki ve şarap deposu olarak kullanıldıktan sonra tiyatro haline geldi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-220-backlink" id="footnote-225-220">220</a> <span>Çocuk kitapları kahramanı. (ç.n)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-221-backlink" id="footnote-225-221">221</a> <span>Başbakanlık konutu. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-222-backlink" id="footnote-225-222">222</a> <span>İng.</span> <span class="char-style-override-14">Kızlarınızı Kilitleyin.</span> <span>(ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-223-backlink" id="footnote-225-223">223</a> <span>Karnın altında yoğun sinirler ağının olduğu nokta. (ç.n.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-224-backlink" id="footnote-225-224">224</a> İng. <span class="char-style-override-14">Yarım Saatlik Hikâye</span>. (ç.n.)</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-225-backlink" id="footnote-225-225">225</a> İng. <span class="char-style-override-14">Şantaj.</span> (ç.n.)</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-226-backlink" id="footnote-225-226">226</a> Kızamıkçık hastalığına İngilizlerin verdiği isim. (ç.n.)</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-227-backlink" id="footnote-225-227">227</a> Dreyfus Davası’yla ilgili olarak 1898’de Zola’nın yazdığı açık mektup. (ç.n.)</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-228-backlink" id="footnote-225-228">228</a> İt. Yeter. (ç.n.)</p>
        </div>
      </div>
    </div>
  </div>
</body>
</html>
