<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>denizfeneri</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<p class="normal1">“Zavallı adacık,” diye mırıldanarak içini çekti.</p>
  <p class="normal1">Mrs. Ramsay ne dediğini duymuştu. Hep böyle melankolik şeyler söylerdi ama söyler söylemez de her zamankinden daha neşeli göründüğünün farkındaydı kocasının. Bütün bu anlamlı sözlerin sadece bir oyun olduğunu düşündü çünkü onun söylediklerinin yarısını Mrs. Ramsay söylemiş olsa, şimdiye kadar çoktan canına okunurdu.</p>
  <p class="normal1">Bu anlamlı sözden rahatsız olarak, gayet sakin bir tavırla, çok da güzel bir akşam olduğunu söyledi Mrs. Ramsay. Ne demeye homurdanıyordu ki, diye sordu yarı gülerek, yarı sızlanarak, çünkü onun ne düşündüğünü tahmin edebiliyordu –evlenmemiş olsa, daha iyi kitaplar yazabileceğini.</p>
  <p class="normal1">Mr. Ramsay sızlanmadığını söyledi. Sızlanmadığını biliyordu Mrs. Ramsay. Sızlanacak hiçbir şeyi olmadığını biliyordu. Karısının elini tutup dudaklarına götürdü, Mrs. Ramsay’in gözlerini yaşartacak kadar tutkuyla öptü ve hemen bıraktı.</p>
  <p class="normal1">Manzaraya sırtlarını dönüp gümüşsü yeşil, mızrağı andıran bitkilerin arasındaki yolda kol kola yürümeye başladılar. <br class="chapter"/>Kocasının kollarının bir delikanlının kolları gibi, ince ve sert olduğunu düşündü Mrs. Ramsay, altmış yaşını geçmiş olmasına rağmen ne kadar güçlü, ne kadar yabani ve iyimser bir adam olduğunu düşünüp keyiflendi, hayatın sunduğu onca dehşetin onu karamsarlığa değil, neşeye yöneltmesi ne kadar tuhaftı. Çok garip değil mi, diye düşündü. Aslında bazen öteki insanlardan farklı buluyordu onu, sıradan şeylere karşı kör, sağır ve dilsiz olarak yaratılmış gibi geliyordu, ama olağanüstü şeylere karşı, gözleri bir kartalınki kadar keskindi. Aklı ve kavrama yeteneğiyle çoğu zaman şaşırtıyordu onu. Ama çiçeklerin farkında mıydı? Hayır. Manzaranın farkında mıydı? Hayır. Kendi kızının güzelliğinin, tabağında rozbif mi yoksa puding mi olduğunun bile farkında mıydı acaba? Masada onlarla birlikte otururken rüyada gibiydi. Bir de şu yüksek sesle konuşma, şiirler söyleme alışkanlığına kapılmaktaydı, ne yazık ki; çünkü bazen yakışık almayan durumlar oluyordu –</p>
  <p class="normal1">En iyi ve en parlak olan, buraya gel!</p>
  <p class="normal1">zavallı Miss Giddings’e böyle bağırınca, kızcağızın yüreği ağzına gelmişti. Ama sonra, dünyadaki bütün budala Giddings’lere karşı hemen kocasının tarafını tutsa da, tabii, diye düşündü Mrs. Ramsay, yokuş yukarı onun kadar hızlı yürüyemeyeceğini hatırlatmak için kocasının kolunu hafifçe sıkarak, hem de kenarda gördüklerinin yeni açılmış köstebek yuvaları olup olmadığına bakması gerekiyordu, tabii, diye düşündü bakmak için yere doğru eğilirken, onunki gibi büyük bir beyin her açıdan bizimkilerden farklıdır. Tanıdığı bütün büyük adamların böyle olduğunu düşündü, o deliğe mutlaka bir tavşan girmiş olmalıydı, genç erkeklerin (sınıfların havasını dayanılmaz derecede boğucu ve bunaltıcı bulmasına rağmen) onu dinlemeleri hatta sadece <br class="chapter"/>bakmaları bile yeterliydi, ona kalırsa. Ama tavşanları vurmadan, nasıl baş edebiliriz onlarla, diye düşündü. Tavşan da olabilirdi; köstebek de olabilirdi. Sonuçta yaratığın biri akşamsefalarına zarar veriyordu. Başını kaldırınca ince ağaçların üstünden parlak yıldızın ilk göz kırpışını gördü, kocasına da göstermek istedi; o görüntü ona öyle derin bir haz veriyordu ki. Ama kendini tuttu. Kocası böyle şeylere hiç bakmazdı. Baksa bile, tek yapacağı, yine iç geçirerek zavallı dünya, demek olurdu. </p>
  <p class="normal1">O anda “Çok güzel,” dedi, Mrs. Ramsay’in gönlünü hoş etmek için, çiçeklere hayran kalmış gibi yaptı. Ama Mrs. Ramsay hayran falan kalmadığını, hatta orada olduklarının farkında bile olmadığını gayet iyi biliyordu. Sadece onu memnun etmek için söylemişti... Ah, iyi ama şuradaki, William Bankes ile gezinen Lily Briscoe değil miydi? Miyop gözlerini uzaklaşmakta olan çiftin sırtlarına dikti. Evet, gerçekten onlardı. Peki bu evlenecekleri anlamına gelmez miydi? Evet, öyle olmalıydı! Ne muhteşem bir fikir! Evlenmeliydiler! </p>
  <p class="h1baslik"><span class="idebold1">XIII</span></p>
  <p class="normal1">Çimenlerde Lily Briscoe ile gezinirken, Amsterdam’a gittiğini anlatıyordu William Bankes. Rembrandt’ları görmüştü. Madrid’e gitmişti. Ne yazık ki, Paskalya arefesiydi ve Prado Müzesi kapalıydı. Roma’ya da gitmişti. Miss Briscoe Roma’ya hiç gitmemiş miydi? Ah, gitmeliydi – Onun için harika bir deneyim olurdu – Sistine Şapeli; Michelangelo; Padua ve oradaki Giotto’lar. Eşinin sağlığı yıllardır bozuk olduğu için, görülmesi gereken yerleri pek görememişlerdi.</p>
  <p class="normal1">Lily de Brüksel’e gitmişti; Paris’e gitmişti ama sadece teyzelerinden birisi hastalandığı için yapılan kısa bir ziyaretti bu. Dresden’e gitmişti; görmediği yığınla resim vardı; ancak, resimleri görmemenin belki de daha iyi olduğunu düşünüyordu Lily Briscoe; gördükçe insan kendi resimlerine bakıp daha çok hayal kırıklığına uğruyordu. Mr. Bankes ise bu bakış açısını fazla abartmamak gerektiğini düşünüyordu. Hepimiz birer Titian, birer Darwin olamayız ki, dedi; ayrıca bizim gibi sıradan insanlar olmasa, Titian’ların ve Darwin’lerin de olacağından kuşkuluydu. Lily ona iltifat etmeyi isterdi; siz hiç de sıradan biri değilsiniz Mr. Bankes, diyebilmeyi isterdi. Ama Mr. Bankes iltifat istemiyordu (çoğu erkek ister, diye düşündü Lily) ve bu ani isteğinden biraz utanç duyarak hiçbir şey söylemeden belki de resim söz konusu olduğunda bunun geçerli olmadığını söyleyen Mr. Bankes’e kulak verdi. Her neyse, dedi Lily, samimiyetsizliğinden sıyrılarak, resim yapmaya her zaman devam edecekti çünkü ilgisini çekiyordu. Evet, dedi Mr. Bankes, öyle olacağından emindi, tam çimenliğin sonuna gelmişlerken ona Londra’da konu bulmakta zorlanıp zorlanmadığını soruyordu ki, arkalarına dönünce Ramsay’leri gördüler. İşte evlilik bu demek ki, diye düşündü Lily, bir erkekle bir kadının top atan bir kızı izlemeleri. Geçen gece Mrs. Ramsay’in anlatmaya çalıştığı şey buydu işte, diye düşündü. Mrs. Ramsay omzuna yeşil bir şal atmış, kocasıyla birlikte Prue ile Jasper’ın birbirlerine top atışlarını izliyordu. Ve birden üzerlerine, ortada hiçbir neden yokken, belki metrodan inerken ya da bir kapının zilini çalarken insanların üzerine binen, onları birer tipik örnek yapan anlam çöktü, alacakaranlıkta duran, bakan o kişileri evliliğin simgeleri, karı ile koca yapan o anlam. Bir an sonraysa gerçek görünümleri bastıran o sembolik siluet geri çekildi ve yine onlarla karşılaştıklarındaki gibi, çocukların atışlarını izleyen Mr. ve Mrs. Ramsay oldular. Ama yine de bir an, <br class="chapter"/>Mrs. Ramsay onları her zamanki tebessümüyle selamlasa da (ah, mutlaka evleneceğimizi sanıyor, diye düşündü Lily), Mr. Bankes’in o gece yanındaki adamının usulüne uygun sebzeler pişirdiği kendi pansiyonuna kaçmayıp akşam yemeğini onlarla yemeyi kabul ettiğini kastederek, “Bu gece zafer bende,” demiş olsa da, bir an, top yükseklere doğru süzülür, herkes topu takip eder, sonra gözden yitirir, o tek yıldızı ve onu perdeleyen dalları görürken, bir an, her şeyin paramparça olduğu, boşlukta kaldığı, tüm sorumsuzluklardan kurtulduğu duygusu hâkim oldu. Kararan havada hepsi de keskin birer siluet gibiydiler, ruh gibi, aralarında büyük mesafeler olan. Sonra, o geniş alanda geri geri koşan Prue (saygınlık diye bir şey kalmamış gibiydi) son hızla üstlerine geldi, sol elini iyice havaya kaldırarak topu ustaca yakaladı ve annesi, “Daha dönmediler mi?” deyince büyü bozuldu. Mr. Ramsay artık Hume’un bataklığa düşüşü ve Tanrı’ya yakarması koşuluyla yaşlı bir kadın tarafından kurtarılışı hikâyesine gönlünce kahkaha atabileceğini düşünüp kıs kıs gülerek çalışma odasına yöneldi. Mrs. Ramsay de, Prue’yu, kaçmış olduğu top yakalama işine geri döndürürken “Nancy de yanlarında mıydı?” diye sordu. </p>
  <p class="h1baslik"><span class="idebold1">XIV</span></p>
  <p class="normal1">Nancy tabii ki onlarla gitmişti, çünkü öğle yemeğinden sonra, aile yaşamının dehşetinden kaçarcasına, tavan arasına gitmek üzereyken, Minta Doyle elini uzatmış, yüzünde o budalaca ifadeyle onu da davet etmişti. O da gitmesi gerektiğini düşünmüştü. Gitmek istemiyordu. Bu işin içine dahil edilmeyi hiç istemiyordu. Çünkü yoldan kayalıklara doğru yürürlerken Minta elini tutup duruyordu. Sonra bırakıyordu. Sonra tekrar tutuyordu. İstediği nedir, diye soruyordu Nancy kendi kendine. Herkesin istediği bir şeyler vardı mutlaka; çünkü Minta elini tutup bırakmadığında, Nancy de, elinde olmadan, tüm dünyanın ayakları altına serildiğini hissediyordu, sislerin ardından İstanbul’u görür gibi olan birinin ne kadar mahmur olursa olsun “Şu Ayasofya mı?”, “Şurası Haliç mi?” diye sorması gibi Minta’nın elini tuttuğunda Nancy de “İstediği nedir? Bu mu?” diye sormuştu. Peki bu neydi? Sisin içinde, orada burada, (Nancy ayaklarının altına serilmiş hayata baktığı zaman) bir kule, bir kubbe beliriyordu; ismi olmayan bazı sivrilikler. Ama Minta elini bırakır bırakmaz, yamaçtan aşağı koştuklarında olduğu gibi, bütün bunlar, o kule, o kubbe, sisin içinden çıkan her neyse, tekrar sislerin içine gömülüyor ve gözden kayboluyordu. </p>
  <p class="normal1">Andrew’un gördüğü kadarıyla, Minta oldukça iyi bir yürüyüşçüydü. Giysileri birçok kadınınkinden daha kullanışlıydı. Çok kısa eteklerin altına siyah golf pantolon giyiyordu. Derelerin içine hiç çekinmeden atlayıp bata çıka karşıya geçiyordu. Bu atılganlığı Andrew’un hoşuna gidiyordu ama pek de doğru bulmuyordu –bu gidişle günün birinde budalaca ölüp gidecekti. Hiçbir şeyden korkusu yoktu sanki Minta’nın– boğalar dışında. Tarlalardan birinde bir boğa görmeye görsün, elini kolunu sallayıp çığlıklar atarak kaçmaya başlıyordu, ki bir boğayı kızdırmanın en kolay yolu buydu elbette. Ama hiç olmazsa bunu inkâr etmiyordu; hakkını da vermek lazımdı. Boğalar söz konusu olduğunda korkağın teki olduğunu söylerdi. Bebekken arabasına bir boğa toslamıştı herhalde. Lafına sözüne ve davranışlarına da pek dikkat etmiyordu. İşte birden uçurumun kenarına çöküp bir şarkı söylemeye başlamıştı:</p>
  <p class="normal1">Lanet olsun gözlerine, lanet olsun gözlerine...</p>
  <p class="normal1">Herkes ona katılıp koro kısmını söylemek ve şarkıyı birlikte bitirmek zorunda kalmışlardı:</p>
  <p class="normal1">Lanet olsun gözlerine, lanet olsun gözlerine...</p>
  <p class="normal1">ama denizin yükselip onlar kumsala gitmeden önce bütün iyi avlanma alanlarını kaplaması tam bir felaket olurdu.</p>
  <p class="normal1">“Felaket,” diye onaylayarak birden ayaklanan Paul, kıvrılarak aşağı doğru inerlerken de, gezi rehberindeki “bu adalar parka benzeyen genel görünümleri ve deniz ürünlerinin sayısı ve çeşitliliğiyle ünlüdürler” diyen cümleleri tekrarlayıp durdu. Ama bütün bunları, bu çığlık çığlığa şarkı söylemeleri ve gözlere lanet okumaları, sırtına vurup ona “ahbap” demeleri falan hiç doğru bulmuyordu Andrew yokuş aşağı dikkatle yürürken; hiçbirini doğru bulmuyordu. Yürüyüşe çıkarken kadınları da yanına almanın en kötü yanı buydu işte. Kumsala gelir gelmez ayrıldılar, Andrew Papa’nın Burnu’na gidip ayakkabılarını çıkarttıktan sonra çoraplarını top yapıp içlerine tıktı ve çifti kendi haline bıraktı; Nancy de suyun içinden kendi kayalarına gidip kendi su birikintilerini arayarak çifti kendi haline bıraktı. Çömeldi, kayanın yan tarafına yapışmış jöle topaklarına benzeyen, kaygan ve lastik gibi denizşakayıklarına dokundu. Düşüncelere dalarak su birikintisini denize, minicik balıkları köpekbalıklarıyla balinalara dönüştürdü, elini güneşin önüne tutup bu ufacık dünyanın üzerinde koca bulutlar oluşturdu, Tanrı gibi, milyonlarca cahil ve masum yaratığı karanlığa ve kedere boğdu, sonra da elini birdenbire çekip güneşin ışınlarına yol verdi. Az ötede, üzeri yol yol olmuş, beyaz kumsalda, püsküllü, elleri deri kaplı, olağanüstü bir deniz canavarı (su birikintisini genişletmeye devam ediyordu Nancy) iri adımlar atarak yürüdü ve dağın yamacındaki derin yarıklardan <br class="chapter"/>birinin içine süzüldü. Sonra, gözlerini belli belirsiz su birikintisinin üstünde gezdirip denizle gökyüzünü birleştiren o bulanık çizgiye, buharlı vapurlardan çıkan dumanın ufukta titreştirdiği ağaç gövdelerine dikti, vahşice içine dolup kaçınılmaz olarak geri çekilen bu güçle doldu, büyülendi, o sonsuzluğun ve küçüklüğün verdiği iki duygu o gücün içinde çiçeklendi, Nancy kendini eli ayağı bağlanmış, kendi bedenini, kendi yaşamını ve dünyadaki bütün insanların yaşamını sonsuza kadar hiçliğe indiren duyguların yoğunluğuyla hareket edemiyormuş gibi hissetti. Böylece dalgaların sesini dinleyerek, su birikintisinin başında çömelerek dalgın dalgın oturdu.</p>
  <p class="normal1">Andrew sular yükseliyor diye bağırınca Nancy yerinden fırladı, sığ dalgaların içinden suları sıçrata sıçrata kıyıya çıktı, kumsalda koştu, öyle aceleci ve tezcanlıydı ki, birden kendini bir kayanın arkasında buldu, ve orada – Aman Tanrım, Paul ile Minta sarmaş dolaş olmuş herhalde öpüşüyorlardı. Öfkelendi Nancy, içerledi. Andrew ile birlikte tek kelime etmeden sessizce çoraplarıyla ayakkabılarını giydiler. Hatta birbirlerini epeyce terslediler. Nancy deniz kereviti mi her ne görmüşse, beni de çağırabilirdin, diyerek homurdandı Andrew. Ama ikisinde de, bu bizim suçumuz değil duygusu vardı. Başlarına bu belanın açılmasını onlar istememişti. Yine de Nancy’nin kadın olması canını sıkıyordu Andrew’un, onun erkek olması da Nancy’nin, ayakkabılarının bağlarını özenle bağlayıp, sımsıkı fiyonklar attılar. </p>
  <p class="normal1">Tam yeniden kayalığın en tepesine çıkmışlardı ki, Minta büyükannesinin broşunu –büyükannesinin broşu, sahip olduğu tek ziynet eşyasıydı– kaybettiğini haykırdı; (hatırlarlardı herhalde) incili bir salkımsöğüttü. Görmüş olmalıydılar, dedi gözyaşları yanaklarından aşağı süzülürken, büyükannesinin öldüğü güne kadar şapkasına tutturduğu broştu o. Kaybetmişti işte. Keşke başka bir şeyi kaybolsaydı da, o kaybolmasaydı! Geri dönüp arayacaktı. Hep birlikte geri döndüler. Kumları didikleyerek dikkatle baktılar. Başlarını yere iyice yaklaştırdılar, kısa, kesik cümlelerle konuştular. Paul Rayley deliler gibi oturdukları kayanın etrafını araştırdı. Paul “şu noktadan şu noktaya kadar” iyice aramasını söyleyince Andrew bir broş için ortalığı ayağa kaldırmanın gereksiz olduğunu düşündü. Deniz hızla yükseliyordu. Az önce oturdukları yer birazdan sular altında kalacaktı. Broşu şimdi bulmaları imkânsızdı. “Burada mahsur kalacağız!” diye haykırdı Minta, birden dehşete kapılarak. Sanki öyle bir şey mümkünmüş gibi! Yine boğalar karşısında düştüğü duruma düşmüştü – duygularını hiç kontrol edemiyor, diye düşündü Andrew. Berbat durumdaki Paul onu sakinleştirmek zorunda kaldı. Erkekler (Andrew ve Paul birdenbire erkekleşmişler, her zamankinden farklı davranmaya başlamışlardı) kısa bir fikir alışverişi yapıp, Rayley’nin bastonunu oturmuş oldukları yere saplamaya ve deniz alçaldıktan sonra oraya geri dönmeye karar verdiler. Şu anda yapılacak başka bir şey yoktu. Broş oradaysa, sabah hâlâ orada olacağını söyleyerek Minta’yı ikna ettiler ama o yine de kayalığın tepesine çıkana kadar hıçkıra hıçkıra ağlamaya devam etti. O büyükannesinin broşuydu; her şeyi kaybedebilirdi ama onu asla, ve broşu kaybetmek onu gerçekten üzmüştü belki ama, Nancy yine de bir tek bu yüzden ağlamadığını hissetti. Ağlamasının başka bir nedeni vardı. Hepimiz oturup ağlayabiliriz, diye düşündü. Ama ne için ağlayacaklarını bilemiyordu. </p>
  <p class="normal1">Paul ve Minta, önden yürümeye başladılar; Paul Minta’yı teselli ediyor, ben kaybolan şeyleri bulmakla ünlüyüm, diyordu. Çocukken, bir seferinde altın saat bulmuştu. Gün ağarırken kalkacak ve o broşu mutlaka bulacaktı. Hava kararmak üzereydi, kumsala tek başına gitmeninse oldukça tehlikeli olacağını sanıyordu. Yine de, Minta’ya broşu mutlaka bulacağını anlatmaya başlayınca, Minta da onun şafakla birlikte kalkmasının lafını bile duymak istemediğini söyledi: broşu gitmişti işte, biliyordu: öğleden sonra takarken içine doğmuştu zaten. Paul de içinden, ona hiçbir şey söylemeden, şafak vakti herkes uyurken evden gizlice çıkmaya ve broşu bulamasa bile Edinburgh’a giderek tıpkı onun gibi ama ondan daha güzel bir broş satın almaya karar verdi. Neler yapabileceğini gösterecekti. Tepeye çıkıp altlarında kalan kasabanın ışıklarını gördüklerinde, birbiri ardına beliren o ışıklar gözüne yaşayacağı şeyler gibi göründü – evliliği, çocukları, evi; yüksek çalıların gölgelediği anayola çıkarlarken, birlikte nasıl yalnızlığa çekileceklerini, durmadan yürüyeceklerini, kendisinin hep rehberlik edeceğini, Minta’nınsa (şimdi yaptığı gibi) ona yaslanacağını düşündü. Kavşakta dönerlerken ne kadar korkunç bir deneyimden geçtiğini ve bunu birine anlatması gerektiğini düşündü –Mrs. Ramsay’e tabii, çünkü yaşadığı ve yaptığı şeyi düşünmek bile soluğunu kesiyordu. Minta’ya evlenme teklif ettiği an hiç kuşkusuz yaşamının en kötü ânıydı. Dosdoğru Mrs. Ramsay’e gidecekti çünkü nedense bu teklifi yapmasını sağlayan kişinin o olduğunu hissediyordu. Her şeyi yapabileceğini düşünmesini sağlamıştı. Onu ciddiye alan başka hiç kimse yoktu. Ama Mrs. Ramsay istediği her şeyi yapabileceğine inandırmıştı onu. Nereye gitse, (ağzını açıp bir şey söylemese de) sanki “Evet, yapabilirsin. Ben sana güveniyorum. Senden bunu bekliyorum,” diyen gözlerini gün boyunca üstünde hissetmişti. Bütün bunları hissetmesine neden olmuştu, eve döner dönmez (koyun üstünde evin ışıklarını aradı) Mrs. Ramsay’e gidip “Oldu Mrs. Ramsay, sayenizde,” diyecekti. Eve giden yola saparken üst kattaki pencerelerde hareket eden ışıklar gördü. Demek çok gecikmişlerdi. Herkes akşam yemeğine hazırlanıyordu. Ev ışıl ışıldı, karanlıktan sonra o ışıklar sanki gözlerine doldu, bahçe yolunda yürürken kendi kendine, çocuklar gibi, ışıklar, ışıklar, ışıklar dedi, eve girerlerken de, sersemlemiş yüzünde donuk bir ifadeyle çevresine bakınıp yine ışıklar, ışıklar, ışıklar, diye tekrarladı. (Aman kendine gel, diye geçirdi içinden, elini kravatına götürerek, kendini aptal durumuna düşürme sakın.)</p>
  <p class="h1baslik"><span class="idebold1">XV</span></p>
  <p class="normal1">“Evet,” dedi Prue o düşünceli tavrıyla, annesinin sorusuna yanıt olarak, “galiba Nancy de onlarla gitmişti.”</p>
  <p class="h1baslik"><span class="idebold1">XVI</span></p>
  <p class="normal1">Mrs. Ramsay elindeki fırçayı bırakıp tarağını alırken, demek Nancy onlarla gitmiş diye düşündü, “Girin” dedi, kapı tıklatılınca (Jasper ve Rose girdiler), Nancy’nin de onlarla birlikte olması bir şeyler olma olasılığını artırır mıydı yoksa azaltır mıydı; çok mantıksız gelse de, her nedense azaltırmış gibi hissediyordu ama ne de olsa büyük çaplı bir felaket de pek mümkün değildi. Hepsi birden boğulmuş olamazlardı. Ve eski düşmanının, yani hayatın karşısında kendini bir kez daha yalnız hissetti.</p>
  <p class="normal1">Jasper ile Rose, Mildred’ın akşam yemeğini bekletsin mi diye sorduğunu söyledi.</p>
  <p class="normal1">“İngiltere Kraliçesi gelse bile bekletmesin,” dedi Mrs. Ramsay anlayışlı bir sesle.</p>
  <p class="normal1">“Meksika İmparatoriçesi için bile olmaz,” diye ekleyerek, Jasper’a güldü; çünkü annesinin huyu ona da geçmişti; o da her şeyi abartırdı.</p>
  <p class="normal1">Jasper mesajı iletmeye giderken, Rose’a eğer isterse takacağı mücevherleri seçebileceğini söyledi. Sofraya on beş kişi oturacaksa sonsuza kadar bekletemezdiniz onları. Bu kadar geç kaldıkları için kızmaya başlıyordu; ne kadar düşüncesizdiler, onlar için endişelenmesinin üzerine bir de öfke binmişti, geç kalmak için Mr. Bankes’in sonunda akşam yemeğini onlarla yemeye razı olduğu, yemeğin özellikle güzel geçmesini istediği geceyi seçmişlerdi; üstelik Mildred’ın başyapıtını –Boeuf en Daube– yiyeceklerdi. Her şey yemeklerin tam hazır oldukları anda servis edilmesine bağlıydı. Biftek, defne yaprağı, şarap <br class="chapter"/>–hepsi sırasına uygun hazırlanmalıydı. Bekletilmesi söz konusu değildi. Gelin görün ki tam da bu gece dışarı çıkmışlardı, geç dönmüşlerdi, her şeyi mutfağa geri göndermek, sıcak tutmak gerekmişti; Boeuf en Daube berbat olacaktı.</p>
  <p class="normal1">Jasper opal bir kolye seçti; Rose da altın bir kolye. Siyah elbisesinin üstünde hangisi daha iyi duruyordu? Cidden hangisi, dedi Mrs. Ramsay dalgın dalgın, aynada (yüzüne değil) boynuyla omuzlarına bakarak. Sonra, çocuklar takılarını karıştırırken, o da pencereden onu her seferinde neşelendiren bir manzarayı –hangi ağaca konacaklarına karar vermeye çalışan ekinkargalarını– seyre koyuldu. Sanki sürekli fikir değiştirip yeniden yükseliyorlardı çünkü, Mrs. Ramsay’e kalırsa, yaşlı ekinkargası, yani baba karga, ki ona Joseph adını vermişti, öteki kuşların sabrını zorlayan ve çok zor mizaçlı bir kuştu. Kanatlarındaki tüylerin yarısı kopmuş, sefil bir ihtiyardı. Meyhanelerin önünde borazan çalarken gördüğü o silindir sapkalı, pasaklı ihtiyarlara benziyordu.</p>
  <p class="normal1">“Baksanıza!” dedi gülerek. Resmen kavga ediyorlardı. <br class="chapter"/>Joseph ile Mary kavga ediyordu. Sonunda hep birlikte yeniden havalandılar ve siyah kanatlarıyla havayı araladılar, palayla keser gibi kusursuz parçalara böldüler, kestiler. Kanatlarının o çırpınan, çırpınan, çırpınan hareketi –bunu tatmin edici bir şekilde asla anlatamazdı– hayatında gördüğü en hoş şeylerden biriydi. Şuna bak, dedi Rose’a, Rose’un kendisinden daha net görebileceğini umarak. Çünkü insanın çocukları çoğu zaman ebeveynlerin algılarını biraz daha ileriye götürebiliyordu.</p>
  <p class="normal1">Peki hangisini takacaktı? Mücevher kutusunun bütün çekmecelerini açmışlardı. İtalyan işi altın kolyeyi mi, James amcanın Hindistan’dan getirdiği opal kolyeyi mi; yoksa ametistlerini mi taksaydı?</p>
  <p class="normal1">“Seçin canlarım, seçin,” dedi acele etmelerini umarak.</p>
  <p class="normal1">Ama rahat rahat seçmelerine izin verdi: özellikle Rose’un bir onu, bir bunu alması ve mücevherleri siyah elbisesinin üzerine tutması için zaman tanıdı, çünkü her gece yaşanan bu mücevher seçme törenine Rose’un bayıldığını biliyordu. Annesinin ne takacağını seçmeye böylesine önem vermesi için kendine ait gizli bir nedeni vardı. Ne olabilir ki bu neden, diye merak etti Mrs. Ramsay, seçtiği kolyenin klipsini takması için kıpırdamadan durup, insanın Rose’un yaşındayken annesine karşı nasıl bir his besleyebileceğini kendi geçmişindeki derinlere gömülü, sözcüklerle anlatılamayan bir duygudan bulup çıkarmaya çalışarak. Kendisine duyulan bütün hisler gibi, bunun da insana hüzün verdiğini düşündü Mrs. Ramsay. Karşılığında verilebilen şeyler o kadar yetersizdi ki; Rose’un hissettikleri Mrs. Ramsay’in gerçekte olduğu kişiye kıyasla çok fazlaydı. Ve Rose büyüyecekti; acı çekecekti herhalde bu derin duygular yüzünden; artık hazırım, dedi Mrs. Ramsay, aşağıya inebilirlerdi, Jasper bir beyefendi olduğu için koluna gireceğini, Rose bir hanımefendi olduğu için mendilini taşıyacağını (mendilini ona verdi) söyledi; başka? Ah, evet, serin olabilirdi: bir de şal. Bana bir şal seçsene, dedi Rose’a, acılar çekmeye mahkûm olan kızını mutlu edeceğini bildiği için. “İşte,” dedi sahanlıktaki pencerede durup, “işte yine geldiler.” Joseph başka bir ağacın tepesine konmuştu. “Kanatlarının kırılmasından,” dedi Jasper’a, “hoşlanıyorlar mı sence?” Jasper zavallı ihtiyar Joseph ile Mary’yi neden vurmak istiyordu ki? Jasper ayaklarını sürüyerek indi merdivenden, kendini azarlanmış hissediyordu, ama ciddi bir şekilde değil, çünkü Mrs. Ramsay kuşları vurmanın ne kadar eğlenceli bir şey olduğunu anlayamazdı; kuşlar bir şey hissetmezdi ki; Mrs. Ramsay annesi olduğu için dünyanın apayrı bir yerinde yaşıyordu ama Jasper onun Joseph ve Mary ile ilgili hikâyelerini çok severdi. Annesi onu güldürüyordu. İyi ama onların Joseph ile Mary olduğunu nereden anlıyordu? Aynı kuşların her gece aynı ağaçlara geldiğini mi zannediyordu yani, diye sordu Joseph. Ama işte, bütün büyükler gibi, annesi de birden onunla ilgilenmez olmuştu. Holden gelen gürültüye kulak kabartıyordu.</p>
  <p class="normal1">“Döndüler!” diye bağırır bağırmaz rahatlayacağına, içinde onlara karşı daha büyük bir kızgınlık hissetti Mrs. Ramsay. Sonra meraklandı; olmuş muydu acaba? Aşağıya inince anlatırlardı –ama hayır. O kadar insanın içinde bir şey anlatamazlardı. Öyleyse aşağı inip yemeği başlatacak ve bekleyecekti. Tebaasının salonda toplandığını gören, onlara yukarıdan bakarak aralarına inen, övgülerini sessizce kabul eden, bağlılıklarını ve önünde diz çökmelerini normal karşılayan bir kraliçe gibi (önünden geçerken Paul kılını bile kıpırdatmadı, gözlerini karşıya dikip durdu) aşağı indi ve holden geçerken sanki dile getiremedikleri bir şeyi –güzelliğine duydukları hayranlığı– kabul edercesine hafifçe başını eğdi.</p>
  <p class="normal1"> Birden durdu. Bir yanık kokusu vardı. Boeuf en Daube’u yakmış olabilirler miydi? Dua edelim de yanmamış olsundu! Gongun o ciddi, otoriter sesi bütün evde yankılanarak oraya buraya, tavan arasındaki odalara, yatak odalarına dağılmış, kendi küçük sığınaklarına tünemiş bir şeyler okuyan, yazan, son bir kez saçlarını düzelten, giysilerini düzeltenlere bütün bu işleri, lavaboların yanında ve tuvalet masalarında duran ıvır zıvırı, komodinlerin üzerindeki romanları ve mahrem sayılan günlüklerini bırakıp akşam yemeği için yemek salonunda toplanmaları gerektiğini duyurdu. </p>
  <p class="h1baslik"><span class="idebold1">XVII</span></p>
  <p class="normal1">Peki ben hayatımı ne yaptım, diye düşündü Mrs. Ramsay, masanın başındaki yerini alıp masada beyaz daireler oluşturan bütün o tabaklara bakarken. “William, siz yanıma oturun,” dedi. “Lily,” dedi bıkkınca, “sen de şuraya.” Onlar sahip olmuştu –Paul Rayley ve Minta Doyle– kendisininse upuzun bir masası ve tabaklarla bıçakları vardı. Masanın öteki ucunda, kocası çuval gibi oturmuş, kaşlarını çatmıştı. Neye? Bilmiyordu. Umurunda da değildi. Ona karşı herhangi bir duygu, ya da sevgiyi bile nasıl besleyebilmişti hiç bilemiyordu. Sanki her şeyin ötesine geçmişti, her şeyin içinden geçip dışına çıkmıştı, böyle hissediyordu çorba servisine yardım ederken, sanki –orada– bir girdap vardı da, insan onun içine girebiliyor ya da dışına çıkabiliyordu, kendisi şimdi dışındaydı. Her şey sona erdi, diye düşündü, herkes peş peşe içeri girerken, Charles Tansley – “Şuraya oturun lütfen,” dedi Mr. Ramsay –Augustus Carmichael– ve oturdu. Bu arada da, sakince, birinin onu yanıtlamasını, bir şey olmasını bekledi. Ama insan, diye düşündü kepçeyle çorba alırken, böyle şeyleri dile getiremez ki.</p>
  <p class="normal1">Bu tutarsızlık karşısında kaşlarını kaldırdı –neler düşünürken, neler yapıyordu– kepçeyle çorba dağıtıyordu, kendini, gitgide daha güçlü bir şekilde, o girdabın dışında hissetti; ya da sanki üzerlerine bir gölge düşmüştü ve renklerden soyutlanınca her şeyi olduğu gibi görebiliyordu. Salon (etrafa bakındı) çok bakımsızdı. İçinde güzel olan hiçbir şey yoktu. Mr. Tansley’e bakmaktan kaçındı. Kimse kaynaşmıyordu. Herkes birbirinden ayrı oturuyordu. Kaynaştırma, bir şeylerin akışını sağlama, bir şeyler yaratma yükü onun omuzlarına binmişti. Düşmanlıktan yoksun, sadece bir gerçek olarak, erkeklerin kısırlığını bir kez daha hissetti çünkü o yapmazsa, bunları hiç kimse yapmayacaktı, bu yüzden, duran bir saati çalıştırmak için nasıl sallayacaksa öyle sarstı kendini ve o bildik nabız atışı, saatin tiktakları gibi – bir, iki, üç, bir, iki üç – yeniden başladı. Vesaire vesaire, diye tekrarladı, o zayıf nabız atışına kulak vererek, cılız bir alevi gazeteyle korur gibi o nabzı koruyarak ve geliştirerek. Böylece, sonunda sessizce William Bankes’e doğru eğilerek ilgisini ona yöneltti – zavallı adam! Ne karısı ne de bir çocuğu vardı, bu gece dışında bütün yemeklerini pansiyonda tek başına yiyordu; ve Mr. Bankes’e duyduğu bu acıma hissiyle, hayat onu yeniden harekete geçirecek kadar güçlenince işe girişti, tıpkı rüzgârın yelkenleri doldurduğunu görse de tekrar denize açılmayı hiç istemeyen ve gemi batacak olsa, döne döne savrulup denizin dibine ineceğini ve orada huzura kavuşacağını düşünen, bıkkın bir denizci gibi. </p>
  <p class="normal1">“Mektuplarınızı aldınız mı? Sizin için hole bırakmalarını söylemiştim,” dedi William Bankes’e.</p>
  <p class="normal1">Lily Briscoe, onun insanları izlemenin imkânsız olduğu o tuhaf, sahipsiz ülkenin içine doğru süzülüşünü seyretti, ama oraya gidişleri, seyredenleri öyle ürpertiyordu ki, uzaklaşan bir gemiyi yelkenleri ufukta kayboluncaya kadar izler gibi, her seferinde en azından gözleriyle takip etmeye çalışıyorlardı. </p>
  <p class="normal1">Ne kadar yaşlı, ne kadar yıpranmış görünüyor, diye düşündü Lily, ve ne kadar uzak. Sonra, Mrs. Ramsay gülümseyerek William Bankes’e döndüğünde, sanki o gemi geri dönmüş ve güneş tekrar yelkenlerine vurmuş gibi oldu, Lily rahatladığı için, biraz da eğlenerek, o adama neden acıyor, diye düşündü. Çünkü Mr. Bankes’e mektuplarının holde olduğunu söylerken verdiği izlenim buydu. Zavallı Mr. Bankes, der gibiydi, sanki yorgunluğu biraz da insanlara acımaktanmış ve içindeki yaşam, yeniden yaşama kararlılığı ancak acıma duygusuyla harekete geçiyormuş gibi. Ve bu hiç doğru değil, diye düşündü Lily; Mrs. Ramsay’in içgüdüselmiş ve başkalarının ihtiyacından çok kendine ait bir ihtiyaçtan kaynaklanıyormuş gibi görünen yanlış hükümlerinden biriydi bu da. Mr. Bankes asla acınacak bir adam değildi. Bir işi var, dedi Lily kendi kendine. Sonra birden, kendisinin de bir işi olduğunu hatırlayınca, bir hazine bulmuş gibi oldu. Bir anda resmi canlandı zihninde ve evet, diye düşündü, o ağacı ortaya doğru çekeceğim, o zaman o gereksiz boşluktan kurtulabilirim. Öyle yapacağım. Aklımı kurcalayan şey buydu. Tuzluğu aldı, ağacın yerini değiştireceğini unutmamak için, masa örtüsünün desenindeki bir çiçeğin üzerine koydu.</p>
  <p class="normal1">“Ne garip, postayla gelen şeyler genelde kıvır zıvır türünden olsa da insan yine de her zaman mektup gelmesini bekliyor,” dedi Mr. Bankes.</p>
  <p class="normal1">Ne ipe sapa gelmez şeylerden söz ediyorlar, diye düşündü Charles Tansley kaşığını, yemeğinin hakkını vermeye kararlıymış gibi, öyle diye düşündü Lily (Mr. Tansley Lily’nin karşısında, sırtı pencereye dönük, manzaranın tam ortasında oturuyordu), sıyırdığı tabağının tam ortasına bırakırken. Her şeyiyle yavan bir durağanlık, soğuk bir sevimsizlik izlenimi bırakıyordu. Ama yine de, bir insana iyice bakınca ondan hoşlanmamazlık edemiyordu. Onun gözlerini beğeniyordu Lily; mavi, çukura kaçmış, ürkütücü.</p>
  <p class="normal1">“Çok mektup yazar mısınız Mr. Tansley?” diye sordu Mrs. Ramsay, onun da adama acıdığını tahmin etti Lily; çünkü şu bir gerçekti ki erkeklere sanki yoksun oldukları bir şey varmış gibi acırdı hep – kadınlaraysa, sanki her şeye sahiplermiş gibi, asla acımazdı. Annesine mektup yazıyordu Mr. Tansley; onun dışında herhalde ayda bir mektup bile yazmadığını söyledi Mr. Tansley kısaca. </p>
  <p class="normal1">Bu insanların meraklı olduğu türden ipe sapa gelmez şeylerden söz etmeye hiç niyeti yoktu çünkü. Bu budala kadınların kendisiyle tenezzül eder gibi ilgilenmelerine izin vermeyecekti. Odasında kitap okurken aşağı inmişti ve şimdi her şey ona saçma, yüzeysel, boş geliyordu. Neden böyle süslenmişlerdi sanki? O günlük giysileriyle gelmişti. Gece kıyafeti yoktu. “Postayla gelen şeyler genelde kıvır zıvır” – hep böyle şeyler söylerlerdi. Erkeklere de bu türden şeyler söyletirlerdi. Evet, gayet doğru, diye düşündü. Bütün yıl boyunca kıvır zıvır şeylerle uğraşıyorlardı hep. Bütün yaptıkları konuşmak, konuşmak, konuşmak, yemek, yemek, yemekti. Hepsi kadınların suçuydu. Kadınlar bütün o “cazibeleriyle”, budalalıklarıyla uygarlığı imkânsız kılıyorlardı.</p>
  <p class="normal1">“Yarın Fener’e gidilemiyor Mrs. Ramsay,” dedi haklılığını kanıtlamak ister gibi. Ondan hoşlanıyordu; ona hayrandı; kanalizasyon borusunun yanındaki adamın ona bakışı hâlâ aklından çıkmamıştı; ama yine de haklı olduğunu kanıtlamak gereğini duyuyordu.</p>
  <p class="normal1">Cidden de, diye düşündü Lily Briscoe, o gözlere rağmen, ama bir de şu burna, şu ellere bak, hayatında gördüğü en itici insanlardan biriydi. Öyleyse onun dediklerini neden umursuyordu? Kadınlar yazmayı beceremez, kadınlar resim yapmayı beceremez – söylediklerine kendisinin de inanmadığı, sadece kim bilir hangi neden yüzünden işine geldiği için böyle konuştuğu bu kadar ortadayken, dediklerinin ne önemi vardı? Neden bütün varlığı, rüzgâra kapılmış mısırlar gibi eğiliyordu da bu aşağılanmadan sonra ancak büyük ve acı veren bir çabayla doğrulabiliyordu? Bir kez daha yapmalıydı. İşte masa örtüsündeki ince dal; bu da resmim; o ağacı ortaya getirmem lazım; bundan başka hiçbir şeyin önemi yok. Buna tutunup öfkelenmese, tartışmasa olmaz mıydı, diye sordu kendi kendine; ve canı öç almak istediğinde, bunu onunla dalga geçerek yapsa olmaz mıydı?</p>
  <p class="normal1">“Ah, Mr. Tansley,” dedi, “ Fener’e giderken beni de yanınıza alır mısınız? Çok gelmek isterim.”</p>
  <p class="normal1">Onun anlayabileceği şekilde yalanlar söylüyordu. Canını sıkmak için, nedense, gerçekten kastetmediği şeyler söylüyordu. Onunla alay ediyordu. Mr. Tansley’in üzerinde eski flanel pantolonu vardı. Başka pantolonu yoktu. Kendini kaba saba, herkesten uzak ve yalnız hissediyordu. Lily’nin her ne sebeptense kendisine sataşmaya çalıştığının farkındaydı. Onunla Fener’e gitmek istediği falan yoktu; onu küçümsüyordu; Prue Ramsay de öyle; hepsi küçümsüyordu. Ama kadınların onu aptal durumuna düşürmelerine izin vermeyecekti; bu yüzden oturduğu koltukta kasten dönüp pencereden dışarı baktı, birden, çok kaba bir şekilde, yarın havanın Lily için fazla sert olacağını söyledi. Deniz tutardı.</p>
  <p class="normal1">Mrs. Ramsay onları dinlerken, Lily yüzünden böyle konuşmuş olmak canını sıkmıştı. Keşke odasında tek başına, kitaplarının arasında, çalışıyor olsaydı. Kendini en rahat hissettiği yer orasıydı. Ve şimdiye kadar bir peni bile borçlanmamıştı; on beş yaşından beri babası onun için tek bir peni harcamış değildi; biriktirdikleriyle eve de yardım etmişti; kız kardeşini o <br class="chapter"/>eğitiyordu. Yine de, Miss Briscoe’ya usturuplu bir cevap verebilmenin yolunu bilmeyi isterdi; öyle, ani bir tepki vermemiş olsaydı keşke. “Deniz tutar.” Keşke Mrs. Ramsay’e söyleyebileceği, ona çok bilmiş ve sıkıcı bir tip olmadığını gösterecek bir şeyler bulabilseydi. Hakkında böyle düşünüyordu herkes. Mrs. Ramsay’e döndü. Ama o William Bankes ile Tansley’in hiç tanımadığı insanlardan söz etmekle meşguldü.</p>
  <p class="normal1">“Evet, götürebilirsin,” dedi Mrs. Ramsay kısaca, hizmetçiyle konuşmak için William Bankes ile sohbetine ara vererek. “Onu son görüşümden bu yana on beş yıl –yo, yirmi yıl– geçmiştir,” dedi, sanki kendini konuştukları şeye çok kaptırmış da, sohbetin bir saniyesini bile kaçırmak istemiyormuş gibi tekrar Mr. Bankes’e dönerek. Demek Mr. Bankes bu gece ondan haber almıştı! Carrie hâlâ Marlow’da yaşıyordu ve her şey yine aynıydı, öyle mi? Ah, dünmüş gibi hatırlıyordu – nehirdeki o gezintiyi, nasıl üşüdüğünü. Ama Manning’ler bir plan yapmışsa, ona sıkı sıkıya bağlı kalırlardı. Herbert’ın bankın üstündeki bir eşek arısını çay kaşığıyla öldürüşünü hiç unutamazdı! Ve hâlâ devam ediyor, diye düşündü Mrs. Ramsay derin derin, yirmi yıl önce çok, çok üşüdüğü Thames kıyısındaki o salonun koltuklarıyla sehpaları arasında bir hayalet gibi süzülerek; ama şimdi bir hayalet gibi aralarında dolaşıyordu; ve kendisi değişmiş olsa da, artık dingin ve çok güzel görünen o özel günün bunca yıldır yerinde kalmış olması onu büyülüyordu. Carrie kendisi mi yazmıştı, diye sordu Mr. Bankes’e.</p>
  <p class="normal1">“Evet. Yeni bir bilardo odası yaptırdıklarını söylüyor,” dedi William Bankes. Yo! Yo! Bu mümkün değildi! Yeni bir bilardo odası yaptırmak mı! Mrs. Ramsay’e imkânsız göründü bu.</p>
  <p class="normal1">Mr. Bankes ise bunda bir tuhaflık görmüyordu. Artık durumları çok iyiydi. Carrie’ye onun sevgilerini iletsin miydi?</p>
  <p class="normal1">“Ah,” dedi Mrs. Ramsay hafifçe irkilerek. “Hayır,” diye de ekledi, yeni bilardo odası yaptıran bu Carrie’yi hiç tanımadığını düşünerek. Ama ne tuhaf, diye tekrarladı Mr. Bankes’i şaşırtarak, orada yaşamaya hâlâ devam ediyor olmaları. Bunca zamandır onları olsa olsa bir kez aklına getirmiş olmasına rağmen o kadar yıl boyunca yaşamaya devam edebilmiş olmalarını olağanüstü buluyordu. Aynı yıllar boyunca, kendi hayatı ne kadar da olaylı geçmişti. Ama belki Carrie Manning de onu düşünmemişti. Çok tuhaf ve tatsız bir fikirdi bu.</p>
  <p class="normal1">“İnsanlar çok geçmeden kendi yollarına gidiyor işte,” dedi Mr. Bankes, ne de olsa hem Manning’leri hem de Ramsay’leri tanıdığını düşününce, bir tatmin hissiyle. Kendisinin kimseden kopmadığını düşündü, kaşığını bırakıp sinekkaydı tıraş edilmiş yüzünü özenle silerken. Ama kendisinin bu konuda belki de biraz farklı olduğunu düşündü; hiçbir şeye kapılmazdı. Her çevreden dostu vardı... Mrs. Ramsay burada sohbeti kesip hizmetçiye yemeğin sıcak tutulmasıyla ilgili bir şeyler söylemek zorunda kaldı. İşte bu yüzden yalnız yemeyi tercih ediyordu. Bütün bu kesintiye uğrayışlar canını sıkıyordu Mr. Bankes’in. Evet, diye düşündü, zarif ve kibar tavrını hiç bozmadan, sadece, güzelce cilalanmış ve boş bir zamanda kullanılmayı bekleyen bir aleti inceleyen usta edasıyla sol elinin parmaklarını masa örtüsünün üzerinde açmakla yetinerek, dostlar insandan bu çeşit fedakârlıklar beklerdi işte. Gelmeseydi, Mrs. Ramsay’i kırmış olacaktı. Ancak gelmesine de değmiyordu. Eline bakarken yalnız olsa akşam yemeğinin çoktan bitmiş olacağını düşündü; çalışmak için serbest kalmış olacaktı. Evet, diye düşündü, bu korkunç bir zaman kaybı. Çocuklar hâlâ gelmeye devam ediyordu. Mrs. Ramsay, “İçinizden biri bir koşu Roger’ın odasına gitse keşke,” dedi. Bütün bunlar ne kadar gereksiz, ne kadar sıkıcı şeyler, diye düşündü Mr. Bankes, öteki şeylere –işe– kıyasla. Burada oturmuş parmaklarıyla masada <br class="chapter"/>tempo tutacağına – çalışmasına kuşbakışı göz atışı geldi gözünün önüne. Bütün bunlar kesinlikle tam bir zaman kaybıydı! Yine de, diye düşündü, o benim en eski dostlarımdan biri. Bu yüzden ona bağlıyım. Ama şimdi, şu anda, Mrs. Ramsay’in varlığı onun için hiçbir şey ifade etmiyordu: güzelliği hiçbir şey ifade etmiyordu; küçük oğluyla pencerede oturuşu – hiç, hiçbir şey. Tek istediği yalnız kalıp o kitabı eline almaktı. Kendini rahatsız hissediyordu; yanında oturup ona karşı hiçbir şey hissetmediği için, kendini hain gibi hissediyordu. İşin gerçeği, aile yaşantısından hoşlanmıyordu. İnsan kendine böyle koşullarda sorardı işte, ne için yaşıyorum, diye. Neden, diye sorardı, insan ırkının devamı için bunca zahmete giriyorum? Bu o kadar da arzulanacak bir şey mi? Tür olarak çok mu çekiciyiz? Pek sayılmaz, diye düşündü, o hırpani denebilecek oğlanlara bakarak. İçlerinde en sevdiği, Cam, yatmıştı herhalde. Aptalca sorular, gereksiz sorular, meşgul bir insanın asla sormayacağı sorular. İnsan yaşamı bu mudur? İnsan yaşamı bu mudur? İnsanın bunları düşünecek zamanı olmazdı. Ama Mrs. Ramsay’in hizmetçilere talimatlar verdiğini, Carrie Manning’in hâlâ hayatta oluşunun Mrs. Ramsay’i ne kadar şaşırttığını, en iyi dostlukların bile pamuk ipliğine bağlı olduğunu düşünmek onu şaşırttığı için orada oturmuş kendine bu türden sorular soruyordu işte. İnsanlar birbirinden kopar. Yine kendini suçladı. Mrs. Ramsay’in yanında oturuyordu ve ona söyleyecek hiçbir şey bulamıyordu. </p>
  <p class="normal1">“Çok özür dilerim,” dedi Mrs. Ramsay sonunda ona dönerek. Kendini kaskatı ve anlamsız hissediyordu, ıslanıp kurumuş ve ne kadar zorlasanız da ayaklarınızı içlerine sokamayacağınız bir çift bot gibi hissediyordu. Ama ayaklarını o botlara sokmak zorundaydı. Dikkatli olmazsa Mrs. Ramsay ona ihanet ettiğini, onu zerre kadar umursamadığını anlardı; bu da hiç hoş olmazdı. Bu yüzden başını kibarca ona doğru eğdi.</p>
  <p class="normal1">“Bu keşmekeşin içinde yemek yemekten nefret ediyorsunuzdur herhalde,” dedi Mrs. Ramsay, kafası dağınık olduğu zamanlarda yaptığı gibi görgü kurallarına uygun davranarak. Bir toplantıdaki herkes bir ağızdan konuşmaya başladığında, birliği sağlamak için, herkesin Fransızca konuşmasını öneren bir başkan gibiydi. Kötü bir Fransızcayla da olsa, konuşanın fikirlerini ifade edebilecek sözcükler yer alamasa da Fransızca konuşmak yine de biraz düzen, biraz birlik sağlardı. Mr. Bankes de ona aynı dilde yanıt verdi: “Yo, hiç de değil”; böyle tek heceli sözcüklerle konuşulduğunda bile bu dili hiç anlamayan Mr. Tansley, yine de duyar duymaz samimiyetlerinden kuşkuya düştü. Cidden boş konuşuyor, diye düşündü, bu Ramsay’ler; bu yeni fırsatın üstüne sevinçle atladı, günün birinde birkaç arkadaşına yüksek sesle okuyacağı bir not düştü. İnsanın canı ne isterse söyleyebileceği bir toplulukta, “Ramsay’lerde kalmanın” nasıl bir şey olduğunu ve hepsinin nasıl da boş boş konuştuğunu alaycı bir dille anlatacaktı. Bir kez yapmaya değer, diyecekti; ama bir daha asla. Kadınlar insanı öyle bunaltıyorlardı ki, diyecekti. Ramsay’in güzel bir kadınla evlenip sekiz çocuk yaparak hayatını mahvetmiş olduğu kesindi. Konuşması buna benzer bir biçimde şekillenecekti ama şimdi, o anda, yanında boş bir sandalyeyle orada kapana kısılmış otururken, hiçbir şeyin şekillendiği yoktu. Her şey kırık dökük parçalar halindeydi. Kendini fazlasıyla, hatta fiziksel olarak rahatsız hissediyordu. Birilerinin ona kendini gösterme fırsatını vermesini istiyordu. Bunu öyle çok istiyordu ki sandalyesinde kıpırdanıp duruyor, bir ona, bir buna bakıyor, sohbetlerine girmeye çalışıyor, arada ağzını açıp kapatıyordu. Balıkçılık sanayisinden söz ediyorlardı. Neden ona fikrini soran yoktu? Balıkçılık sanayisinden ne anlarlardı ki?</p>
  <p class="normal1">Lily Briscoe bütün bunları biliyordu. Onun tam karşısında otururken, genç adamın etinin sislerini –sohbete katılmak için duyduğu arzunun üzerine geleneklerin örttüğü o ince sisin– içine sinmiş kendini ortaya koyma arzusunun bütün iskeletini bir röntgen filminde olduğu gibi görmemesi mümkün müydü? Ama, diye düşündü, o Çinli gözlerini kısarak ve onun “yazmayı beceremeyen, resim yapmayı beceremeyen” kadınları nasıl küçümsediğini hatırlayarak, onun rahatlamasına ne diye yardımcı olayım? </p>
  <p class="normal1">Bildiği davranış kurallarının, (diyelim) yedinci maddesine göre, bu gibi durumlarda, o anda elinde ne iş olursa olsun, karşısındaki genç bir erkeğin yardımına koşmak kadına düşerdi ki, erkek, kibrinin, kendini ortaya koyma hırsının iskeletini rahatlatabilsin; nasıl ki, diye düşündü o geçkin kızlara has dürüstlükle, metroda yangın çıkacak olsa, onların da bizi kurtarması gerekiyorsa. Öyleyse, diye düşündü, Mr. Tansley’in beni gezdirmesi doğru olur. Ama ikimiz de bunların hiçbirini yapmazsak, diye düşündü, bu iş nasıl olacak? Bu yüzden oturup gülümsemeye devam etti.</p>
  <p class="normal1">“Fener’e gitmeyi planlamıyorsun, değil mi Lily?” dedi Mrs. Ramsay. “Zavallı Mr. Langley’yi hatırlarsın; kim bilir kaç kez dünyayı dolaşmıştır ama kocamla oraya gittiği gün kadar eziyet çekmediğini söylemişti bana. Denizcilik konusunda iyi misinizdir Mr. Tansley?” diye sordu.</p>
  <p class="normal1">Mr. Tansley bir çekici havaya kaldırdı: var gücüyle fırlattı; ama çekiç düşerken, o kelebeğin hakkından böyle bir aletle gelemeyeceğini anlayınca hayatında hiç deniz tutması yaşamadığını söyledi. Ama o tek bir cümlenin içinde, barut gibi yoğun bir şekilde, dedesinin balıkçı olduğu iması vardı; babasının eczacı olduğu; buraya kadar tek başına, dişiyle, tırnağıyla kazıyarak geldiği; bununla gurur duyduğu; kendisinin Charles Tansley olduğu – oradakiler farkında değildi bunun ama bir gün herkes öğrenecekti. Kaşlarını çatarak gözlerini karşıya dikmişti. Kendi içindeki barutun günün birinde, pamuk balyaları ya da elma fıçıları gibi havaya uçuracağı bu kibar, mürekkep yalamış insanlara acıyordu neredeyse. </p>
  <p class="normal1">“Beni de götürür müsünüz Mr. Tansley?” dedi Lily bir çırpıda, kibarca, çünkü, elbette, eğer Mrs. Ramsay ona, “Ateşten denizlerde boğuluyorum hayatım. Eğer bu ânın acısına biraz merhem olup şu delikanlıya güzel bir şeyler söylemezsen, hayatım kayalara vuracak – hatta şu anda o gıcırtılarla iniltileri duymaya başladım bile. Sinirlerim keman yayı gibi gerildi. Bir dokunuşta kopuverecekler sanki–” derse, ki aslında diyordu, gözlerindeki bakış öyle diyordu, o zaman elbette Lily’ye de yüz ellinci kez yaptığı deneyden –o delikanlıya iyi davranılmadığı takdirde acaba neler olur deneyinden– vazgeçmek ve kibar davranmak düşerdi.</p>
  <p class="normal1">Lily’nin tavrındaki değişimi –artık dostça davrandığı şeklinde– doğru yorumlayan Tansley de benmerkezciliğinden sıyrılarak bebekliğinde onu kayıktan denize attıklarını anlattı; babasının onu tekne kancasıyla sudan çıkardığını; yüzmeyi bu şekilde öğrendiğini. Amcalarından birisi İskoçya kıyılarındaki kayalıklardan birinde fener bekçisiydi. Bir seferinde onun yanındayken fırtına çıkmıştı. Bunu herkesin sustuğu bir anda yüksek sesle söyledi. Amcasıyla birlikte fenerdeyken fırtına çıktığını söylediğinde herkes onu dinlemek zorundaydı. Ah, dedi içinden, Lily Briscoe, sohbet böyle elverişli bir yola girerken, Mrs. Ramsay’in ona minnet duyduğunu hissediyordu (çünkü artık Mrs. Ramsay’in de bir çift laf edecek fırsatı olmuştu), ah, dedi, sizin için bunun bedelini ben ödemedim mi? Dürüst davranmamıştı.</p>
  <p class="normal1">Her zamanki numarasını yapmıştı –kibarlık göstermişti. Mr. Tansley’i asla tanımayacaktı. O da Lily’yi asla tanımayacaktı. İnsan ilişkilerinin hepsi böyle, diye düşündü Lily, ki en kötüsü de (Mr. Bankes de olmasa) kadınlarla erkekler arasındaki ilişkilerdi. Kaçınılmaz olarak samimiyetsiz oluyorlardı. Sonra gözü unutmasın diye önüne koyduğu tuzluğa takıldı, ertesi sabah ağacı daha çok ortaya yaklaştıracağını hatırlayınca ertesi gün resim yapacağını düşünerek öylesine keyiflendi ki, Mr. Tansley’in söylediklerine kahkahalarla gülmeye başladı. İsterse bütün gece konuşsundu.</p>
  <p class="normal1">“Peki insanlar o fenerlerde ne kadar kalıyor?” diye sordu. Tansley de anlattı. Şaşılacak kadar bilgiliydi. Ve artık minnettar olduğuna, Lily’den hoşlandığına, yemeğin keyfini çıkarmaya başladığına göre, diye düşündü Mrs. Ramsay, kendisi de o rüyalar ülkesine, o gerçekdışı ama büyüleyici yere, yirmi yıl öncesine, Manning’lerin Marlow’daki salonuna dönebilirdi; dert edilecek bir gelecek olmadığı için, telaşsızca, kaygısızca yaşanırdı orada. Onların başına neler geldiğini biliyordu, kendisinin de. İyi bir kitabı yeniden okumak gibiydi, yirmi yıl önceki o hikâyenin sonunu biliyordu, hayat bu yemek salonundan bile, kim bilir nereye çağlayarak aktığı halde, o salon orada kilitlenip kalmıştı, tıpkı kıyılarının arasında dingince yatan bir göl gibi. Bir bilardo odası yaptırdıklarını söylemişti Mr. Bankes <br class="chapter"/>–bu mümkün müydü? William, Manning’leri anlatmaya devam edecek miydi? Etmesini istiyordu. Ama yo – her nedense artık havasında değildi. Denedi. William tepki vermedi. Onu zorlayamazdı. Hayal kırıklığına uğramıştı.</p>
  <p class="normal1">“Çocuklar insanı usandırıyor,” dedi içini çekerek. William Bankes de dakikliğin önemsiz erdemlerden biri sayıldığına ve ileri yaşlara kadar pek edinemediğimize dair bir şeyler söyledi.</p>
  <p class="normal1">“Hiç edinemeyenler de var,” dedi Mrs. Ramsay sırf boşluğu doldurmak için, William’ın gitgide kız kurusuna benzemeye başladığını düşünerek. Hainlik ettiğinin, Mrs. Ramsay’in daha samimi bir şeylerden söz etmek istediğinin farkındaydı William, ama o anda bunu yapacak havada değildi, yaşamın tatsızlığına yenik düştüğü hissiyle öylece oturmuş, bekliyordu. Acaba ötekiler ilginç bir şeyler konuşuyor muydu? Ne anlatıyorlardı?</p>
  <p class="normal1">Balık mevsiminin kötü geçtiğinden; adamların göç ettiğinden. Maaşlardan ve işsizlikten söz ediyorlardı. Genç adam hükümete veryansın ediyordu. William Bankes, özel yaşam tatsızlaştığında bu türden bir şeye tutunmanın ne kadar rahatlatıcı olduğunu düşünürken, onun “şimdiki hükümetin en rezil icraatlarından biri” gibisinden bir şey söylediğini duydu. Lily dinliyordu; Mrs. Ramsay dinliyordu; herkes onu dinliyordu. Ama çoktan canı sıkılmış olan Lily bir şeylerin eksik olduğunu hissediyordu; Mr. Bankes bir şeylerin eksik olduğunu hissediyordu. Şalını omuzlarına saran Mrs. Ramsay bir şeylerin eksik olduğunu hissediyordu. Dinlemek için öne doğru eğilen herkes içinden “Aklımdan geçenler belli olmasa,” diyordu; çünkü hepsi de, “Ötekiler böyle hissediyor. Balıkçılar yüzünden hükümete çok öfkeli ve içerlemiş durumdalar. Benimse umurumda bile değil,” diye düşünüyordu. Ama belki de, diye düşündü Mr. Bankes, Mr. Tansley’e bakarken, adamımız budur. O adam hep beklenirdi. Her zaman için bir umut vardı. Lider her an ortaya çıkabilirdi; siyasette olduğu kadar, başka konularda da dâhi olan bir adam. Büyük ihtimalle bizim gibi örümcek kafalı ihtiyarlar hiç hoşlanmayacaktır ondan, diye düşündü Mr. Bankes mantığını kullanmak için elinden geleni yaparak, çünkü belkemiğinde sinirleri kıpırdamaya başlamış gibi tuhaf bir bedensel duyu, biraz kendisi adına, belki daha çok işi adına, bakış açısı adına, bilimi adına kıskançlık duyduğunu hissettiriyordu ona; bu yüzden de tamamen açık fikirli ve bütün bütüne adil olamıyordu, çünkü Mr. Tansley, siz hayatınızı boşa harcadınız, der gibiydi. Hepiniz yanılıyorsunuz. Zavallı örümcek kafalı <br class="chapter"/>ihtiyarlar, umarsızca zamanın gerisinde kalmışsınız. Kendinden fazlasıyla emin görünüyordu bu delikanlı; ama tavırları çok kabaydı. Yine de Mr. Bankes kendini gözlemlemeye zorladı: çocuk cesurdu; yetenekliydi; konuya fazlasıyla hâkimdi. Belki de, diye düşündü Mrs. Bankes, Tansley hükümete veryansın ederken, söylediklerinde büyük bir gerçeklik payı da vardır. </p>
  <p class="normal1">“Söyleyin öyleyse...” dedi. Böylece siyaset konuşmaya başladılar, Lily masa örtüsündeki yaprağa baktı; tartışmayı tamamen iki erkeğin eline bırakan Mrs. Ramsay bu konuşmadan niçin bu kadar sıkıldığını düşünerek, masanın öteki ucundaki kocasına göz attı, onun da bir şeyler söylemesini arzu ediyordu. Tek bir sözcük, dedi kendi kendine. Çünkü tek bir şey söylese, her şey değişecekti. O her şeyin özüne inerdi. Balıkçıları ve aldıkları maaşı umursardı. Onları düşünmekten uyku uyuyamazdı. O konuştuğu zaman her şey farklı olurdu; o zaman insan karşısındakinin umurumda değil, görmüyor musun diye düşündüğünü hissetmezdi, çünkü umurunda olurdu. Sonra, ona fazlasıyla hayran olduğu için konuşmasını beklediğini fark ederek, sanki birileri kocasını ve evliliğini göklere çıkartmış gibi ve aslında kocasını göklere çıkartanın kendisi olduğunu anlayamadan, gözleri parlamaya başladı. Bunu onun yüzünde de görmeyi bekleyerek kocasına baktı; şu anda muhteşem görünüyor olsa gerekti... Ama Mr. Ramsay’in muhteşemlikle alakası yoktu! Yüzünü buruşturmuş, alnını kırıştırıp kaşlarını çatmış, yüzü öfkeden kıpkırmızı olmuştu. Ne oldu acaba, diye meraklandı Mrs. Ramsay. Ne olabilirdi? Sadece zavallı Augustus bir tabak çorba daha istemişti – o kadar. Augustus’un yeni baştan çorba içmesi inanılmazdı, (masanın öteki ucunda oturan kocası kaş göz işaretiyle bunu anlatıyordu) iğrenç bir şeydi. Kendisi yemeğini bitirdikten sonra başkalarının yemeye devam etmesinden nefret ederdi. Mrs. Ramsay onun öfkesinin bir tazı sürüsü gibi hızla gözlerine, kaşlarına yansıdığını görünce, birazdan şiddetli bir patlama yaşanacağını anladı; sonra da – ama şükürler olsun! Kocasının kendini kontrol edip frene bastığını gördü, bütün bedeninden kıvılcımlar çıkıyor ama ağzından tek sözcük dökülmüyordu. Mr. Ramsay kaşlarını çatarak oturmaya devam etti. Hiçbir şey söylemedi, karısının olanları izlemesini istiyordu. Kendisine hak vermesini bekleyecekti. Ama sonuçta zavallı Augustus neden bir tabak çorba daha içmesindi ki? Adamcağız sadece Ellen’ın koluna dokunarak: </p>
  <p class="normal1">“Ellen, bir tabak çorba daha lütfen,” demiş ve Mr. Ramsay’in kaşları çatılıvermişti.</p>
  <p class="normal1">Neden olmasın, dedi Mrs. Ramsay. Augustus çorba içmek istiyorsa, içebilirdi elbette. Mr. Ramsay durmadan tıkınan insanlardan nefret ederdi, karısına kaşlarını çatarak baktı. Böyle saatlerce uzayıp giden her şeyden nefret ederdi. Ama ne kadar mide bulandırıcı bir manzara olsa da, kendini kontrol etmişti, Mrs. Ramsay görsündü işte. İyi ama bu kadar açıkça belli etmeye ne gerek var, diye ısrar etti Mrs. Ramsay (uzun masanın iki ucundan birbirlerine bakarak karşılıklı olarak bu sorularla cevapları yolluyorlardı, her ikisi de ötekinin ne hissettiğinden emindi). Görecekler, diye düşündü Mrs. Ramsay. Rose da, Roger da gözlerini babalarına dikmişlerdi; ikisinin de bir gülme krizine yakalanmalarının an meselesi olduğunu bildiği için telaşla (zaten zamanı da gelmişti):</p>
  <p class="normal1">“Mumları yakın,” dedi, çocuklar hemen yerlerinden fırladılar, büfeye giderek mumları aradılar.</p>
  <p class="normal1">Neden duygularını saklayamıyor, diye düşündü Mrs. Ramsay, acaba Augustus Carmichael anlamış mıydı? Belki anlamıştı; belki de anlamamıştı. Orada oturup sakin sakin çorbasını içişine, elinde olmadan saygı duyuyordu. Canı çorba çekerse, çorba isterdi. İnsanlar ona ister gülsün, ister öfkelensin, o hiç istifini <br class="chapter"/>bozmazdı. Kendisinden hoşlanmadığının farkındaydı Mrs. Ramsay; ama biraz da bu nedenle ona saygı duyuyordu, loşlaşan salonda, iri cüssesiyle, devasa, düşünceler içinde sakin sakin çorba içişini izlerken, o anda neler hissettiğini, neden hep böyle halinden memnun ve vakur olduğunu merak etti; ve Andrew’a ne kadar düşkün olduğunu, Andrew’un dediğine göre “bir şeyler göstermek için” onu odasına çağırışını düşündü. Bütün gün çimenlere uzanıp yatar, herhalde yazdığı şiirleri düşünür, sonunda kuşları gözleyen bir kediye benzer, aradığı sözcüğü bulunca patilerini çırpar, Mr. Ramsay de “Zavallı Augustus – bu adam gerçek bir şair,” derdi ki kocası için bu büyük bir övgüydü.</p>
  <p class="normal1">Şimdi masanın üstüne sekiz tane mum konmuş, alevler başta biraz titreştikten sonra dikleşmiş, uzun masanın tamamını ve ortasındaki sarılı-morlu meyve tabağını gözler önüne sermişti. Ne yapmış böyle, diye düşündü Mrs. Ramsay, çünkü Rose’un düzenlediği tabaktaki üzümler ve armutlar, boynuzlu, pembe damarlı deniz kabukları, muzlar, ona denizin dibinden çıkartılmış bir kupayı, Neptün’ün şölen sofrasını, leopar postlarının, kırmızı ve altın rengi titreşen meşalelerin arasındaki Bacchus’un omzundan sarkan asma yapraklarının ucundaki üzüm salkımını (bunu bir resimde görmüştü) hatırlatmıştı... Böyle birdenbire ortaya çıkınca, o tabak çok büyük bir hacme ve derinliğe sahipmiş gibi göründü, insanın eline değneğini alıp dağlarına tırmanabileceği, vadilerine inebileceği bir dünyaydı sanki, Augustus Carmichael’ın da aynı meyve tabağıyla kendine bir göz ziyafeti çektiğini, tabağın içine dalıp oradan bir çiçek, buradan bir püskül kopartarak, ziyafet bittikten sonra tekrar yerine döndüğünü görünce keyiflendi (çünkü bu, bir an için bile olsa yakınlaşmalarını sağlamıştı). Augustus Carmichael’ın bakışı böyleydi, kendininkinden farklıydı. Ama aynı yere birlikte bakmak onları birleştirmişti. </p>
  <p class="normal1">Şimdi bütün mumlar yakılmıştı, mumların ışığı masanın iki yanındaki yüzleri birbirine yaklaştırmış, alacakaranlıktakinin aksine, masanın etrafına toplanmış bir gruba dönüşmüşlerdi, çünkü artık gece, dışarıdaki dünyayı net olarak göstermek bir yana tuhaf bir şekilde dalgalandıran, salonda düzen ve kuru zemin, dışarıdaysa, her şeyin bulanıklaşarak, sıvılaşarak yok olduğu bir yansıma varmış gibi gösteren pencere camlarının ardında kalmıştı.</p>
  <p class="normal1">Birden hepsi bir değişim geçirdi, sanki böyle bir şey gerçekten olmuştu da oradakiler bir grup olarak bir kovuğun içinde, bir adada bulunduklarının bilincindeydiler; dışarıdaki o akışkanlığa karşı ortak bir amaçları vardı sanki. Paul ile Minta’nın gelmesini bekleyerek huzursuzlanan ve aklını bir şeylere vermekte zorlandığını hisseden Mrs. Ramsay, bu huzursuzluğunun yerini beklentiye bıraktığını hissetti. Artık gelmeleri gerekirdi, bu ani canlanışın nedenini anlamaya çalışan Lily Briscoe da, bunu çim tenis kortundaki, güvenilirliğin bir anda yok olup aralarına büyük mesafelerin girdiği o anla kıyasladı; işte şimdi de az mobilyalı odada yanan çok sayıdaki mum, perdesiz pencereler ve mum ışığı altında parlak maskelere benzeyen yüzler aynı etkiyi yaratmıştı. Herkesin üzerinden bir ağırlık kalkmıştı; o anda her şeyin olabileceğini hissetti Lily. Mrs. Ramsay’in, artık gelmeleri lazım, diye düşünerek kapıya baktığı anda, Minta Doyle, Paul Rayley ve elinde büyük bir servis tabağı taşıyan hizmetçilerden biri, hep birlikte içeriye girdiler. Çok geciktiklerini, feci halde geciktiklerini söyledi Minta, masanın çevresine dağılırlarken. </p>
  <p class="normal1">“Broşumu kaybettim – büyükannemin broşuydu,” dedi Minta, sesi kederliydi, iri kahverengi gözleri de kızarmıştı, Mr. Ramsay’in yanında otururken durmadan gözlerini yere eğip kaldırıyordu, cesaretlenen Mr. Ramsay ona takıldı. Böyle <br class="chapter"/>akılsızlık yapılır mı, diye sordu Mr. Ramsay, dağ-tepe dolaşırken mücevher takılır mı? </p>
  <p class="normal1">Minta’nın ondan korktuğu günler geride kalmıştı –Mr. Ramsay’in müthiş bir zekâsı vardı, ilk gece onun yanında oturduğunda, George Eliot’tan bahsedince, Minta gerçekten korkmuştu çünkü <span class="ideitalik">Middlemarch</span> romanının üçüncü cildini trende unutmuştu ve sonunu asla öğrenemeyecekti; ama sonradan onunla çok iyi anlaşmıştı, hatta Mr. Ramsay, Minta’ya budala olduğunu söylemekten çok hoşlandığı için, o da kendini olduğundan daha cahil göstermeye başlamıştı. O yüzden bu gece, Mr. Ramsay onunla alay edince hiç korkmadı. Ayrıca, salona girer girmez, o mucizenin yine gerçekleştiğini hemen anlamıştı; üzerinde o altın parıltı vardı yine. Bazen oluyordu; bazen de olmuyordu. O parıltının neden gelip neden gittiğini ya da bir odaya girinceye kadar üzerinde olup olmadığını bile bilmez, sonra bazı erkeklerin bakışından hemen anlardı. Evet, bu gece yine üstündeydi, hem de muazzam bir şekilde; Mr. Ramsay’in akılsızlık etme deyişinden anlamıştı. Onun yanına oturup gülümsedi.</p>
  <p class="normal1">Öyleyse oldu bu iş, diye düşündü Mrs. Ramsay; evlenmeye karar vermişlerdi. Ve bir an, bir daha hissetmeyi hiç beklemediği bir şey hissetti – kıskançlık. Çünkü o da, kocası da hissediyordu aynı şeyi– Minta ışıldıyordu; Mr. Ramsay böyle kızlardan hoşlanırdı, bu altınımsı-kızıl saçlı, adeta uçuşan, vahşi ve uçarı bir havası olan, “saçlarını kökünden kazımayan”, zavallı Lily Briscoe için dediği gibi “sıska” olmayan kızlardan. Onlarda kendisinde olmayan bir özellik, bir ışıltı, bir canlılık vardı kocasını kendine çeken, keyiflendiren, Minta gibi kızların gözdeleri arasına girmesini sağlayan. Bu kızlar kocasının saçlarını kesip alabilir, ona saat zincirleri örebilir, çalışmasını yarıda bölüp (kendi kulaklarıyla duymuştu), “Haydi Mr. Ramsay; onları yenme sırası bizde,” diye seslenebilir, o da hemen dışarı çıkıp onlarla tenis oynardı.</p>
  <p class="normal1"> Aslında kıskanmıyordu, sadece, arada bir, kendini zorlayıp aynaya baktığında, kendi hatası yüzünden yaşlanmış olmasına biraz içerliyordu belki. (Seranın faturası ve bu gibi şeyler.) Kocasına takıldıkları için minnettardı o kızlara. (“Bugün kaç pipo içtiniz Mr. Ramsay?” vesaire) Yeniden genç bir adam gibi görünmesini sağlıyorlardı; kadınlara çok çekici gelen, çalışmalarının önemi ve dünyanın dertleri ve şöhreti ya da başarısızlığının yükü altında ezilmemiş, onu ilk tanıdığında olduğu gibi yine, incecik ve kibar bir adam gibi; kayıktan inmesine yardım edişini hatırlıyordu; aynı böyle, hoş bir tavırla (Minta’ya takılan kocasına baktı, Mr. Ramsay şaşılacak kadar genç görünüyordu). Kendisine gelince – “Şuraya bırak,” diyerek İsviçreli kızın içinde Boeuf en Daube olan kocaman, kahverengi kâseyi yavaşça önüne koymasına yardım etti – kendisine gelince, o da şapşal delikanlıları çok seviyordu. Paul yanına oturmalıydı. Onun için yer ayırmıştı. Cidden, bazen en çok şapşal delikanlıları sevdiğini düşünüyordu. İnsanı tez konularıyla sıkmazdı onlar. Ne kadar çok şey kaçırıyorlardı bu zekâ küpü adamlar! Sonunda kuruyup kalıyorlardı hepsi de. Paul’de insana çok çekici gelen bir şeyler var, diye düşündü delikanlı yanına otururken. Tavırları, o keskin hatlı burnu ve açık mavi gözleri çok hoşuna gidiyordu. Öyle düşünceliydi ki. Neler olduğunu – artık herkes yeniden sohbete daldığına göre – anlatır mıydı acaba?</p>
  <p class="normal1">“Biz Minta’nın broşunu aramak için geri döndük,” dedi Paul yanına otururken. “Biz” – bu kadarı yeterliydi. O sözcüğü zorlanarak söylemesinden, sesinin yükselmesinden, ilk kez “biz” dediğini anlamıştı. “Biz şunu yaptık, biz bunu yaptık”. Bütün hayatları boyunca böyle diyeceklerini düşünürken, Marthe hafiften gösterişli bir tavırla büyük kahverengi tencerenin <br class="chapter"/>kapağını kaldırınca, etrafı leziz zeytin, yağ ve sos kokuları sardı. Aşçı bu yemek için üç gün uğraşmıştı. Mrs. Ramsay bu yüzden çok dikkatli olması gerektiğini düşünerek, William Bankes’e özellikle iyi pişmiş bir parça kesebilmek için o yumuşak kütlenin içine daldı. Sonra tencerenin içine, parlak kenarlarına, iştah açıcı kahverengi ve sarı etlerden, defne yapraklarından, şaraptan oluşan o karmaşaya dikkatle bakarak şöyle düşündü: Bu iyi bir kutlama olur – şenlik kutlamasındaymış gibi, hem sapkın hem de şefkat dolu, tuhaf bir his doğuyordu içinde, sanki iki duygu birden oluşuyordu, biri derin – çünkü bir erkeğin bir kadına olan aşkından daha ciddi, daha yüce, daha etkili, yüreğinde ölüm tohumlarını taşıyan başka ne olabilirdi; aynı zamanda bu âşıkların, ışıl ışıl gözlerle hayallere dalan bu insanların etrafında dans edilmeliydi, onlarla alay edilip başlarına çelenkler takılmalıydı.</p>
  <p class="normal1">“Mükemmel olmuş,” dedi Mr. Bankes bir anlığına bıçağını bırakarak. Yemeğini lezzetine dikkat ederek yemişti. Nefisti; ilik gibi olmuştu. Kusursuz pişirilmişti. Kırların ortasında böyle şeyler yapmayı nasıl becerdiğini sordu Mrs. Ramsay’e. Harika bir kadındı o. Mr. Bankes’in bütün sevgisi, bütün hayranlığı geri gelmişti; Mrs. Ramsay de bunun farkındaydı.</p>
  <p class="normal1">“Büyükannemden kalma bir Fransız tarifi,” dedi Mrs. Ramsay, sevinci sesinde çınlıyordu. Elbette Fransızdı. İngiltere’de yemek pişirme sanatı denen şey mide bulandırıcıydı (bunda hemfikirlerdi). Kabakları suya atıp pişirmek demekti. Eti kayış gibi oluncaya kadar fırında tutmak demekti. Sebzelerin leziz kabuklarını soyup atmak demekti. “Oysa,” dedi Mr. Bankes, “sebzenin asıl besin değeri oradadır.” Bir de bütün o israf, dedi Mrs. Ramsay. İngiliz bir aşçının attıklarıyla bütün bir Fransız ailesi doyabilirdi. William’ın ona olan sevgisinin geri geldiğini, her şeyin yine yolunda olduğunu, gerginliğinin sona erdiğini, artık yine zaferler kazanıp ona buna takılabileceğini hissetmenin verdiği coşkuyla kahkahalar attı, el kol hareketleri yaptı, sonunda Lily, yine olanca güzelliğiyle karşımızda otururken sebzelerin kabuklarından söz etmesi ne kadar çocukça, ne kadar saçma, diye düşündü. Mrs. Ramsay’de insanı korkutan bir şeyler vardı. Karşı konulmaz bir kadındı. Sonunda mutlaka istediğini yaptırıyor, diye düşündü Lilly. Şimdi de bunu başarmıştı – Paul ve Minta, artık nişanlı sayılırlardı işte. Mr. Bankes akşam yemeğini orada yiyordu. Sadece dileyerek, kolayca, dolaylı yollara sapmadan, hepsine büyü yapıyordu; ve Lily ondaki bu zenginliği kendi ruhunun yoksulluğuyla kıyaslıyor, bu zenginliğin bir bakıma, Mrs. Ramsay’in yanında oturan Paul Rayley’i titretse de soyutlaştıran, dikkatini bir noktada toplamasına neden olan, sessizleştiren o tuhaf, o ürkünç şeye olan inancından (çünkü yüzü parlıyordu Mrs. Ramsay’in – genç görünmese de, etrafa ışıltılar saçıyordu) geldiğini düşünüyordu. Sebzelerin kabuklarından söz eden Mrs. Ramsay’in o şeyi yere göğe sığdıramadığını, ona taptığını hissediyordu Lily; ellerini ısıtmak, o şeyi korumak için ellerini onun üzerine tuttuğunu ama yine de, her şeyi kendisi yarattığı için, güldüğünü, kurbanlarını sunağa götürdüğünü hissediyordu. Mrs. Ramsay de kapılmıştı o duyguya şimdi – aşkın titreşimine. Paul’ün yanında kendini nasıl da silik hissediyordu! Paul heyecanlıydı, yanıyordu; o ise soğuk ve alaycıydı; Paul maceraya atılmaya hazırdı; o kıyıya demir atmıştı; Paul fırlamaya hazırdı, pervasızdı; o tek başınaydı, dışlanmıştı – ve, bu bir felaket bile olsa, Paul’ün felaketinden kendisine de bir pay verilmesini istemeye hazır, çekinerek sordu:</p>
  <p class="normal1">“Minta broşunu ne zaman kaybetti?”</p>
  <p class="normal1">Paul’ün yüzünde anıların gizlediği hayallerle karışık nefis bir tebessüm vardı. Başını salladı. “Kumsaldayken,” dedi.</p>
  <p class="normal1">“Mutlaka bulacağım,” dedi, “sabah erkenden kalkacağım.” Minta’nın duymasını istemediği için sesini alçalttı, gözlerini Mr. Ramsay’in yanına oturmuş kahkahalarla gülen Minta’ya doğru çevirdi.</p>
  <p class="normal1">Lily şiddetle karşı çıkmak, ona yardım etme arzusunu pervasızca dile getirmek istedi, gün ağarırken kumsalda bir taşın altından görünen broşun üzerine hamle eden ilk kişinin kendisi olacağını ve böylece kendisinin de denizcilerin ve serüvencilerin arasına katılmış sayılacağını hayal ediyordu. Peki aldığı yanıt ne olmuştu? Lily nadiren dışa vurduğu bir hevesle, “Ne olur ben de geleyim,” demiş, Paul’se gülmekle yetinmişti. Evet anlamına mı geliyordu gülüşü, hayır mı? Belki ikisi de. Ama önemli olan ne anlama geldiği değildi – İstersen kendini uçurumdan aşağı at, umurumda bile değil, dercesine, tuhaf bir şekilde kıs kıs gülüşüydü. Lily’nin yanaklarında aşkın ateşini, dehşetini, insafsızlığını, vicdansızlığını tutuşturmuştu. Bu ateş yakmıştı Lily’yi, ama masanın öteki ucunda Mr. Ramsay’e şirinlikler yapan Minta’ya bakıp, kızın onun pençelerinin arasında olduğunu düşününce, irkilerek haline şükretti. Çünkü ne olursa olsun, diye düşünürken gözü tuzluğa gitti, şükürler olsun ki, kendisi evlenmek zorunda değildi: öyle bir aşağılanmayı kabul etmesi gerekmiyordu. Kişiliğinden ödün vermeyecekti. Ağacı biraz daha ortaya alsa iyi olacaktı. </p>
  <p class="normal1">İşte her şey bu kadar karmaşıktı. Çünkü başına gelen şey, özellikle de Ramsay’lerin evinde kalırken, iki zıt şeyi birden aynı anda şiddetle hissetmek zorunda bırakılmaktı; sen bunu hissediyorsun biriydi bu duyguların, ben bunu hissediyorum diğeri; ve şimdi olduğu gibi, kafasının içinde bunlar sürekli çatışırdı. Bu aşk o kadar güzel, o kadar heyecan verici ki, onun kenarında durmuş tir tir titriyor ve hiç âdetim olmamasına rağmen, kumsala gidip bir broşu aramayı teklif ediyorum; ama aynı zamanda insana ait duyguların en aptalcası, en barbarcası bu aşk, pırlanta gibi bir delikanlıyı (Paul çok ince bir insandı), Mile End Road’lu, eli levyeli bir kabadayıya çeviriyor (kabadayılaşıyor, küstahlaşıyordu). Yine de, dedi kendi kendine, dünya kurulalı beri aşk için şarkılar söylenmiş; çelenkler ve güller yağdırılmış; on kişiden dokuzu aşktan başka bir şey istemediğini söyler; ama ona kalırsa kadınlar, kendi deneyiminden yola çıkarsa, istediğimiz şey bu değil, derlerdi; dünyada aşktan daha usandırıcı, çocuksu ve zalim bir şey yoktur; ama yine de çok güzel ve gereklidir. Peki öyleyse, peki öyleyse, diye sordu, tartışmayı ötekilerin sürdürmesini beklercesine, böyle bir tartışmada insan kendi küçük okunu atıp hedefi tutturamayınca ötekilerin devam etmesini beklermiş gibi. Böylece belki bu aşk konusuna bir ışık tutabilirler diye yeniden ötekilerin neler konuştuğunu dinlemeye koyuldu.</p>
  <p class="normal1">“Bir de,” diyordu Mr. Bankes, “bir de İngilizlerin kahve dediği şu sıvı var.”</p>
  <p class="normal1">“Ah kahve!” dedi Mrs. Ramsay de. Ama sorun daha çok (artık iyice coştuğunu ve sözcüklerin üzerine basa basa konuştuğunu görebiliyordu Lily) gerçek tereyağı ve temiz süttü. Tatlı tatlı ve güzel sözcükler seçerek İngiliz mandıracılık sistemindeki adaletsizliği, kapınıza ne biçim sütler bıraktıklarını anlattı, suçlamalarını kanıtlamak için tam konuya girmişken, ortadaki Andrew’dan başlayarak masadaki bütün çocuklar, çalılıkta bir öbekten ötekine geçen yangın gibi gülmeye başladılar; kocası da güldü; alay ediyorlardı onunla, ateşin içinde kalmıştı, süngüsünü bıraktı, borda toplarını indirdi, masada alay konusu oluşunun öcünü ancak Mr. Bankes’e İngiliz halkının önyargılarına laf edildiğinde insanın başına neler gelebileceğine örnek olarak sofranın gülünçlüğünü, maskaralığını göstererek aldı. </p>
  <p class="normal1">Ama Mr. Tansley konusunda yardımına koşan Lily’yi bu konunun dışında tuttuğu için, “Fakat Lily benimle aynı fikirde,” diyerek, biraz ürkmüş, biraz irkilmiş bir haldeki Lily’yi kendi yanına çekti. (Çünkü aşkı düşünüyordu Lily.) Hem Lily’nin hem de Charles Tansley’in, konunun dışında kaldıklarını düşünüyordu Mrs. Ramsay. İkisi de öteki iki kişinin gölgesinde kalmışlardı. Tansley’in kendini iyice dışlanmış hissettiği ortadaydı; Paul Rayley oradayken hiçbir kadın ona bakmazdı. Zavallıcık! Ama onun da, birinin bir şey üzerindeki etkisiyle ilgili tezi vardı; başının çaresine bakabilirdi. Lily içinse durum farklıydı. O etrafa ışıltılar saçan Minta’nın gölgesinde kalmıştı; gri elbisesi, o kaşık kadar ekşi suratı, Çinli gözleriyle her zamankinden daha da silik görünüyordu. Her yanı ufacık tefecikti. Yine de, diye düşündü Mrs. Ramsay ondan yardım isterken (mandıralardan, kocasının botlarından söz ettiği kadar çok söz etmediği konusunda Lily ona destek çıkmalıydı çünkü – kocası durmadan botlarını anlatırdı) onu Minta ile kıyaslayarak, ikisi de kırk yaşına geldiğinde, Lily daha iyi olacak. Lily’de ancak sezilebilen bir şey vardı; bir kıvılcım; aslında Mrs. Ramsay’in çok hoşlandığı ama hiçbir erkeğin hoşlanmayacağından korktuğu kendine özgü bir şey vardı. Ancak William Bankes gibi, kendisinden epeyce yaşlı bir erkek hoşlanabilirdi. Mrs. Ramsay’in, karısının ölümünden beri onun kendisine ilgi duyduğunu düşündüğü oluyordu. “Âşık” değildi tabii; sadece sıkça rastlanan, tanımsız denebilecek bir yakınlık duygusuydu. Ah, saçmaladığın yeter, diye düşündü; William, Lily ile evlenmeliydi. Öyle çok ortak yönleri vardı ki. Lily çiçekleri çok severdi. İkisi de soğuk, mesafeli ve kendi kendine yetebilen insanlardı. Birlikte uzun bir yürüyüşe çıkmalarını ayarlamalıydı. </p>
  <p class="normal1">Aptal gibi, tutup ikisini karşı karşıya oturtmuştu. Yarın telafi edilebilirdi bu. Hava iyi olursa, pikniğe giderlerdi. Her şey mümkün görünüyordu. Her şey doğru görünüyordu. Şimdilik (ama bu böyle süremez, diye düşündü, herkes botlardan bahsederken, kendini o andan ayırarak), şimdilik güvene kavuşmuştu; bir kartal gibi havada süzülüyordu; vücudunun her zerresini sonuna kadar, tatlı tatlı, sessizce, hatta vakurca dolduran bir sevinç dalgasında uçuşan bir bayrak gibi; sofrada yemek yiyenlere bakarken o sevincin kocasından, çocuklardan ve dostlardan kaynaklandığını düşündü; o derin sessizlikten yükselen her şey (William Bankes’e çok küçük bir parça daha verebilmek için toprak tencerenin dibine dikmişti gözlerini) her nedense şimdi yukarı doğru yükselen bir duman, bir buhar gibi havada asılı kalmış, hepsini güven içinde bir arada tutuyordu. Hiçbir şey söylenmesi gerekmiyordu; söylenecek bir şey yoktu. O şey çevrelerini kuşatmıştı. Sonsuzluğa katıldığını hissetti, özellikle iyi pişmiş bir parçayı özenle William Bankes’e verirken; çünkü o öğleden sonra farklı bir şey hakkında da yine böyle hissetmişti; her şeyde bir tutarlılık, bir denge vardı; yani değişimden payını almayan ve (yansıyan ışıkların üzerinde dalgalandığı pencereye bir bakış attı) o akışın, faniliğin, uçucu olanın karşısında yakut gibi parlayan bir şey; böylece o gün hissetmiş olduğu bir şeyi, o huzuru, dinginliği, gece yeniden hissetmiş oldu. Böylesi anlardan, diye düşündü, oluşuyor sonsuza kadar kalan şey. Bu da öyle olacaktı.</p>
  <p class="normal1">“Evet,” diyerek William Bankes’in içini rahatlattı, “herkese fazla fazla yetecek kadar var.”</p>
  <p class="normal1">“Andrew,” dedi, “tabağını biraz aşağıda tut yoksa dökeceğim.” (Boeuf en Daube gerçekten mükemmel olmuştu.) Kaşığı bırakırken, her şeyin merkezini kuşatan o sakin yer burası işte, diye hissetti, burada hareket edebilir insan ya da durabilir; artık konuşulanlara kulak vererek bekleyebilir (herkes yemeğini almıştı); bulunduğu yükseklikten ansızın aşağı düşen bir kartal gibi gösteriş yapabilir, kolayca kahkahalar atabilir, bütün <br class="chapter"/>ağırlığını masanın öteki ucunda bin iki yüz elli üçün kare köküne, bu sayının tren biletindeki sayıyla aynı oluşuna dair bir şeyler anlatan kocasına verebilirdi. </p>
  <p class="normal1">Ne demekti ki bütün bunlar? Bugüne kadar anlamış değildi. Karekök de ne demekti? Oğlanlar biliyordu. Sırtını onlara yaslamıştı, küpler ve karekökler konusunda; zaten o anda bundan söz ediyorlardı; Voltaire ve Madame de Staël’den; Napoleon’un karakterinden; Fransa’daki arazi kiralarından; Lord Rosebery’den; Creevey’nin Anıları’ndan: dalgalanan dokunun üzerine köprü kuran, dünyayı ayakta tutan demir kirişler gibi yukarı aşağı, sağa sola uzanan erkek zekâsının bu harika dokusunun kendisini kaldırıp desteklemesine izin verdi, böylece kendini ona bırakabildi, hatta gözlerini kapatabildi ya da yattığı yerden bir ağacın sayısız katmanlar oluşturan yapraklarına bakan bir çocuk gibi gözlerini kırpıştırdı. Sonra uyandı. Doku hâlâ üretiliyordu. William Bankes Waverley romanlarını övmekle meşguldü.</p>
  <p class="normal1">Altı ayda bir o romanlardan birini okuduğunu söylüyordu. Peki Charles Tansley buna neden bu kadar öfkeleniyordu? Tansley bu konuda hiçbir şey, hem de hiçbir şey bilmemesine rağmen, diye düşündü delikanlıyı dinlemekten çok gözlemleyen Mrs. Ramsay, hemen lafa daldı (bütün bunlar hep Prue’nun ona iyi davranmayışı yüzünden, diye düşündü). Tavrından onun amacını anlayabiliyordu – kendini göstermek istiyordu ve profesör olana ya da evlenene kadar bu hep böyle sürecekti, “Ben – Ben – Ben,” deme ihtiyacından ancak o zaman kurtulabilecekti. Çünkü zavallı Sir Walter’ı, yoksa Jane Austen mıydı, eleştirirken, durmadan “Ben – Ben – Ben,” diyordu. Sadece kendini ve bırakacağı izlenimi düşündüğünü onun ses tonundan, kelimeleri vurgulayış şeklinden ve tedirginliğinden anlayabiliyordu Mrs. Ramsay. Başarıya ulaşmak ona iyi gelecekti. Her neyse, yine tartışmaya dalmışlardı. Artık onları dinlemesi gerekmiyordu. Bunun sonsuza kadar sürmeyeceğini biliyordu ama o anda gözleri öyle net görüyordu ki sanki masada dolaşıp herkesin gerçek yüzünü, düşünceleriyle duygularını hiç çaba harcamadan ortaya çıkartıyordu, tıpkı suyun altına süzülen, küçük dalgaları, sudaki sazları, yalpalayarak yüzen golyan balıklarını, ansızın sessizleşen alabalıkların hepsini oldukları yerde titrerlerken yakalayan bir ışık gibi. Onları görüyordu; duyuyordu; ama söyledikleri her şeyde böyle bir özellik de vardı, söyledikleri her şey bir alabalığın hareketi gibiydi, dalgacıklarla çakıltaşlarını, sağda bir şeyi, solda da başka bir şeyi aynı anda görebiliyordunuz; ve bütün bir arada tutuluyordu; ve gerçek hayatta Mrs. Ramsay her şeyi eleyip birbirinden ayırırdı; Waverley romanlarını çok sevdiğini ya da hiç okumadığını söylerdi; kendini zorlardı; şimdiyse hiçbir şey söylemiyordu. O an için havada asılı kalmıştı.</p>
  <p class="normal1">“İyi ama bunun ne kadar süreceğini sanıyorsunuz?” dedi birisi. Dışarıya antenler salmıştı da bunlar titrerken bazı sözcükleri yakalıyor ve onun dikkatine sunuyorlardı sanki. Bu cümle de onlardan biriydi. Kocası için tehlike kokusu almıştı. Bunun gibi bir sorunun ona kendi başarısızlığını hatırlatacak bir şeylerin söylenmesine yol açacağı belliydi. Kitabı ne zamana kadar okunurdu – onun aklına hemen bu gelecekti. William Bankes (onun bu gibi abes şeylerle hiç işi olmazdı) gülerek, modadaki değişimlere zerre kadar önem vermediğini söyledi. İster edebiyatta isterse başka bir konuda olsun – neyin kalıcı olacağını kim bilebilirdi ki?</p>
  <p class="normal1">“Bırakın neden keyif alıyorsak onu yapalım,” dedi. Onun dürüstlüğünü çok beğendi Mrs. Ramsay. İyi ama bu beni nasıl etkileyecek, diye hiç düşünmüyordu sanki. Ama farklı bir mizaca sahipseniz, övülmeye, cesaretlendirilmeye ihtiyaç duyuyorsanız, tabii ki endişe etmeye başlıyordunuz (Mr. Ramsay’in endişe etmeye başladığını biliyordu); birilerinin, ama sizin çalışmalarınız mutlaka kalıcı olacaktır Mr. Ramsay, ya da buna benzer bir şeyler söylemesini istiyordunuz. Bu endişesini, hafif bir tedirginlikle de olsa gayet açık bir şekilde Scott’ın (yoksa Shakespeare miydi?) kendisi için ömür boyu kalıcı olacağını söyleyerek ortaya koydu. Bunu söylerken sesi gergindi. Masadaki herkesin, nedenini bilemeden, kendini biraz rahatsız hissettiğini düşündü Mrs. Ramsay. Sonra, sezgileri gayet güçlü olan Minta Doyle dobra dobra, anlamsızca, Shakespeare okumaktan hoşlanan tek bir kişi bile olduğuna inanmadığını söyledi. Mr. Ramsay de soğuk bir sesle (neyse ki böylece dikkati başka yere çekilmişti) pek az insanın Shakespeare’i iddia ettikleri kadar sevdiğini söyledi. Ama, diye ekledi, yine de bazı oyunları göz ardı edilemeyecek kadar önemlidir, ve Mrs. Ramsay o an için her şeyin yine yolunda olduğunu gördü; kocası Minta’nın sözlerine gülecekti, o da, Mrs. Ramsay’in gördüğü kadarıyla, kocasının kendisiyle ilgili derin endişesinin farkında olduğu için, ona ilgi gösterecek, şu ya da bu şekilde gururunu okşayacaktı. Ama keşke buna gerek olmasaydı: Belki de bu gereksinim kendi suçuydu. Her neyse, artık Paul Rayley’nin insanın çocukken okuduğu kitaplarla ilgili neler demeye çalıştığına kulak verebilirdi. O, kitapların kalıcı olduğunu söylüyordu. Okuldayken biraz Tolstoy okumuştu. Hiç unutamadığı birisi daha vardı ama adını hatırlayamıyordu. Rus isimlerini akılda tutmanın imkânsız olduğunu söyledi Mrs. Ramsay. “Vronsky,” dedi Paul. Bunu hatırlıyordu çünkü onun bir kötü adam ismine çok uygun olduğunu düşünmüştü hep. “Vronsky,” dedi Mrs. Ramsay; “Ah, <span class="ideitalik">Anna Karenina</span>,” ama sohbet burada tıkandı çünkü kitaplar ilgi alanlarında değildi. Yo, Charles Tansley olsa kitaplar konusunda ikisine de hemen derslerini verirdi, ama öylesine, doğru bir şey mi söylüyorum, iyi bir izlenim yaratıyor muyum acaba, gibi kaygılar karışırdı ki sözlerine Tansley <br class="chapter"/>konuşurken Tolstoy’dan çok onun hakkında bir şeyler öğrenirdiniz, oysa Paul konuşurken kendisinden değil, sadece konudan söz ederdi. Bütün budalalar gibi Paul’de de bir mütevazılık, karşısındakinin hislerine değer verme alışkanlığı vardı, arada bunu çekici bulduğu olurdu Mrs. Ramsay’in. Şimdi de kendisini ya da Tolstoy’u değil, Mrs. Ramsay’in üşüyüp üşümediğini, cereyanda kalıp kalmadığını, bir armut isteyip istemediğini düşünüyordu.</p>
  <p class="normal1">Hayır, dedi Mrs. Ramsay, armut istemiyordu. Aslında hiç kimsenin dokunmamasını dileyerek, kıskanç gözlerle kolluyordu meyve tabağını (farkında olmaksızın). Gözleri meyvelerin kıvrımlarıyla gölgelerine, Lowland üzümlerinin koyu morlarına dalıp çıkıyor, sonra deniz kabuğunun dikenli sırtında dolaşıyor, neden yaptığını ya da yaptıkça neden daha çok huzur bulduğunu bilmeden, morun yanına sarıyı, kavisli bir meyvenin yanına yuvarlağı koyuyordu; ta ki, ah, çok yazık, bunu neden yapmışlardı – bir el uzanıp armutu alarak her şeyi mahvedinceye kadar. Şefkatle Rose’a baktı Mrs. Ramsay. Jasper ile Prue’nun arasında oturan Rose’a baktı. İnsanın kendi çocuğunun böyle bir şey yapması ne tuhaftı!</p>
  <p class="normal1">Çocuklarını, Jasper’ı, Rose’u, Prue’yu, Andrew’u, neredeyse hiç ses çıkarmadan, ama dudaklarının titreyişinden anladığı kadarıyla aralarında gizli bir şakayı paylaşarak, yan yana otururken görmek ne tuhaftı. Masada olup bitenlerden apayrı, kendi odalarına gittiklerinde gülmek için sonraya sakladıkları bir şeyler vardı. Babalarıyla ilgili bir şey olmadığını umdu. Yok, değildi herhalde. Acaba ne, diye meraklandı, biraz da üzülerek, kendisi orada olmasaydı çocuklar gülerdi mutlaka. Kolay kolay konuşmalara katılmadıkları için, o sabit, donuk, maskeye benzeyen yüzlerinin ardında sonraya saklıyorlardı her şeyi; büyüklerden biraz yukarıda ya da uzakta duran izleyiciler, gözlemciler gibiydiler. Ama bu gece Prue’ya baktığında, bu durumun onun için çok geçerli olmadığını görebiliyordu. O daha yeni yeni başlıyor, kıpırdanıyor, aralarına giriyordu. Karşısındaki Minta’nın ışıltısı, bir heyecan, bir mutluluk beklentisi yansımışçasına belli belirsiz bir ışık vardı yüzünde, sanki kadınlarla erkekler arasındaki aşkın güneşi masa örtüsünün kenarlarından doğmuştu da, Prue bunun ne olduğunu bilmeden öne eğilmiş onu selamlıyordu. Gözlerini çekinerek ama merakla Minta’ya dikmişti, Mrs. Ramsay birinden ötekine baktı ve içinden Prue ile konuşarak, bir gün sen de onun kadar mutlu olacaksın, dedi. Çok daha mutlu olacaksın, diye de ekledi, çünkü benim kızımsın; kendi kızı başkalarının kızlarından daha mutlu olmalıydı. Ama yemek bitmişti. Masadan kalkma zamanı gelmişti. Herkes tabağında kalanlarla oynayıp duruyordu. Kocasının anlattığı hikâyeye gülmelerinin bitmesini bekleyecekti. Minta ile bir iddia konusunda şakalaşmakla meşguldü Mrs. Ramsay. Sonra kalkacaktı masadan.</p>
  <p class="normal1">Charles Tansley’i sevdiğini düşündü birden; onun gülüşünü seviyordu. Paul ile Minta’ya karşı bu kadar öfkeli olmasını seviyordu. Münasebetsizliklerini seviyordu. Sonuçta çok kafalı bir çocuktu. Lily ise, diye düşündü peçetesini tabağının yanına bırakırken, kendi kendini eğlendirmesini iyi bilirdi. Lily’nin nasıl olduğunu dert etmeye gerek yoktu. Bekledi. Peçetesini tabağının altına soktu. Evet, artık kalkabilirler miydi? Hayır. Hikâye hikâyeyi kovalıyordu. Bugün kocasının keyfi yerindeydi ve herhalde, o çorba olayından sonra zavallı Augustus’un gönlünü almak için onu da sohbete dahil etmişti – okuldayken ortak arkadaşları olan birisiyle ilgili hikâyeler anlatıyorlardı. Artık camlar iyice karardığı için mumların alevinin daha da parladığı pencereye baktı ve dışarıya bakarken söylenenleri dinlemediği için sesler kulağına çok tuhaf, bir katedraldeki ayinin sesleri gibi geldi. Aniden patlayan kahkahalar, ardından tek başına konuşan birinin (Minta’nın) sesi, bir Katolik kilisesinde ayine katılan erkeklerle çocukların Latince duaları haykırışını hatırlattı ona. Bekledi. Kocası konuşmaya devam ediyordu. Ezbere bir şey okuyordu ve konuşmasının ritminden, ses tonundaki coşkulu ve melankolik tınıdan bunun bir şiir olduğunu anladı:</p>
  <p class="normal1"><span class="indentmetin">Çık, gel bahçe yolundan,</span></p>
  <p class="normal1"><span class="indentmetin">Luriana, Lurilee.</span></p>
  <p class="normal1"><span class="indentmetin">Çin gülleri çiçeklenmiş, sapsarı arılar üstlerinde.</span></p>
  <p class="normal1">Sözcükler (pencereye bakıyordu), sanki herkesten bağımsızlarmış, onları hiç kimse söylememiş de, kendi başlarına var olmuşlar gibi gelmişti kulağına, sanki dışarıdaki suyun üzerinde yüzen çiçeklerdi.</p>
  <p class="normal1"><span class="indentmetin">Yaşadığımız ve yaşayacağımız bütün hayatlar</span></p>
  <p class="normal1"><span class="indentmetin">Ağaçlarla dolu ve sürekli değişen yapraklarla.</span></p>
  <p class="normal1">Ne anlama geldiklerini bilmiyordu, ama tıpkı müzik gibi sözcükler de kendi sesiyle, kendisinin dışında söylenir gibiydiler, kendisi farklı şeyler söylerken akşam boyunca aklında olanları kolayca ve doğal bir şekilde anlatıyorlardı. Hiç bakmasa da masadaki herkesin o sesi dinlediğini biliyordu:</p>
  <p class="normal1"><span class="indentmetin">Bilmem sence de öyle mi</span></p>
  <p class="normal1"><span class="indentmetin">Luriana, Lurilee</span></p>
  <p class="normal1">kendisiyle aynı rahatlamayı ve hazzı duyarak, sanki nihayet, söylenmesi gereken şey söylenmiş gibi, sanki o ses kendi sesleriymiş gibi.</p>
  <p class="normal1">Ama ses kesilmişti. Etrafa bakındı. Zorlanarak masadan kalktı. Augustus Carmichael da ayağa kalkmıştı, elindeki peçetesi uzun beyaz bir giysiye benziyordu, ezgili bir sesle şiire devam etti:</p>
  <p class="normal1"><span class="indentmetin">Kralların atlarıyla</span></p>
  <p class="normal1"><span class="indentmetin">Çayırlardan ve papatya tarlalarından </span></p>
  <p class="normal1"><span class="indentmetin">Palmiye yapraklarıyla, sedir demetleriyle geçişini </span></p>
  <p class="normal1"><span class="indentmetin"> izlemek için,</span></p>
  <p class="normal1"><span class="indentmetin">Luriana, Lurilee,</span></p>
  <p class="normal1">Mrs. Ramsay yanında geçerken hafifçe ona doğru dönüp son sözcükleri tekrarladı:</p>
  <p class="normal1"><span class="indentmetin">Luriana, Lurilee,</span></p>
  <p class="normal1">ve sanki onu onurlandırmak istercesine eğildi önünde. Mrs. Ramsay nedenini bilemeden Augustus’un o anda kendisinden her zamankinden daha çok hoşlandığını hissetti; bir gönül ferahlığı ve minnet duygusuyla selamına karşılık verdi, geçsin diye açtığı kapıdan dışarıya çıktı.</p>
  <p class="normal1">Şimdi her şeyi bir adım daha ileriye götürmek gerekiyordu. Eşikte durdu, daha o bakarken kaybolan o tablonun içinde kaldı bir an daha, sonra da, hareketlenip Minta’nın koluna girerek odadan çıkarken, birden her şey değişti, farklı bir şekil aldı; omzunun üzerinden son bir kez göz atarken, o tablonun artık geçmişe karıştığını biliyordu. </p>
  <p class="h1baslik"><span class="idebold1">XVIII</span></p>
  <p class="normal1">Her zamanki gibi, diye düşündü Lily. Tam o anda hep yapılması gereken bir şeyler olurdu, Mrs. Ramsay, kendine has nedenlerle hemen yapılmasını isterdi onun, şu anda olduğu gibi, bazen herkes sağda solda durup şakalaşırken, sigara odasına mı yoksa salona ya da tavan arasına mı gideceklerine karar veremezken. Sonra onun bu hayhuy içinde, Minta’nın koluna girmiş durduğunu, kendine, “Evet, artık zamanı geldi,” diye hatırlattığını, tek başına bir şeyler yapmak için esrarlı bir havayla ortadan kaybolduğunu gördüler. Ve o gider gitmez herkes dağılır gibi oldu; oyalandılar, sağa sola gittiler, Mr. Bankes, Charles Tansley’in koluna girerek yemekte başladıkları siyaset tartışmasını tamamlamak üzere terasa çıkarınca gecenin dengesi değişti, ağırlık başka bir yöne aktı; onları uzaklaşırken izleyen Lily, kulağına İşçi Partisi’nin politikalarına dair birkaç kelime çalınırken, sanki diye düşündü, geminin köprü üstüne çıkmışlar da kerteriz alıyorlar; şiirden siyasete geçiş onda bu etkiyi yaratmıştı; işte Mr. Bankes ile Charles Tansley dışarı çıkarlarken, Mrs. Ramsay lambanın ışığında tek başına üst kata gitti. Nereye gidiyor acaba, diye meraklandı Lily, böyle acele acele?</p>
  <p class="normal1">Aslında koştuğu ya da acele ettiği yoktu Mrs. Ramsay’in; hatta gayet ağırdı adımları. Onca sohbetten sonra bir an sakin durup tek bir şeyi ele almak geçiyordu içinden, hayati olan şeyi; ayıklamak; koparmak; bütün duygulardan, kıvır zıvırdan arındırıp karşısında tutmak ve bu gibi şeylere karar vermeleri için bir araya getirdiği yargıçların oturduğu kurulun karşısına çıkarmak. İyi mi, kötü mü, doğru mu yoksa yanlış mı? Nereye gidiyoruz hepimiz ... vesaire. Böylece yemeğin şokunu üzerinden attı, tamamen bilinçsizce ve ne yaptığını bilmeden, dengesini sağlamak için dışarıdaki karaağaçların dallarından yardım aldı. Kendi dünyası değişiyordu, onlarsa sabitti. Yemek onu harekete geçirmişti. Her şey düzene girmeliydi. Şunu bunu düzene sokması gerektiğini düşündü, ağaçların sükûnetindeki saygınlığı ve karaağaç dallarının şimdi yine, rüzgârla birlikte (dalgadan geçen bir geminin başı gibi) görkemle göğe uzanışını duyarsızca onayladı. Çünkü hava rüzgârlıydı (dışarı bakmak için bir an durdu). Rüzgârlıydı ve yapraklar arada bir gökyüzünü okşayarak bir yıldızı açığa çıkartıyor, yıldızlar da sanki titreşerek ışıyor ve yaprakların kenarlarının arasından parlamaya çalışıyorlardı. Evet, bu iş olmuştu o zaman, halledilmişti; ve halledilip bitirilen her şey gibi, resmileşmişti. Şimdi düşününce, onca sohbetten ve duygudan arındıktan sonra, sanki hep orada varmış gibiydi, sadece şimdi ortaya çıkarılmıştı, çıkınca da her şeyi dengeye oturtmuştu. Hepsi de, diye düşündü yürümeye devam ederek, hayatları boyunca bu geceyi hep anacaklardı; bu ayı; bu rüzgârı, bu evi; kendisini de. Gururlanmaya en yatkın olduğu bir anda, hayatları boyunca onların kalplerinde yer alacağını düşünmek gururunu okşadı; bu da, bu da, bu da, diye düşündü gülerek, ama sevgiyle, sahanlıktaki kanepe de (annesinindi) ve sallanan koltuk da (babasınındı) ve Hebrid Adaları’nın haritası da. Bütün bunlar Paul ile Minta’nın yaşamında yeniden hayat bulacaktı; “Rayley’lerin” – bu yeni ismi tekrarladı ve eli çocuk odasının kapısında, aradaki duvarlar iyice incelmiş ve her şey pratikte (rahatlama ve mutluluk hissediyordu) bir arada akıyormuş gibi heyecandan kaynaklanan, insanlarla arasındaki o duygu birliğini hissetti; koltuklar, masalar, haritalar hem kendisinindi hem de onların, kime ait olduklarının bir önemi kalmamıştı, o öldükten sonra da Paul ile Minta bunları devam ettireceklerdi. </p>
  <p class="normal1">Kapı kolunu gıcırdamasın diye sertçe indirip içeriye girdi ve sesli konuşmaması gerektiğini kendine hatırlatmak ister gibi hafifçe dudaklarını büzdü. Ama içeriye girer girmez, tedbirli davranmanın gereksiz olduğunu görerek canı sıkıldı. Çocuklar daha uyumamıştı. Bu en kızdığı şeydi. Mildred daha dikkatli olmalıydı. James’in uyumaya hiç niyeti yok gibiydi, Cam dimdik oturuyor, Mildred yalınayak dolaşıyordu, saat neredeyse on bir olmasına rağmen hâlâ konuşuyorlardı. Konu neydi? Yine şu korkunç kafatası. Mildred’a onu kaldırmasını söylemişti ama o tabii ki unutmuştu ve şimdi Cam de James de ayaktaydılar, saatler önce uyumuş olmaları gerekirken birbirleriyle çekişiyorlardı. Şu korkunç kafatasını, Edward hangi akla hizmet yollamıştı ki? Aptallık edip onu duvara asmalarına izin vermişti. Mildred duvara sımsıkı çivilendi demişti, Cam o kafatası odadayken uyuyamıyor, James de kafatasına dokundukları anda kıyameti koparıyordu. </p>
  <p class="normal1">Ama Cam uyumalıydı (domuzun koca boynuzları olduğunu söylüyordu Cam) – uykuya dalıp rüyasında muhteşem saraylar görmeliydi, öyle dedi Mrs. Ramsay, Cam’in yatağına oturarak. Ama odanın her yerinde o boynuzları görüyordu Cam. Doğruydu. Lambayı nereye koyarlarsa koysunlar (James karanlıkta uyuyamıyordu) boynuzların gölgesi mutlaka bir yere vuruyordu.</p>
  <p class="normal1">“Ama düşünsene Cam, o sadece yaşlı bir domuz,” dedi Mrs. Ramsay, “çiftliktekiler gibi siyah ve tatlı bir domuzcuk.” Ne var ki Cam onu odanın her yerinden üstüne saldıran korkunç bir şey olarak görüyordu. </p>
  <p class="normal1">“Peki öyleyse,” dedi Mrs. Ramsay, “biz de üstünü örteriz,” ve çocuklar gözleriyle izlerken şifoniyere gidip küçük çekmeceleri hızla birer birer açtı, işe yarar bir şey bulamayınca, hemen kendi şalını çıkarıp domuz kafasına defalarca doladı, Cam’in yanına dönüp başını yastığa, onunkinin yanına yaslayarak şimdi nasıl da güzel göründüğünü, perilerin ona nasıl da bayılacağını söyledi; kuş yuvası gibi olmuştu, yurtdışında gördüğü çok güzel bir dağa benzemişti, vadileriyle, çiçekleri ve çan sesleriyle, kuş şakımalarıyla, ufak keçileri ve antiloplarıyla... Ritmik bir sesle söylediği sözlerin Cam’in zihninde yankılandığını, kendisinin peşinden onun da domuz kafasının nasıl da bir dağa, kuş yuvasına, bahçeye benzediğini ve üzerinde küçük antiloplar olduğunu tekrarladığını görebiliyordu, Cam’in gözleri kapanıp açılıyordu, Mrs. Ramsay gitgide tekdüzeleşen, daha ritmik ve anlamsız bir ton alan sesiyle ona gözlerini yumup uyuması ve rüyasında dağları, vadileri, kayan yıldızları, papağanları, antilopları, bahçeleri ve güzel olan her şeyi görmesi gerektiğini söylerken başını yastıktan usulca kaldırdı, daha da mekanikleşen sesiyle konuşmaya devam ederek iyice doğrulduğunda, Cam’in uyumuş olduğunu gördü.</p>
  <p class="normal1">Artık, diye fısıldadı oğlunun yatağına giderek, James de uyumalıydı, çünkü bak, dedi, yabandomuzunun kafası yerinde duruyordu; ona dokunmamışlardı; James’in istediği olmuştu; sapasağlam orada duruyordu. James kafanın şalın altında olduğuna emin oldu. Ama bir şey daha sormak istiyordu annesine. Yarın Fener’e gidecekler miydi?</p>
  <p class="normal1">Hayır, yarın değil ama yakında gideceklerini söyleyerek, ona söz verdi Mrs. Ramsay; havanın açtığı ilk gün. James uslu çocuk oldu. Uzandı. Annesi üstünü örttü. Ama onun bunu hiç unutmayacağını biliyordu, Charles Tansley’e öfkeliydi Mrs. Ramsay, kocasına da, onu umutlandırdığı için kendine de kızgındı. Elini şalına attı ama domuz kafasına sarmış olduğunu hatırlayınca ayağa kalktı, pencerenin camını dört-beş santim daha aşağı çekti, rüzgârın sesini duydu, gecenin kaygısız serinliğini içine çekti, Mildred’a iyi geceler mırıldanıp odadan çıktı, kilidin dilini deliğine yavaşça düşürdü ve gitti. </p>
  <p class="normal1">Kitaplarını odasında yere fırlatmasa, diye düşündü, Charles Tansley’in ne kadar münasebetsiz bir tip olduğunu hatırlayarak. Çünkü ikisinin de uykusu derin değildi; ikisi de tez canlı çocuklardı ve Tansley Fener hakkında öyle şeyler söylediğine göre, tam çocuklar uykuya dalacakken sakarlık edip dirseğiyle çarparak üst üste konulmuş birkaç kitabı da devirebilirmiş gibi geliyordu Mrs. Ramsay’e. Çalışmak için yukarı çıkmıştı herhalde. Yine de pek yalnız görünüyordu; yine de o gittiği zaman rahatlayacaktı; yine de yarın ona daha iyi davranmalarını sağlayacaktı; yine de kocasına hayran bir gençti; yine de münasebetsiz tavırlarının yontulması gerekiyordu; yine de gülüşünü seviyordu – bunları düşünerek aşağı inerken, merdivendeki pencereden ayı –o sarı hasat dolunayını– görebileceğini fark edip döndüğünde, aşağıdakiler onu yukarıda, merdivende gördüler. </p>
  <p class="normal1">“İşte benim annem,” diye düşündü Prue. Evet; Minta ona bir baksındı; Paul Rayley ona baksındı. Her şeyin özü bu, diye hissetti, sanki dünyada böyle bir tek kişi varmış gibi; o da annesiydi. Az önce ötekilerle tam bir yetişkin gibi konuşurken, yeniden çocuk olmuştu; yaptıkları şey bir oyundu; annesi bu oyunlarını onaylayacak mıydı, yoksa ayıplayacak mıydı. Minta’nın, Paul’ün ve Lily’nin onu gördükleri için ne kadar şanslı olduklarını, onun kızı olmakla ne kadar talihli olduğunu düşündü; hiç büyümeyecekti ve evden asla ayrılmayacaktı, bir çocuk gibi, “Dalgaları seyretmek için kumsala inmeyi düşünmüştük de,” dedi. </p>
  <p class="normal1">Mrs. Ramsay bir anda, durup dururken, yirmilik, cıvıl cıvıl bir kıza dönüştü. Şenlik havasına kapılmış gibiydi. Tabii gitmeliydiler, tabii gitmeliydiler, öyle seslendi, gülerek; ve son üç-dört basamağı hızla indi, bir ona bir ötekine baktı, gülerek Minta’nın eşarbını başına doladı, onlarla gidebilmeyi çok isterdi, çok geç kalırlar mıydı; saati olan var mıydı acaba?</p>
  <p class="normal1">“Evet, Paul’ün var,” dedi Minta. Paul güderi bir kılıftan çok güzel, altın bir saat çıkartarak ona gösterdi. Saati avcunun içinde tutup gösterirken içinde, “Her şeyi biliyor. Ona bir şey anlatmam gereksiz,” hissi vardı. Saati ona gösterirken şöyle diyordu: “Başardım, Mrs. Ramsay. Bunu size borçluyum.” Paul’ün elindeki altın saati gören Mrs. Ramsay de, Minta’nın fevkalade şanslı bir kız olduğunu düşündü. Güderi kılıflı altın saati olan bir erkekle evleniyor!</p>
  <p class="normal1">“Sizinle gelebilmeyi nasıl da isterdim!” diye haykırdı. Ama onu alıkoyan şey öylesine güçlüydü ki bunun ne olduğunu sorgulamak aklına bile gelmiyordu. Onlarla birlikte gitmesi elbette imkânsızdı. Ama öteki şey olmasaydı, gitmeyi isterdi, düşündüğü şeyin (güderi kılıflı saati olan bir erkekle evlenmenin ne büyük bir şans olduğu) abesliğini fark ederek, dudaklarında bir tebessümle, kocasının oturmuş kitap okuduğu öteki odaya girdi.</p>
  <p class="h1baslik"><span class="idebold1">XIX</span></p>
  <p class="normal1">Tabii, dedi odaya girerken kendi kendine, oraya istediği bir şeyi almak için gelmesi gerekmişti. İlk başta özellikle o lambanın altına, özellikle o koltuğa oturmak istemişti. Ama ne olduğunu bilemese, ne olduğunu anlayamasa da, istediği bir şey daha vardı. Kocasına baktı (çorabını alıp örmeye başlarken) ve rahatsız edilmek istemediğini anladı – açıkça belliydi. Onu çok etkileyen bir şey okuyordu. Yüzündeki hafif gülümsemeyi görünce onun duygularını kontrol altında tuttuğunu anladı. Sayfaları hızla çeviriyordu. Rol yapıyordu – belki de kendini kitaptaki kişinin yerine koyuyordu. Hangi kitaptı acaba? Ah, Sir Walter’ın kitaplarından biri olduğunu gördü, ışık örgüsünü aydınlatsın diye lambanın siperliğini düzeltirken. Çünkü Charles Tansley demişti ki (kitapların yere çarpmasını bekler gibi tavana baktı) – Tansley insanların artık Scott okumadığını söylemişti. Bunun üzerine, insanların kendisi için de böyle söyleyeceğini düşünen kocası gidip o kitaplardan birini bulmuştu tabii. Charles Tansley’in sözlerinin “Çok doğru,” olduğu sonucuna varırsa, Scott konusunda söyleneni kabul edecekti. <br class="chapter"/>(Okurken bir şeyleri ölçüp biçtiğini, düşündüğünü, artısıyla eksisini değerlendirdiğini görebiliyordu.) Ama kendisiyle ilgili konuda değil. Kendisi söz konusu olduğunda hep tedirgindi. Mrs. Ramsay çok üzülüyordu buna. Kendi kitapları için her zaman kaygı duyacaktı kocası, okunacaklar mı, iyiler mi, neden daha iyi değiller, insanlar hakkımda ne düşünüyor? Onu bu halde düşünmek canını sıktı, yemekte şöhretten ve kitapların kalıcılığından söz edilirken kocasının birden tedirginleşmesinin nedeni anlaşılmış mıydı acaba, çocuklar buna mı gülmüşlerdi, çorabı seri hareketlerle örerken, dudaklarının kenarındaki ve alnındaki bütün çizgiler oyulmuş gibi belirginleşti ve Mrs. Ramsay savrulup duran ama esinti kesilince, yaprak yaprak sessizliğe gömülen bir ağaç gibi sakinleşti. </p>
  <p class="normal1">Önemli değil ki bunların hiçbiri, diye düşündü. Büyük bir adam, büyük bir kitap, şöhret – kim bilebilirdi? Mrs. Ramsay bu konuda hiçbir şey bilmiyordu. Ama kocasının özelliğiydi, bu doğruculuk – mesela yemekte de tamamen içgüdüsel bir şekilde, keşke o da konuşsa, diye düşünmüştü. Kocasına güveni tamdı. Ve bütün bunları, suya dalınca yanından geçtiği yosunları, çöpleri, hava kabarcıklarını kenara iter gibi aklından uzaklaştırdı, derinlere gömülürken holde diğerleri konuşurken hissettiği şeyi hissetti, istediği bir şey vardı – buraya onu almak için gelmişti; bunun ne olduğunu tam olarak bilemeden, gözleri kapalı, gitgide daha da derinlere düştü. Örgüsünü örerken biraz bekledi, merak ediyordu, yemekte söylenen o sözler “Çin gülleri çiçeklenmiş, sapsarı arılar üstlerinde” cümlesi tempolu bir şekilde zihninin duvarlarını yalamaya başladı, yalarken de biri kırmızı, biri mavi, biri sarı küçük lambalara benzeyen sözcükler karanlık zihninde parladı, dört bir yana uçuşmak, ya da çığlık atıp yankılanmak üzere tünedikleri yerden ayrılmış gibiydiler; Mrs. Ramsay yana dönüp sehpanın üzerindeki kitabı aradı eliyle. </p>
  <p class="normal1"><span class="indentmetin">Yaşadığımız bütün hayatlar </span></p>
  <p class="normal1"><span class="indentmetin">ve yaşayacaklarımız,</span></p>
  <p class="normal1"><span class="indentmetin">Ağaçlar dolu ve değişen yapraklarla,</span></p>
  <p class="normal1">diye mırıldanarak şişlerini çoraba batırdı. Kitabı açtı, rastgele oradan buradan okumaya, okurken de geri geri, yukarıya tırmandığını, üzerine kapanan taçyapraklarını itip kendine yol açtığını hissetmeye başladı, sadece şunun beyaz, bunun kırmızı olduğunu biliyordu. İlk başta sözcüklerin ne anlama geldiğini hiç anlayamadı.</p>
  <p class="normal1"><span class="indentmetin">Buraya, bitkin gemiciler, buraya kırın kanatlı hasretlerinizin dümenini!</span></p>
  <p class="normal1">diye okudu, iki yana sallanarak, bir oraya, daldan dala, kırmızılı-beyazlı bir çiçekten ötekine atlar gibi satırdan satıra atlayarak sayfayı çevirdi, ta ki küçük bir sesle irkilene dek – kocası bacaklarına şaplak atıyordu. Bir an göz göze geldiler; ama konuşmak istemiyorlardı. Söyleyecek bir şeyleri yoktu ama yine de, kocasından ona bir şeyler akıyordu. Bacaklarına şaplak attıran hayattı, hayatın gücüydü, o muazzam mizahtı, bunu biliyordu. Beni rahat bırak, der gibiydi, bir şey söyleme; otur orada. Ve okumaya devam etti. Dudakları oynuyordu. O şey içine dolmuştu. Onu güçlendirmişti. O akşamın bütün ufak pürüzleriyle sürtüşmelerini, insanlar sürekli bir şeyler yiyip içerken orada hiç kıpırdamadan oturmanın onu nasıl da anlatılmaz derecede sıktığını, karısına karşı nasıl da hırçın davranmış olduğunu, kitapları yok sayılırcasına elden ele geçirilirken nasıl kırıldığını, üzüldüğünü unutup gitmişti. Şu anda (eğer düşünce bir alfabe gibi A’dan Z’ye kadar gidiyorsa) Z’ye ulaşanın kim olacağının zerre kadar önemi olmadığını hissediyordu. Birisi mutlaka ulaşacaktı – kendisi olmasa da, başka biri. Bu adamın gücü ve aklı başındalığı, hilesiz hurdasız ve basit şeylere gösterdiği duyarlılık, o balıkçılar, Mucklebackit’in kulübesindeki o zavallı çılgın yaratık ona öylesine bir enerji vermiş, bir şeylerden kurtulmasını sağlamıştı ki, kendini kışkırtılmış, muzaffer hissetti, gözyaşlarını tutamadı. Yüzünü saklamak için kitabı biraz kaldırıp gözyaşlarının akmasına izin verdi, başını iki yana sallayarak kendinden geçti (ahlak, Fransız romanları ve İngiliz romanları, Scott’un elinin kolunun bağlı olduğu ama belki kendi görüşünün de öteki görüş kadar doğru olduğuna dair birkaç şey düşünmeyi de ihmal etmeden), zavallı Steenie’nin boğuluşuyla Mucklebackit’in kederi (Scott bu romanda zirvedeydi) ve bunların tattırdığı inanılmaz zevk ve zindelik duygusu ona kendi sıkıntılarını ve sorunlarını unutturdu. </p>
  <p class="normal1">Haydi, daha iyisini yazsınlar bakalım, diye düşündü okuduğu bölümü bitirirken. Birisiyle tartışmış da onu alt etmiş gibi hissediyordu kendini. Ne derlerse desinler, bundan daha iyisini yazamazlardı; böylece kendi konumu da güvence altına alınmış oluyordu. Aşk hikâyesi çok sıradandı, diye düşündü her şeyi bir kez daha zihninde toparlayarak. Şu sıradan, bu birinci sınıf, diye düşündü her şeyi yan yana koyarak. Ama yeniden okumalıydı. Bütün yapıyı tam olarak hatırlayamıyordu. Vardığı yargıyı askıya almalıydı. Böylece öteki düşünceye geri döndü – genç adamlar bunu umursamıyorsa, tabii ki kendisini de umursamazlardı. Şikâyet edecek bir şey yok, diye düşündü Mr. Ramsay, genç adamların onu beğenmediğini söyleyerek karısına sızlanma isteğini bastırarak. Kararlıydı; onu bir daha üzmeyecekti. Karısının kitap okuyuşuna baktı. Çok huzurlu görünüyordu, okurken. Herkesin çekip gitmiş, ikisinin yalnız kalmış olduğunu düşünmek hoşuna gitti. Hayatın bir kadınla yatağa girmekten ibaret olmadığını düşünerek, Scott ile Balzac’a, İngiliz romanıyla Fransız romanı konusuna geri döndü.</p>
  <p class="normal1">Mrs. Ramsay başını kaldırdı, tavşan uykusundaki birine, uyanmamı istersen uyanırım, gerçekten uyanırım, ama şart değilse biraz daha, biraz daha uyuyabilir miyim diyen birine benziyordu. Dallardan yukarı tırmanıyor, şuraya buraya gidiyor, çiçeklerin birini bırakıp birini elliyordu. </p>
  <p class="normal1"><span class="indentmetin">Ne de gülün kızıllığını övdüm,</span></p>
  <p class="normal1">diye okudu ve okurken de, en tepeye, zirveye kadar çıktığını hissetti. Ne kadar tatmin ediciydi! Ne kadar huzur vericiydi! Bu mıknatıs günden arta kalan bütün kıvır zıvırı kendine çekmişti; zihni silinip süpürülmüş, temizlenmişti sanki. Ve işte oradaydı, ellerinin içinde bir bütün halini almış, çok güzel ve makul, hayatın içinden emilip çıkarılmıştı ve orada toparlanmış duruyordu: o sone.</p>
  <p class="normal1">Ama kocasının gözlerini üzerinde hissediyordu. Yüzünde alaycı bir tebessüm vardı, güpegündüz uyuyuşuyla dalga geçer gibiydi ama aynı zamanda, okumaya devam et, diye düşünüyordu. Artık üzgün görünmüyorsun, diye düşünüyordu. Ve ne okuduğunu merak ediyordu, karısının cehaletini, basitliğini abartıyordu çünkü onun pek de zeki, kitaplarla haşır neşir olan bir kadın sayılmadığını düşünmek hoşuna gidiyordu. Okuduğu şeyi anlıyor muydu acaba? Herhalde anlamıyordur, diye düşündü. İnsanın nefesini kesen bir güzelliği vardı. Güzelliği, böyle bir şey mümkünse tabii, artmış gibi göründü gözüne. </p>
  <p class="normal1"><span class="indentmetin">Yine de hâlâ kıştı ve sen yoksun diye,</span></p>
  <p class="normal1"><span class="indentmetin">Gölgenle oynar gibi oynadım onlarla,</span></p>
  <p class="normal1">diye okuyarak soneyi bitirdi Mrs. Ramsay.</p>
  <p class="normal1">“Evet?” dedi sonra, başını kitaptan kaldırarak, onun gülümsemesine dalgın dalgın karşılık verdi. </p>
  <p class="normal1"><span class="indentmetin">“Gölgenle oynar gibi oynadım onlarla,”</span></p>
  <p class="normal1">diye mırıldanarak kitabı sehpaya bıraktı. </p>
  <p class="normal1">Neler olmuştu, diye düşündü örgüsünü eline alırken, onu yalnız başına son görüşünden beri. Giyindiğini ve ayı gördüğünü hatırlıyordu; Andrew’un yemekte tabağını fazla yüksekte tuttuğunu; William’ın söylemiş olduğu bir şeye canının sıkıldığını, ağaçlardaki kuşları; sahanlıktaki kanepeyi; çocukların uyumadığını; Charles Tansley’in kitaplarını yere düşürüp onları uyandırdığını – yo, bunu kendisi uydurmuştu; Paul’ün güderi saat kılıfını. Hangisini anlatsaydı ona?</p>
  <p class="normal1">“Paul ile Minta,” dedi örmeye başlayarak, “sözlenmişler.”</p>
  <p class="normal1">“Tahmin etmiştim,” dedi Mr. Ramsay de. Bu konuda söylenecek fazla bir şey yoktu. Mrs. Ramsay’in zihni okuduğu şiirlerle hâlâ yükselip alçalıyor, yükselip alçalıyordu; Mr. Ramsay ise Steenie’nin cenazesini okuduktan sonra kendini hâlâ capcanlı, içtenlikli hissediyordu. Bu yüzden konuşmadan oturdular. Sonra Mrs. Ramsay onun bir şey söylemesini istediğini fark etti.</p>
  <p class="normal1">Herhangi, herhangi bir şey, diye düşündü örmeye devam ederken. Ne olursa.</p>
  <p class="normal1">“Saatinin güderi kılıfı olan bir erkekle evlenmek ne kadar hoş bir şey,” dedi, aralarında bu türden espriler yapmaya alışkın oldukları için. </p>
  <p class="normal1">Mr. Ramsay burnundan sesler çıkartarak güldü. Bu evlilik kararı da, onun için öteki evlilik kararlarından farklı değildi; kız o delikanlıya fazlaydı. O zaman ne demeye insanların evlenmesini isteriz, sorusu belirdi yavaş yavaş Mrs. Ramsay’in kafasında. Ne değeri, ne anlamı vardı ki her şeyin? (O anda ne söylerlerse doğru olacaktı.) Bir şeyler söyle, diye düşündü, tek istediği kocasının sesini duymaktı. Çünkü o gölgenin, onları içine alan o şeyin, kendisini yine kuşatmaya başladığını hissediyordu. Bir şey söyle, diye yalvardı kocasına bakarak, yardım istercesine.</p>
  <p class="normal1">Mr. Ramsay konuşmuyor, kösteğinin ucundaki pusulayı ileri geri sallayarak, Scott’ın romanlarıyla Balzac’ın romanlarını düşünüyordu. Ama mahremiyetlerinin alacakaranlık duvarlarının arasından, ellerinde olmadan birbirlerine doğru çekiliyor, yan yana geliyor, iyice yakınlaşıyorlardı çünkü, kocasının zihnini kendi zihni üzerine uzatılmış bir elin gölgesi gibi hissedebiliyordu; Mrs. Ramsay’in düşünceleri şimdi kendisinin hiç hoşlanmadığı –kendi deyimiyle o “karamsarlığa” doğru– bir yola girdiği için huzursuzlanmaya başlıyordu, ama hiçbir şey demeden elini alnına götürüyor, bir tutam saçı parmağına doluyor, sonra bırakıyordu Mr. Ramsay. </p>
  <p class="normal1">“O çorabı bu gece bitiremezsin,” dedi karısının elindeki çorabı göstererek. İşte Mrs. Ramsay’in istediği şey buydu –kocasının onu adeta azarlayan ses tonundaki o haşinlik. Eğer karamsarlığa gerek olmadığını söylüyorsa, herhalde yoktur, diye düşündü; evlenmeleri iyi olacaktı.</p>
  <p class="normal1">“Hayır,” dedi çorabı dizine serip düzelterek. “Bitirmeyeceğim.”</p>
  <p class="normal1">Şimdi ne vardı? Kocasının hâlâ ona baktığını ama bakışlarının değiştiğini hissetmişti çünkü. Bir şey istiyordu –Mrs. Ramsay’in vermekte her zaman zorlandığı bir şeyi istiyordu; onu sevdiğini söylemesini. Yo, hayır, yapamazdı. Kocası konuşmakta onun kadar zorlanan biri değildi. O bir şeyleri dile getirebilirdi – Mrs. Ramsay ise bunu hiç beceremezdi. Bu yüzden doğal olarak hep Mr. Ramsay konuşur, sonra her nedense bir anda bu durumdan rahatsız olup onu suçlardı. Kalpsiz bir <br class="chapter"/>kadınsın derdi; onu sevdiğini hiç söylememişti. Ama öyle değildi işte – öyle değildi. Sadece hislerini ifade edemiyordu Mrs. Ramsay. Ceketinde ekmek kırıntısı kalmış mıydı? Onun için yapabileceği bir şey var mıydı? Ayağa kalktı, elinde kızıl-kahve çorapla pencerenin önünde durdu, hem kocasına sırtını dönebilmek, hem de onun gözleri üzerindeyken Fener’e bakmayı artık sorun etmediği için. Kendisi sırtını dönerken, onun da başını döndürdüğünü biliyordu çünkü; kendisini gözlüyordu. Her zamankinden daha da güzelsin, diye düşündüğünü biliyordu. O da kendini çok güzel hissediyordu. Bir kerecik olsun beni sevdiğini söyleyemez misin? Böyle düşünüyordu Mr. Ramsay, Minta ve kitabı filan yüzünden, akşam olduğu ve Fener’e gitme konusunda tartışmış oldukları için, hâlâ heyecanlıydı. Ama yapamazdı Mrs. Ramsay; bunu söyleyemezdi. Sonra, onun gözlerinin üzerinde olduğunu bildiği için, elinde çorapla, bir şey demeden dönüp ona baktı. Bakarken de, gülümsemeye başladı çünkü ağzından tek bir söz çıkmamış olsa bile, kocası onu sevdiğini biliyordu; tabii ki biliyordu. Bunu inkâr edemezdi Mr. Ramsay. Mrs. Ramsay gülümseyerek pencereden dışarıya baktı ve dedi ki (kendi kendine düşündü ki, dünyada hiçbir şey bu mutluluğun yerini tutamaz) –</p>
  <p class="normal1">“Evet, haklıymışsın. Yarın yağışlı olacak.” Bunu söylememişti, ama kocası biliyordu. Ve gülümseyerek baktı ona. Çünkü yine zafer kazanmıştı.</p>
			  </body>
</html>