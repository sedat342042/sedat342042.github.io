<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>denizfeneri</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik1" id="calibre_toc_1">Birinci Bölüm<br class="calibre3"/>
  PENCERE</h1>
  <p class="h1baslik"><span class="idebold1">I</span></p>
  <p class="normal1">“Evet, yarın hava iyi olursa, elbette,” dedi Mrs. Ramsay. “Ama şafakla birlikte kalkman gerek,” diye de ekledi.</p>
  <p class="normal1">Oğlu için bu sözler muazzam bir neşe kaynağıydı; yolculuğun gerçekleşmesine karar verilmiş, sanki yıllardır dört gözle beklediği mucize şimdi, bir gecelik karanlık ve bir günlük tekne yolculuğunun ardından, dokunabileceği kadar yakınlaşmıştı. Daha altı yaşındayken bile, bir duyguyu ötekinden ayrı tutamayan ve acısıyla-tatlısıyla geleceğe dair bütün beklentilerin yaşadığı âna gölge düşürmesine izin vermek zorunda olan o klana ait olduğundan, duygular çarkının her dönüşü böyle insanlar için daha çok küçük yaşlarda bile kasvetini ya da parıltısını üzerine yaydığı ânı billurlaştırma ve sabitleme gücüne sahip olduğundan, annesi cennetlik bir saadet içinde konuşurken gördüğü buzdolabı resmi, yere oturup resimli Ordu Pazarları kataloğundan resimler kesmekte olan James Ramsay’e bir armağan gibi göründü. Çevresinde sevinçten püsküller vardı resmin. El arabası, çim biçme makinesi, kavakların sesi, yağmur öncesi beyazlanan yapraklar, gaklayan ekinkargaları, süpürgelerin takırtısı, elbiselerin hışırtısı – bütün bunlar zihninde o kadar renkli ve belirgindi ki, yüksek alnı, kesinlikle riyasız ve saf ama keskin bakışlı o mavi gözleriyle katıksız ve taviz vermez bir katılık sergiliyormuş gibi görünse de, insani <br class="chapter"/>zaaflar karşısında hafiften kaşlarını çatışı, makası buzdolabının çevresinde özenle gezdirişini izleyen annesinin onu kırmızı ve kakım kürklü cüppesiyle Kürsü’de otururken ya da ülke yönetimindeki bir krizin çözümü için ciddi ve mühim bir girişimi yönetirken hayal etmesine neden olsa da, kendine ait özel bir şifre, gizli bir dil oluşturmuştu çoktan.</p>
  <p class="normal1">“Ama,” dedi babası salon penceresinin önünde durarak, “olmayacak.”</p>
  <p class="normal1">Oracıkta bir balta, bir ocak süngüsü ya da babasının göğsünü delip onu öldürecek başka bir silah olsa, James hemen ânında kapıverirdi. Mr. Ramsay sadece varlığıyla, sadece şimdi olduğu gibi orada öyle ipincecik, bir bıçağın keskin tarafı kadar incecik, yüzünde sadece oğlunun hayallerini yıkmanın ve her açıdan kendisinden on bin kat daha üstün olan (diye düşündü James) karısını gülünç duruma düşürmenin verdiği hazla değil, her kararında haklı çıkmanın verdiği gizli bir gururla da beliren alaycı sırıtışla dururken, çocuklarının yüreklerinde bu denli aşırı duygular uyandırabiliyordu işte. O ne derse doğruydu. Hep doğruydu. Yanlış yapması imkânsızdı; gerçeği hiç çarpıtmazdı; herhangi bir ölümlünün keyfi kaçmasın diye nahoş bir sözcüğü yumuşatarak söylediği olmamıştı hiç; kaldı ki kendi tohumlarından olan, kendi çocukları için söylesin; çünkü onlar çocukluklarından itibaren hayatın zor, gerçeklerin taviz vermez olduğunu, bütün ümitlerimizin söndüğü, dayanıksız teknelerimizin karanlığa gömüldüğü o masal âlemine geçiş yapmadan önce (Mr. Ramsay burada sırtını dikleştirip o küçük, mavi gözlerini kısarak ufka dikerdi) insanın öncelikle cesarete, dürüstlüğe ve dayanma gücüne sahip olması gerektiğini bilmek zorundaydılar. </p>
  <p class="normal1">“Ama iyi de olabilir – ben iyi olacağını tahmin ediyorum,” dedi Mrs. Ramsay, ördüğü kızıl-kahve çoraba sabırsızca, <br class="chapter"/>çabucak bir ilmek atarak. Çorabı bu gece bitirebilirse, sonunda Fener’e gidebilirlerse, kalçasında tüberküloz olan oğlu için fenerciye verecekti; bütün gün lambayı parlatmaktan, fitili kesmekten ve ufacık bahçelerini tırmıklamaktan başka yapacak işleri olmadığı için herhalde sıkıntıdan patlayan o zavallıcıklara biraz eğlencelik olsun diye, aslında sağda solda duran, pek istenmeyen, sadece dağınıklık yapan bir yığın eski dergi, biraz tütünle birlikte o çorabı da verecekti. Bir aylık sürelerle, fırtınalı havalarda belki daha da uzun bir süre, tenis kortu büyüklüğünde bir kayanın tepesinde tıkılı kalmaya insan nasıl dayanır ki, diye sorardı; ne bir mektup, ne gazete ne de görüşebileceğiniz birileri varken; evliyseniz, karınızı görmeden ve çocuklarınızın nasıl olduğunu –hastalar mı, düşüp bacaklarını ya da kollarını mı kırdılar– bilemeden; haftalar boyu aynı kasvetli dalgaların kıyıya vuruşunu, korkunç bir fırtınanın gelişini, camların püsküren suyla kaplanışını, kuşların lambaya çarpışını görerek ve zemin sarsılırken dalgalara kapılıp denize düşme korkusuyla kapıdan burnunuzun ucunu bile uzatamadan? Bu hoşunuza gider miydi, diye sorardı, daha çok kızlarına hitap ederek. Bu yüzden, diye eklerdi değişik bir ses tonuyla, onların gönlünü alacak ne varsa götürmeliyiz. </p>
  <p class="normal1">“Batıdan esiyor,” dedi ateist Tansley, kemikli parmaklarını açıp rüzgârın aralarından geçmesine izin vererek, çünkü Mr. Ramsay’in akşam yürüyüşüne o da katılmış, terasta bir aşağı bir yukarı, bir uçtan bir uca, onunla birlikte yürüyordu. Rüzgârın fenere yanaşmayı en çok zorlaştıran yönden estiği anlamına geliyordu bu. Evet, Mrs. Ramsay’in itiraf etmesi gerekirse, bu çocuk cidden uygunsuz şeyler söylüyordu; bu konuyu tekrar açıp James’i daha fazla hayal kırıklığına uğratması korkunçtu; ama yine de, onunla eğlenmelerine izin veremezdi. “Ateist,” derlerdi ona; “küçük ateist.” Rose onunla alay ederdi; Prue alay ederdi; Andrew, Jasper, Roger alay ederdi; ağzında tek bir dişi kalmamış olan kocamış Badger bile ona saldırmıştı, (Nancy’nin deyimiyle) peşlerine takılıp ta Hebrid Adaları’na kadar gelen yüz onuncu delikanlı olduğu için, oysa kendi başlarına olsalar çok daha iyi olurdu.</p>
  <p class="normal1">“Saçma,” dedi Mrs. Ramsay hışımla. Kendisinden onlara geçen abartma huyu ve yatıya çok fazla misafir davet ettiği <br class="chapter"/>–bazılarını kasabada yatırmak zorunda kalırdı– iması bir yana (ki doğruydu bu), oraya tatil yapmaya gelmiş konuklarına, özellikle de kocasının “muazzam kabiliyetli” dediği büyük hayranlarına, o cebi delik delikanlılara kabalık edilmesine tahammül edemezdi. Hatta, karşı cinsin tamamını koruması altına almıştı; açıklayamadığı nedenler yüzünden, şövalye ruhları ve yiğitlikleri yüzünden, antlaşmalarda pazarlığa oturdukları, Hindistan’ı yönettikleri, ekonomiyi kontrol altında tuttukları gerçeği yüzünden; en nihayetinde ona karşı takındıkları ve hiçbir kadının hissetmeden ya da hoşnut olmadan edemeyeceği o tavır yüzünden; güven dolu, çocuksu, saygıdan kaynaklanan, yaşlı bir kadının saygınlığını yitirmeden genç bir erkekten kabul edebileceği türden bir şey; bunun değerini ve ne anlama geldiğini bilemeyen, iliklerine kadar hissedemeyen –çok şükür ki kızlarından hiçbiri böyle değildi!– bir kıza yazıklar olsundu. </p>
  <p class="normal1">Hışımla Nancy’ye döndü. Tansley’in peşlerine falan takılmadığını söyledi. Oraya davet edilmişti.</p>
  <p class="normal1">Bir çıkış yolu bulmaları lazımdı. Daha basit, daha zahmetsiz bir yol olmalı, diye düşünerek içini çekti. Cama bakıp elli yaşında ağarmış saçlarını, çökmüş yanaklarını görünce, belki de işleri daha iyi çekip çevirebilirdim, diye düşündü – kocasını; parayı; kocasının kitaplarını. Ama yine de kararından bir an olsun pişmanlık duymaz, zorluklardan kaçmaz, görevlerini aksatmazdı. Şu anda bakılamayacak kadar ürkünç görünü-<br class="chapter"/>yordu ve Charles Tansley yüzünden öylesine büyük bir hışımla konuştuğu kızları –Prue, Nancy, Rose– gözlerini tabaklarından ancak sessizce kaldırıp kendilerine onunkinden farklı bir hayat kurmak için mayalandırdıkları düşüncelerine dalabildiler: belki Paris’te; herhangi bir erkeğin hizmetine koşmayacakları daha vahşi bir hayat; çünkü hepsi de içlerinden itaate ve şövalyelik ruhuna, Bank of England’a ve Hint İmparatorluğu’na, yüzüklü parmaklara ve dantellere dair sessiz sorular geçiriyordu ama yine de bütün bunlarda, genç kız yüreklerindeki mertliği uyandıran güzelliğin özünden, peşlerine takılıp Skye Adası’na kadar gelmiş –daha doğrusu evlerinde kalmaya davet edilmiş– o sefil ateist yüzünden hepsini de feci şekilde azarlayan annelerinin bakışları altında masada otururken, onun o tuhaf yalınlığına, çamurdan çıkıp bir dilencinin ayağını yıkayan bir kraliçeninkine benzeyen aşırı nezaketine saygı duymalarına neden olan bir şeyler vardı.</p>
  <p class="normal1">“Yarın Fener’e yanaşmak mümkün olmayacak,” dedi Charles Tansley, Mr. Ramsay’le birlikte pencerede durup ellerini birbirine vurarak. Cidden, artık fazla olmuştu. Keşke James ile ikisini rahat bırakıp sohbetlerine devam etselerdi. Tansley’e baktı. Zavallının biri, diyordu çocuklar onun için; yamuk yumuk bir şey. Kriket oynayamıyordu; mıymıntının tekiydi; ağır kanlıydı. sivri dilli yabaninin teki olduğunu söylüyordu Andrew. En çok neyi sevdiğini biliyorlardı – Mr. Ramsay ile birlikte bir aşağı bir yukarı, bir aşağı bir yukarı yürüyüp durmak ve kim şu ödülü, kim bu ödülü kazanmış, Latin şiirinde kim “bir numara” imiş, kim “müthiş ama bence sağlam temellerden yoksun” imiş, kim hiç kuşkusuz Balliol’daki “en muktedir” adammış, kim geçici olarak Bristol ya da Bedford’da inzivaya çekilmiş ama matematiğin ya da felsefenin bir alanı üstüne yazdığı Prolegomena, Mr. Ramsay görmek isterse taslağının ilk birkaç sayfası <br class="chapter"/>Mr. Tansley’de bulunan, o gün ışığına çıktığında ismi mutlaka duyulacakmış, bunları anlatmak. İşte bütün konuştukları buydu. </p>
  <p class="normal1">Mrs. Ramsay kendisi de gülmeden edemiyordu bazen. Geçen gün “dağ kadar dalgalar” gibisinden bir şey söylemişti. Charles Tansley de, evet, dalgaların cidden de biraz sert olduğunu söylemişti. Mrs. Ramsay, “İliklerinize kadar ıslanmışsınızdır herhalde,” demişti. Mr. Tansley de, “Biraz ıslandım, sırılsıklam olmadım,” demişti ceketinin kolunu çekiştirip çoraplarını elleyerek. </p>
  <p class="normal1">Ama çocuklar takıldıkları şeyin bu olmadığını söylüyordu. Sorun suratı değildi; tavırları da değildi. Tansley’in kendisiydi – bakış açısıydı. İlginç bir şeylerden, insanlardan, müzikten, tarihten, herhangi bir şeyden söz ettiklerinde, hatta ne güzel bir akşam olduğunu ve neden dışarıda oturmadıklarını söylediklerinde bile, Charles Tansley hakkında şikâyetçi oldukları şey, adamın dönüp dolaşıp konuyu yine kendine getirerek onları yok saymadan, âdeti olduğu üzere o sivri diliyle herkesin keyfini kaçırmadan rahat edemeyişiydi. Bir resim galerisine gitse, kravatımı beğendin mi diye sorardı insanlara herhalde, diyorlardı. Tanrı bilir ya, derdi Rose, beğenilecek gibi olmazdı.</p>
  <p class="normal1">Mr. ve Mrs. Ramsay’in yemek biter bitmez birer geyik gibi sezdirmeden sofradan sıvışan, kızlı erkekli sekiz çocuğu kendi yatak odalarına, bir şeyleri, istedikleri her şeyi konuşabilecekleri başka bir mahremiyet alanı bulunmayan evdeki kendi kalelerine doğru yollandı: Mesela Tansley’in kravatı; Reform Yasası’nın kabulü; deniz kuşlarıyla kelebekler; insanlar; birbirinden sadece tahta birer duvarla ayrılan, bu yüzden de en ufak bir ayak sesinin, Grisons’daki bir vadide kanserden ölmekte olan babası için ağlayan İsviçreli kızın hıçkırıklarının bile olduğu gibi duyulduğu, tavan arasındaki bu odalara dolan güneş kriket sopalarını, flanel pantolonları, hasır şapkaları, mürekkep hokkalarını, boya kutularını, böcekleri, küçük kuşlara ait kafataslarını aydınlatır, duvarlara yapışmış uzun ve saçak saçak yosunlardan tuz ve ot kokusunun, kumsalın kumlarının dolduğu havlularda da olan aynı kokunun yayılmasını sağlarken.</p>
  <p class="normal1">Çekişmeler, bölünmeler, fikir ayrılıkları, önyargılar varoluşun dokusuna işlemiş, ah bu kadar erken mi başlamalıydı bu, diye hayıflanıyordu Mrs. Ramsay. Çocukları her şeyi eleştiriyordu. İpe sapa gelmez şeyler söylüyorlardı. Ötekilerle birlikte gitmeyen James’in elinden tutarak yemek salonundan çıktı. Ona abesle iştigal etmek gibi geliyordu – insanlar arasında, Tanrı da biliyor ya, zaten yeteri kadar farklılık varken, yeni yeni farklılıklar icat etmek. Gerçek farklılıklar, diye düşündü salon penceresinde durarak, zaten yeterince mevcut, hatta fazlasıyla. O anda aklında zenginler ve fakirler, yukarıdakiler ve aşağıdakiler vardı; doğuştan asil olanlar, biraz hınç duyarak da olsa, saygısını kazanıyordu, ne de olsa onun damarlarında da, efsanevi bir yanı varsa bile, kızları on dokuzuncu yüzyılda dil yanlışları yaparak, fırtınalar estirerek İngiltere’deki salonlarda dolaşan o çok soylu İtalyan ailesinin kanı akıyordu, onun o kıvrak zekâsı, hali tavrı, tez canlılığı, ağır kanlı İngilizlerden ya da soğuk İskoçlardan değil, onlardan gelmiyor muydu; ama öteki sorun, zenginlik ve fakirlik sorunu, çantasını koluna takıp, elinde ücretleri ve harcamaları, iş ve işsizlik durumlarını yazacağı şekilde sütunlara ayrılmış bir defter ve kalemle orada ya da Londra’da, her gün, her hafta, kâh bir dul kadını, kâh yaşam savaşı veren bir kadını ziyaret ettiğinde kendi gözleriyle gördüğü şeyler kafasını daha çok meşgul ediyordu, bu yaptığıyla biraz haksızlıklar karşısında duyduğu öfkeyi dindirmek, biraz da merakını gidermek isteyen ayrıcalıklı bir kadın olmaktan kurtulmayı, o eğitimsiz zihniyle büyük hayranlık duyduğu bir şeye, sosyal sorunlara açıklık getiren bir araştırmacıya dönüşmeyi umut ediyordu. </p>
  <p class="normal1">James’in elinden tutmuş, orada öylece dururken, bunlar ona çözümü olmayan sorunlar gibi göründü. Çocukların dalga geçtiği delikanlı da peşlerinden salona gelmişti; masanın yanında durmuş, kendini olayların dışında hissederek, beceriksizce bir şeylerle oyalandığını anlaması için dönüp ona bakmasına gerek yoktu. Hepsi gitmişti –çocuklar; Minta Doyle ve Paul Rayley; Augustus Carmichael; kocası– hepsi gitmişlerdi. İç geçirerek arkasına döndü, “Benimle birlikte gelmek sizi sıkar mı Mr. Tansley?” diye sordu. </p>
  <p class="normal1">Kasabada yapması gereken bir iş vardı; bir-iki mektup yazacaktı; on dakikaya hazır olurdu herhalde; şapkasını da takacaktı. Ve on dakika sonra, sepeti ve güneş şemsiyesiyle, bir gezinti için gerekli her şeyi almış, artık hazırmış izlenimini vererek, yine oradaydı ama çim tenis kortundan geçerken, sarı kedi gözleri yarı aralık, güneşte keyif yapan Mr. Carmichael’a –kedilerin gözleri gibi onunkiler de kımıldayan dalları ya da geçen bulutları yansıtsalar da, düşünce ve duyguları hiçbir şekilde ele vermezlerdi – bir şey isteyip istemediğini sormak için biraz durmak zorunda kaldı. </p>
  <p class="normal1">Büyük bir keşif gezisine çıkıyorlardı, gülerek söyledi bunu. Kasabaya gidiyorlardı. “Pul, mektup kâğıdı, tütün?” diye sıraladı, Mr. Carmichael’ın yanında durarak. Yo, Carmichael bir şey istemiyordu. Ellerini heybetli göbeğinin üstünde birleştirmiş, hepsini sarıp sarmalayan gri-yeşil bir uyuşukluğa gömülmüş bir halde, bütün ev, bütün dünya, dünyadaki bütün insanlar için uçsuz bucaksız, iyimserlik ve rehavet dolu bir iyi niyet içinde, bu tatlı sözlere, sözcüklere gerek duymadan, kibarca yanıt vermek isteyip de (Mrs. Ramsay baştan çıkartıcı ama biraz <br class="chapter"/>gergindi) beceremezmiş gibi gözlerini kırpıştırdı; çünkü öğle yemeğinde kimseye sezdirmeden bardağına birkaç damla bir şey damlatmıştı, ki çocuklara sorarsanız, aslında süt beyazı olan bıyığıyla sakalındaki o kanarya sarısı, parlak lekenin nedeni de buydu. Yo, hiçbir şey istemiyorum, diye mırıldandı. </p>
  <p class="normal1">Mr. Carmichael aslında büyük bir filozof olmalıydı, dedi Mrs. Ramsay, yoldan aşağı balıkçı köyüne doğru yürürlerken, ama adamcağız talihsiz bir evlilik yapmıştı. Siyah güneş şemsiyesini dimdik tutarak ve sanki köşe başında birisiyle buluşacakmış gibi tarifsiz bir beklenti havasıyla adım atarak, hikâyeyi anlattı: Oxford’da bir kızla gönül ilişkisi; erken bir evlilik; yoksulluk; Hindistan’a gidiş; biraz şiir çevirisi, “ki çok güzel çevirmiştir eminim,” oğlanlara Farsça ve Hintçe öğretmeye çok hevesli ama bu ne işe yarayacak ki? – şimdi de, demin gördükleri gibi, çimenlere uzanıp öylece yatıyordu işte.</p>
  <p class="normal1">Bu durum Tansley’in gururunu okşadı; az önce ne kadar küçük düşürülmüş olsa da, Mrs. Ramsay’in bunu anlatmış olması içini rahatlatmıştı. Charles Tansley birden canlanıverdi. Mrs. Ramsay’in yaptığı şey kurnazcaydı da, zira Mr. Carmichael’ın zekâsını, her ne kadar gerilemeye yüz tutmuş olsa da, göklere çıkartarak ve bütün kadınların –kızı suçladığı falan yoktu, hem Mrs. Ramsay bunun yeterince mutlu bir evlilik olduğuna inanıyordu– kocalarının çalışmalarına hizmet etmesi gerektiğini söyleyerek, Tansley’in koltuklarının daha da kabarmasına neden olmuştu, mesela bir taksiye binmiş olsalar, Tansley o anda ücreti kendisi ödemek isterdi. Acaba küçük çantasını o taşıyabilir miydi? Yo, yo, dedi Mrs. Ramsay, <span class="ideitalik">onu</span> hep kendisi taşırdı. Taşırdı da. Evet, onun öyle bir kadın olduğunu hissediyordu Tansley. Açığa vuramayacağı nedenler yüzünden onu hem heyecanlandıran hem de rahatsız eden özel bir şeyle birlikte, çok şey hissediyordu. Mrs. Ramsay’in kendini cüppeli ve kepli, bir geçit töreninde yürürken görmesini isterdi. Bir öğretim üyeliği, profesörlük –kendini her şeyi yapabilecek gibi hissediyor ve görüyordu– ama o nereye bakıyordu öyle? Afiş yapıştıran bir adama. Çırpınan dev kâğıt kendi kendine düzleşti ve her fırça darbesiyle birlikte ortaya dipdiri bacaklar, çemberler, atlar, son derece pürüzsüz, parlak kırmızılarla maviler çıktı ve en sonunda duvarın yarısı bir sirkin ilanıyla kaplandı: Yüz tane atlı, yirmi tane marifetli fok balığı, aslanlar, kaplanlar... Mrs. Ramsay uzağı göremediği için başını uzatarak okudu... “bu kasabaya gelecek” yazıyordu. Merdivenin tepesinde öyle durmanın tek kollu bir adam için son derece tehlikeli bir iş olduğunu söyledi hayretler içinde – adam sol kolunu iki yıl önce biçerdövere kaptırmıştı. </p>
  <p class="normal1">“Haydi hep birlikte gidelim!” diye haykırdı yürümeye devam ederken, sanki bütün o biniciler ve atlar içini çocuksu bir sevinçle doldurup acıma hissini ona unutturmuş gibi.</p>
  <p class="normal1">“Gidelim,” diyerek onun sözünü tekrarladı Tansley de, ama bunu öyle kendini tutarak söylemişti ki, Mrs. Ramsay hafifçe irkildi. “Hep birlikte sirke gidelim.” Hayır. Doğru dürüst söyleyememişti. Doğru dürüst hissedememişti. İyi ama neden, diye düşündü Mrs. Ramsay. Nesi vardı böyle? O an ona karşı içinde bir sıcaklık hissetti. Çocukken, diye sordu, onları hiç sirke götürmemişler miydi? Hiç, diye cevap verdi Tansley, sanki tam da yanıtlamak istediği şey sorulmuş gibi; günlerdir tek söylemek istediği, nasıl da hiç sirke gitmedikleriydi sanki. Geniş bir aileden geliyordu, kızlı erkekli dokuz kardeştiler ve babaları çok çalışmak zorundaydı; “Babam eczacıdır Mrs. Ramsay. Bir eczanesi var.” O da on üç yaşından itibaren kendi parasını kendi kazanmıştı. Okuldayken (bunlar onun kullandığı kuru, resmi sözcüklerdi) “insanların iyilikseverliğine hiç karşılık verememişti”. Kışları genelde paltosuz geçirmişti. Her şeyini başkalarından iki kat daha uzun süre kullanmak zorundaydı; en ucuz tütünü içmişti: en adisinden; rıhtımlardaki ihtiyarların içtiğinden. Çok çalışıyordu – günde yedi saat; şimdi üstünde çalıştığı konu bir şeyin bir insan üzerindeki etkisiydi – yürürlerken Mrs. Ramsay onun ne dediğini tam anlamıyor, sadece ara ara birkaç sözcük yakalıyordu... tez... burs... doçentlik... okutmanlık. Tansley’in ağzından dökülen o sevimsiz akademik jargonu takip edemese de, sirke gitme fikrinin o zavallı delikanlıyı neden sarstığını, birdenbire neden annesiyle babası ve kardeşleriyle ilgili bir sürü şey anlattığını şimdi anladığını, bundan böyle ona gülmelerine asla izin vermeyeceğini geçirdi içinden; bu konuyu Prue’ya da açacaktı. Tansley’in esas sirke değil de Ramsay’lerle birlikte Ibsen izlemeye gittiğini anlatmaktan hoşlanacağını zannediyordu. Çokbilmişin tekiydi – evet, dayanılmaz derecede sıkıcı bir tipti. Çünkü artık kasabaya gelip, faytonların parke taşı döşeli yollarda tıkır tıkır ilerlediği anacaddeye çıkmış olmalarına rağmen, o hâlâ kalacak bir yer bulmaktan, öğretmenlikten, çalışan sınıftan, kendi sınıfımıza yardım etmekten, derslerden ve konferanslardan söz etmeye devam ediyordu, Mrs. Ramsay sonunda onun özgüvenine tamamen kavuştuğunu, sirk olayını atlattığını, neredeyse kendisine (o anda ona karşı içinde yine bir sıcaklık hissetti) bir şey söylemek üzere olduğunu fark etmişti ki, iki yanlarındaki evler seyreldi, rıhtıma gelmişlerdi, bütün koy önlerine serilmişti, Mrs. Ramsay elinde olmadan haykırıverdi: “Ah, ne güzel!” Mavi sular kocaman bir çanak gibi karşılarındaydı; ortada, o eski, beyaz fener, uzak, ağırbaşlıydı; sağdaysa, renkleri gitgide solarak, yumuşak, alçak kıvrımlarla, üzerlerinde çırpınan otlarla göz alabildiğine uzanan, aydaki insansız bir ülkeye doğru kaçıyormuş gibi görünen o yeşil kumullar. </p>
  <p class="normal1">İşte kocasının bayıldığı manzara buydu, durdu, gözlerinin grisi koyulaşarak söyledi bunu. </p>
  <p class="normal1">Bir an sustu. Ama artık ressamlar geldi buraya, dedi. Gerçekten de birkaç adım ötede onlardan biri vardı işte, on küçük oğlan çocuğu tarafından izlenmesine aldırmadan Panama şapkası ve sarı botlarıyla durmuş, ciddi ciddi, usulca, kendini kaptırmış bir halde, yuvarlak, kırmızı yüzünde derin bir hoşnutluk ifadesiyle, gözünü dikip bir yere baktıktan sonra öne eğiliyor, fırçasının ucunu yeşil ya da pembe renkli yumuşak bir bulamaca daldırıyordu. Mr. Paunceforte üç yıl önce oraya gelişinden beri hep böyle, grili-yeşilli, limon rengi teknelerin, kumsalda pembe tenli kadınların olduğu resimler yapıyordu, öyle dedi Mrs. Ramsay. </p>
  <p class="normal1">Ama büyükannesinin dostları, dedi Mrs. Ramsay, yanından geçerlerken adama kaçamak bir bakış attı, çok uğraşmışlardı; ilk önce kendi boya karışımlarını yapmışlar, sonra onları ezmiş, sonra da kurumamaları için üstlerine nemli bezler örtmüşlerdi.</p>
  <p class="normal1">Mrs. Ramsay, adamın yaptığı resmin yetersiz olduğunu göstermeye çalışıyordu galiba, doğru sözcük müydü bu? Renkler yoğun değil miydi? Öyle mi deniyordu? Bahçede Mrs. Ramsay’in çantasını taşımak isteyişiyle başlayan, yürüyüş boyunca gitgide artan, kasabada kendisiyle ilgili her şeyi anlatmak istediği zaman iyice büyüyen o muazzam hissin etkisiyle, kendisi ve şimdiye kadar bildiği ne varsa gözüne biraz sahte görünmeye başlamıştı. Çok tuhaf bir histi.</p>
  <p class="normal1">Şimdi onu götürdüğü o basık ve küçük evin salonunda duruyor, az önce bir kadını görmek için üst kata çıkmış olan Mrs. Ramsay’i bekliyordu. Yukarıdan onun seri ayak seslerini duydu; önce neşeli çıkan, sonra alçalan sesini duydu; kilimlere, çay kutularına, avizelere baktı; sabırsızlıktan çatlayacaktı; eve dönüş yolculuğunu dört gözle bekliyordu, bu sefer çantasını taşımaya kararlıydı; sonra onun odadan çıktığını duydu; bir <br class="chapter"/>kapıyı kapadı; kapıları kapalı, pencereleri açık tutmalısınız, dedi, evdekilerin bir isteği var mıydı (galiba bir çocukla konuşuyordu), sonra, birden salona girdi, bir an sessiz kaldı (sanki yukarıda numara yapmıştı da, şimdi normale dönüyordu), Kraliçe Victoria’yı Diz Bağı Şövalyeleri’nin mavi kurdelesiyle gösteren bir resmin önünde bir an hiç kıpırdamadan durdu ve Tansley o anda nedenin bu olduğunu anladı: İşte buydu – Mrs. Ramsay hayatında gördüğü en güzel insandı.</p>
  <p class="normal1">Gözlerinde yıldızlar, saçında tüllerle; siklamenler ve vahşi morlarla – bunlar nasıl düşüncelerdi böyle? En az elli yaşındaydı Mrs. Ramsay; sekiz çocuğu vardı. Çiçekli kırlardan geçerken kopmuş goncaları ve düşmüş kuzuları göğsüne bastırıyordu; gözlerinde yıldızlar, saçında rüzgârla – Tansley onun çantasını aldı.</p>
  <p class="normal1">“Hoşça kal Elsie,” dedi Mrs. Ramsay, sokağa çıkıp yürüdüler; Mrs. Ramsay şemsiyesini dimdik tutuyor, köşe başında birisiyle buluşacakmış gibi atıyordu adımlarını, Charles Tansley ise hayatında ilk kez olağanüstü gururluydu; kanalizasyon çukuru kazan bir adam kazmasını bırakıp Mrs. Ramsay’e baktı; resmen kolu yana düştü ve ona baktı; Charles Tansley hayatında ilk kez olağanüstü gurur duydu; rüzgârı ve siklamenleri ve morları yüzünde hissetti, çünkü hayatında ilk kez güzel bir kadınla birlikte yürüyordu. Onun çantasını taşıyordu.</p>
  <p class="h1baslik"><span class="idebold1">II</span> </p>
  <p class="normal1">“Yarın Fener’e gidilmeyecek James,” dedi, pencerenin yanında durup Mrs. Ramsay’in hatırına birazcık olsun samimi çıkabilmesi için sesini beceriksizce yumuşatmaya çalışarak.</p>
  <p class="normal1">Nemrut adam, diye düşündü Mrs. Ramsay, ne diye bunu söyleyip duruyor ki?</p>
  <p class="h1baslik"><span class="idebold1">III</span></p>
  <p class="normal1">“Yarın kalkınca, bir bakarsın güneş pırıl pırıl, kuşlar cıvıl cıvıl olur,” dedi sevgiyle, küçük çocuğun saçlarını okşayarak, çünkü kocasının o iğneli dili yüzünden moralinin fazlasıyla bozulduğunu görebiliyordu. Fener’e gitmek çocuk için bir tutkuydu, bunu görebiliyordu, hem sonra, sanki kocasının yediği halt, o iğneli diliyle yarın havanın iyi olmayacağını söylemesi yetmezmiş gibi, bir de o nemrut adam kalkıp yaraya tuz basmıştı.</p>
  <p class="normal1">“Belki de hava iyi olur,” dedi oğlunun saçlarını okşayarak.</p>
  <p class="normal1">O anda tek yapabildiği buzdolabına hayran hayran bakmak ve sapları ve çatal uçları yüzünden keserken büyük maharet ve özen gerektiren tırmık ya da çim biçme makinesi gibi bir şey bulmayı umut ederek kataloğun sayfalarını çevirmekti. Bu delikanlıların hepsi de kocasını taklit ediyordu; kocası yağmur yağacak dese, onlar kalkıp kesinlikle kasırga çıkacağını söylerlerdi.</p>
  <p class="normal1">Ama o sırada, sayfayı çevirirken, bir tırmık ya da çim biçme makinesi arayışı yarıda kesildi. Arada bir pipoların ağza alınışı ve ağızdan çıkarılışıyla kesilen, söylenenleri anlamasa da (çünkü terasa açılan pencerenin önünde oturuyordu), erkeklerin hoşça sohbet ettiklerini düşünmesini sağlayan o boğuk mırıltılar, yarım saattir devam eden ve üstüne gelen öteki seslerin skalasının, örneğin topların sopaya çarpışı, arada bir duyulan keskin ve ani bir havlayış, kriket oynayan çocukların, “Nasılmış? Nasılmış?” diye bağırışları içindeki yerini usulca almış olan o ses kesilmişti; tıpkı kumsala vuran dalgaların, çoğu zaman düşüncelerinin üzerinde ölçülü ve teskin edici bir trampet gibi tıkırdayan ve çocuklarıyla birlikte otururken doğanın “Ben seni korurum – Sana destek olurum,” diye mırıldandığı eski bir ninninin sözcüklerini üst üste, avuturcasına tekrarlar gibi olan ama bazen de, ani ve beklenmedik bir şekilde, özellikle zihni o anda yaptığı işten biraz uzaklaşır gibi olduğunda, böyle sevecen şeyler ima etmeyen, acımasızca yaşamın ritmini çalan tekinsiz bir davul sesine benzeyen, insanın aklına adanın yok oluşunu ve denize gömülüşünü getiren, günlerini bir işten ötekine seğirterek geçiren bir kadına bütün bunların bir gökkuşağı kadar geçici olduğunu hatırlatıp uyaran tekdüze sesi gibi – öteki seslerin altında belirsizleşerek gizlenmiş olan bu ses kulaklarında birdenbire bir gök gürlemesi gibi çınladı, aniden dehşete kapılarak başını kaldırmasına neden oldu. </p>
  <p class="normal1">Konuşmaları bitmişti; açıklaması buydu. Onu pençesine alan o gerilimden çıkarak aşırı duygularını telafi edercesine bir anda tam öteki aşırı uca gidip, sakin, keyifli, hatta hafiften kötücül bir ruh haline girince, Charles Tansley’in ipinin çekildiği sonucuna vardı. Hiç de umurunda olmazdı. Kocasının bir kurbana ihtiyacı varsa (ki vardı), oğlunu üzen Charles Tansley’i ona seve seve sunardı.</p>
  <p class="normal1">Başını kaldırıp alışıldık bir sesi, düzenli, mekanik bir sesi duymayı beklercesine bir an daha kulak kabarttı; sonra, kocası terasta bir aşağı bir yukarı yürürken, bahçeden ritmik, yarı konuşur, yarı şarkı söyler gibi, karga gaklamasıyla melodi arası bir ses geldiğini duyunca yine rahatladı, her şeyin yolunda gittiğinden bir kez daha emin oldu ve dizlerinde duran kataloğa bakıp James’in ancak çok dikkat ederek kesip çıkarabileceği altı bıçaklı bir çakı resmi buldu.</p>
  <p class="normal1">Birden bir çığlık, yerinden yarı kalkmış bir uyurgezerden gelir gibi, keskin bir haykırış</p>
  <p class="normal1"><span class="indentmetin">Fırtına gibi yağdı mermi ve bombalar <sup class="calibre4"><a class="footnote-link" href="denizfeneri_split_009.html#footnote-81164-1" id="footnote-81164-1-backlink" name="footnote-81164-1-backlink">[1]</a></sup></span></p>
  <p class="normal1">diye kulağında alabildiğine patlayınca, kocasını duyan başka birileri var mı kaygısıyla arkasına döndü. Sadece Lily Briscoe’nun olduğunu görünce sevindi; o duysa da olurdu. Ama çimenliğin kenarında durmuş resim yapan kızı görünce hatırladı; Lily’nin resmi için başını mümkün olduğunca aynı pozisyonda tutması gerekiyordu. Lily’nin resmi! Mrs. Ramsay gülümsedi. O küçük Çinli gözleri ve ekşi suratıyla asla koca bulamayacaktı Lily; resimlerini ciddiye almak mümkün değildi; başına buyruk, çıtı pıtı bir şey olduğu için Mrs. Ramsay ondan hoşlanıyordu; verdiği sözü hatırlayınca, başını öne eğdi.</p>
  <p class="h1baslik"><span class="idebold1">IV</span></p>
  <p class="normal1">Elini kolunu sallayarak, “<span class="ideitalik">Koşturduk atlarımızı güzel ve yürekli</span>,”<sup class="calibre4"><a class="footnote-link" href="denizfeneri_split_010.html#footnote-81164-2" id="footnote-81164-2-backlink" name="footnote-81164-2-backlink">[2]</a></sup> diye bağırıp Lily’nin üzerine doğru gelirken, az kalsın şövalesini devirecekti, neyse ki keskin bir dönüş yapıp, herhalde Balaklava tepelerinde<sup class="calibre4"><a class="footnote-link" href="denizfeneri_split_011.html#footnote-81164-3" id="footnote-81164-3-backlink" name="footnote-81164-3-backlink">[3]</a></sup> şerefiyle ölmek için, dörtnala başka yöne doğru gitti. Bu kadar gülünç olup aynı anda insanı bu kadar ürküten başka birini tanımamıştı. Ama böyle elini kolunu sallayıp bağırmaya devam ettiği sürece güvendeydi Lily; yanında durup resmine bakmayacak demekti. Lily Briscoe işte buna dayanamazdı. Bir yığına, bir çizgiye, bir renge, James ile birlikte pencerede oturan Mrs. Ramsay’e bakarken bile, birisi sezdirmeden yanına gelir de haberi olmadan resmine bakıverir diye, sürekli antenlerini açık tutardı. Ama şimdi, bütün duyuları alabildiğine keskinleşmişken, duvarın ve ötesindeki mor sarmaşıkların rengi gözlerini yakana kadar kendini zorlayıp bakarken, birinin evden çıkıp ona doğru geldiğinin farkındaydı; ama her nasılsa, ayak seslerinden gelenin William Bankes olduğunu anlamış, bu yüzden fırçası titrese de, Mr. Tansley, Paul Rayley, Minta Doyle, aslında kim gelse yapacağı gibi tuvalini çimenlere doğru çevirmeyip, olduğu yerde bırakmıştı. William Bankes gelip yanında durdu.</p>
  <p class="normal1">İkisi de köyde birer oda tutmuşlardı, bu yüzden, odalarına girip çıkarken, paspasın üzerinde geç vakit vedalaşırken, içtikleri çorbadan, çocuklardan, şuradan buradan konuşarak dost olmuşlardı; onun için bir yargıç edasıyla yanında durduğunda (ayrıca babası olacak yaşta, dul, sabun kokan, çok titiz ve temiz bir botanikçiydi), o da öylece durdu. William Bankes de durdu. Lily’nin ayakkabılarının kusursuz olduğu gözünden kaçmamıştı. Ayak parmaklarının rahat kalmasına olanak sağlıyordu. Aynı pansiyonda kaldıkları için, kızın da ne kadar düzenli olduğunu fark etmişti, kahvaltıdan önce kalkıp tek başına resim yapmaya gittiğini varsayıyordu: yoksuldu herhalde ve Miss Doyle’un pürüzsüz teniyle cazibesinden kesinlikle yoksundu ama sağduyusu onu William Bankes’in gözünde öteki genç hanımdan katbekat üstün kılıyordu. Mesela şimdi, Ramsay elini kolunu sallayıp bağırarak üstlerine doğru geldiğinde, Miss Briscoe’nun anladığına emindi.</p>
  <p class="normal1"><span class="indentmetin">Birisi bir hata yapmıştı.<sup class="calibre4"><a class="footnote-link" href="denizfeneri_split_012.html#footnote-81164-4" id="footnote-81164-4-backlink" name="footnote-81164-4-backlink">[4]</a></sup></span></p>
  <p class="normal1">Mr. Ramsay gözlerinden ateşler saçarak onlara baktı. Bakıyor ama sanki onları görmüyordu. Bu durum ikisini de hafiften huzursuz etti. Birlikte, görmemeleri gereken bir şey görmüşlerdi. Birinin mahremiyetine girmişlerdi. Mr. Bankes’ın neredeyse hiç vakit kaybetmeden havanın serinlediğini söyleyip şöyle bir yürümeyi teklif etmesinin, oradan uzaklaşmak, Mr. Ramsay’i duyamayacakları bir yerlere gitmek için bahane olduğunu düşündü Lily. Gidebilirdi Lily, evet. Ama gözlerini resminden zorlukla ayırabildi.</p>
  <p class="normal1">Sarmaşık canlı mor renkte, duvar göz alıcı beyazlıktaydı. Mr. Paunceforte’un adayı ziyaretinden sonra her şeyi soluk renklerde, zarif, yarı saydam görmek çok moda olsa da, canlı mor ve göz alıcı beyazla oynayıp bozmak Lily’ye dürüstçe gelmiyordu çünkü onları öyle görüyordu. Sonra rengin altında figür vardı. Baktığı zaman onu öyle net, öyle baskın görebiliyordu ki: Ama fırçayı eline alır almaz her şey değişiyordu. Resimle tuvali arasındaki o bir anlık akışta, onu sık sık ağlamanın eşiğine getiren iblisler üstüne çullanıyor, algılamaktan uygulamaya geçişi, çocukları korkutan karanlık bir koridor kadar ürkütücü oluyordu. Kendini sık sık böyle hissediyordu – cesaretini koruyabilmek için zorlu bir mücadeleye giriyor, “Ama ben böyle görüyorum – böyle görüyorum,” diyerek, binlerce gücün ondan söküp almaya çalıştığı bu görüntünün ufacık bir parçasını da olsa yüreğinde saklamaya çalışıyordu. Tam o anda, tam resim yapmaya başlarken, öyle korkak ve ürkek haldeyken, başka şeyler de dolardı zihnine, kendi yetersizliği, önemsizliği, babasının Brompton Yolu’ndaki evini çekip çeviriyor oluşu; Mrs. Ramsay’in ayaklarına kapanıp (şükürler olsun ki şimdiye kadar bunu yapmamayı becerebilmişti) ona – ama ona ne diyebilirdi ki? “Size âşığım” mı? Hayır, bu doğru değildi. Eliyle çit oluşturan çalıları, evi, çocukları gösterip, “Bütün bunlara âşığım,” mı diyecekti? Saçmaydı bu, imkânsızdı. İnsan söylemek istediği her şeyi söyleyemezdi ki. Fırçalarını yan yana, düzenli bir şekilde kutusuna yerleştirdi ve William Bankes’e döndü: </p>
  <p class="normal1">“Hava birden serinleyiveriyor. Güneş artık o kadar ısıtmıyor sanki,” dedi etrafa bakınarak, çünkü hava hâlâ oldukça aydınlık, çimenler hâlâ koyu yeşilin yumuşak bir tonundaydı ve mor çarkıfelekli yeşillikler içindeki ev yıldızlar gibi parıldıyor, ekinkargaları masmavi göğün yükseklerinden sakin çığlıklar atıyordu. Ama bir şey kıpırdandı, ışıldadı, havada gümüş rengi bir kanat çırpıldı. Eylüldü ne de olsa; eylülün ortasıydı ve saat akşamın altısını geçmişti. Böylece bahçeden her zamanki yöne doğru ağır ağır yürüyerek çim tenis kortunu, Pampa sazlığını geçtiler ve içinde kömür yanan mangal gibi kırmızı sıcak demirlerin koruduğu, çalıların oluşturduğu çitteki o aralığa geldiler, demirlerin arasından bakıldığında körfezin suları her zamankinden daha da mavi görünüyordu. Her akşam oraya gelmeden duramıyorlardı. Kuru topraklarda atıllaşan düşünceler sanki suyun üzerinde süzülerek denize açılıyor, hatta bedenlerinde bile fiziksel bir rahatlama sağlıyordu. Önce, rengin zonklamasıyla koy mavileşir, yürekler onunla birlikte genişler, bedenler yüzmeye başlar, hemen arkasından kıpırtılı dalgaların üzerindeki pütürlü siyahlık hepsini yavaşlatır, soğuturdu. Sonra, neredeyse her akşam, büyük siyah kayanın hemen ardından, düzensiz aralıklarla geldiği için tetikte beklenen, ama geldiğinde büyük keyif veren, beyaz sulardan bir fıskiye fışkırırdı, bir de, bunu beklerken, dalgaların art arda vurduğu yarım daire şeklindeki soluk kumsalın sedeften bir filmle kaplanışı izlenirdi.</p>
  <p class="normal1">Orada dururken, ikisi de gülümsüyordu. Dalgaların hareketi, ikisini de neşelendirmişti; koyda bir kavis çizdikten sonra duran, sarsılan, yelkenlerini indiren bir yelkenlinin süratle geçişi de; yelkenlinin bu seri hareketinden sonra, tabloyu tamamlamak için ikisi de doğal bir içgüdüyle uzaklardaki kumullara baktı ve o sevinç hissinin üzerine biraz hüzün çöktü – kısmen olay artık bittiği için, kısmen de uzaklardaki manzaralar (diye düşündü Lily) onları seyreden insanlardan milyonlarca yıl sonra da yaşayacak ve sükûnet içindeki bir yeryüzüne bakan göklerle sohbet edecekmiş gibi göründüğü için.</p>
  <p class="normal1">William Bankes uzaklardaki kum tepelerine bakarken Ramsay’i düşündü: Westmorland’deki bir yolu, Ramsay’in doğal havası gibi görünen o yalnızlığına sarınmış bir halde yolda uzun adımlarla yürüyüşünü düşündü. Ama sonra bu yürüyüşün birden yarıda kesildiğini hatırladı Bankes (gerçekten de böyle olmuştu galiba); bir öbek civcivi korumak için kanatlarını açmış bir tavuk tarafından; sonra da Ramsay’in durup bastonunun ucunu tavuğa doğru tutarak, “Cici – cici,” deyişi; Bankes bunun onun kalbine tutulan, onun sadeliğini, mütevazı şeyleri sevdiğini gösteren tuhaf bir ışık olduğunu düşünmüştü, ama sanki dostlukları da orada, o yolda bitmişti. Ondan sonra, Ramsay evlenmişti. Ondan sonra da, şu ya da bu nedenle, dostluklarının hiçbir keyifli yanı kalmamıştı. Bunun kimin suçu olduğunu bilemiyordu ama, bir süre sonra, yeniliğin yerini tekrarlar almıştı. Görüşmeleri sadece birer tekrardan ibaretti. Ama kum tepeleriyle yaptığı bu sessiz görüşmede Ramsay’e olan sevgisinin hiçbir şekilde eksilmediğini iddia etti; onun dostluğu, bir delikanlının bir asır boyunca gübrelerin altında yatmış olmasına rağmen tazeliğini koruyan bedeni gibiydi, bütün şiddeti ve gerçekliğiyle, kumullar arasındaki koyda birikmişti. </p>
  <p class="normal1">Bu dostluk adına kaygılıydı, aynı zamanda kuruyup kalmış olma suçlamasından da kendi zihninde arınmak istiyor olabilirdi – çünkü Ramsay çoluk çocuğa karışmış bir adam, Bankes ise çocuksuz bir duldu – ve Lily Briscoe’nun Ramsay’i küçümsemeyip (nasıl biri olursa olsun, büyük bir adamdı) aralarındaki ilişkiyi anlamasını çok istiyordu. Uzun yıllar önce başlayan dostlukları, o tavuğun civcivlerine kol kanat gerdiği Westmorland yolunda miadını doldurmuştu; sonra da Ramsay evlenmiş, ikisinin yolları ayrılmıştı, görüştükleri zamanlarda, tabii ki bu kimsenin suçu değildi ama, tekrarlara düşmeye eğilimli olmuşlardı.</p>
  <p class="normal1">Evet. Bu kadardı. İşi bitmişti. Manzaraya sırtını döndü. Öteki tarafa doğru, bahçe yolundan yukarı yürümeye hazırlanırken kum tepeleri gübreler altında o kıpkırmızı dudaklarla yatan dostluğunun cesedini göstermemiş olsa ayırdına varmayacağı şeylerin artık farkındaydı Mr. Bankes – mesela Cam, şu küçük kız, Ramsay’in en küçük kızı. Suyun kenarında mine topluyordu. Vahşi ve hırçın bir kızdı. Dadısının sözünü dinleyip “beyefendiye bir çiçek” vermiyordu. Hayır! Hayır! Hayır! Vermeyecekti işte! Yumruklarını sıktı. Tepindi. Mr. Bankes kendini yaşlanmış, üzgün hissetti, gösterdiği dostluk yüzünden bu kız kendisini haksız çıkarmıştı sanki. Gerçekten de kuruyup kalmış olmalıydı. </p>
  <p class="normal1">Ramsay’ler zengin değildi, bütün bunların altından nasıl kalkıyorlardı! Sekiz çocuk! Sekiz çocuğu sırf felsefeyle beslemek! İşte içlerinden biri daha, bu sefer Jasper, kuş vurmaya gittiğini söyledi kayıtsızca, Lily’nin elini tulumba koluymuş gibi sallayınca, Mr. Bankes sitem dolu bir sesle <span class="ideitalik">Lily’yi</span> ne kadar da çok sevdiklerini söyledi. Hepsi de gelişmiş, sırım gibi, amansız gençlere dönüşmüş olan bu “koca adamların” her gün ne giyecekleri, delinen ayakkabıları ve çoraplarıyla uğraşma derdi yanında bir de eğitim sorunu vardı düşünülmesi gereken <br class="chapter"/>(Mrs. Ramsay’in kendine ait bir geliri de olabilirdi). Kimin kim olduğunu, kimin büyük, kimin küçük olduğunu, pek aklında tutamıyordu. Gizli gizli İngiltere krallarıyla kraliçelerinin isimlerini takmıştı onlara: Hain Cam, Merhametsiz James, Adil Andrew, Güzel Prue –çünkü Prue’ya güzellik düşmüştü, kız ne yapsındı?– Andrew’a ise akıllılık. Bahçe yolunda birlikte yürür, Lily Briscoe evet ya da hayır diyerek yaptığı yorumları geçiştirirken (çünkü Lily hepsine, bu dünyaya âşıktı), o da Ramsay’in durumunu değerlendirdi, ona acıdı, gıpta etti, sanki onu gençliğinde taçlandıran, yalnızlığın ve sadeliğin bütün o görkeminden sıyrılıp çırpınan kanatların ve kaygılı bir aile hayatının sıkıntılarına girişine tanık olmuş gibiydi. Ona verdikleri bir şey vardı – William Bankes bunun farkındaydı; ne güzel olurdu Cam gelip yakasına bir çiçek taksa ya da babasına yaptığı gibi Vezüv’ün patlayışını gösteren bir resme bakmak için omzuna çıksa; ama aynı zamanda, eski dostları ister istemez hissediyorlardı bunu, bir şeyleri de tahrip etmişlerdi. Bir yabancı onun hakkında ne düşünürdü şimdi? Lily Briscoe ne düşünürdü? Garip alışkanlıklar edinmiş olduğunu fark etmemek mümkün müydü? Eksantrik davranışlar, zaaflar belki? Onun kadar zeki bir adam bu kadar düşebilir miydi – bu ifade çok sert kaçmıştı ama – insanların övgüsüne bu kadar muhtaç olur muydu? </p>
  <p class="normal1">“Ama,” dedi Lily, “çalışmalarını düşünsenize.”</p>
  <p class="normal1">Lily ne zaman Mr. Ramsay’in “çalışmalarını düşünse” gözünün önüne net olarak koca bir mutfak masası gelirdi. Andrew’un marifetiydi bu. Bir gün ona babasının kitaplarının neyle ilgili olduğunu sormuştu. Andrew da, “Nesne, özne ve gerçekliğin doğası,” demişti. Aman Tanrım, bunun ne demek olduğu hakkında hiçbir fikri olmadığını söyleyince de, “Öyleyse bir mutfak masası düşün,” demişti Andrew, “ama sen orada yokken.”</p>
  <p class="normal1">Bu yüzden ne zaman Mr. Ramsay’in çalışmalarını düşünse, gözünün önüne yeni silinmiş bir mutfak masası geliyordu. O masa şimdi bir armut ağacının çatalına yerleşmişti çünkü artık meyveliğe gelmişlerdi. Ve kendini zorlayarak, ağacın gümüşümsü kabarıklı kabuğuna ya da balık şeklindeki yapraklarına değil, hayalet bir mutfak masasına, üzeri zımparalanmış, damarlı-budaklı, değeri yıllarca sağlam kalmasıyla ortaya çıkmış gibi görünen, dört bacağı boşlukta, orada öylece duran bir masaya yoğunlaştı. Tabii ki, bir insan günlerini bu köşeli maddeleri görerek, o güzelim akşamları, bütün o flamingo rengi bulutları, mavileri ve gümüş renkleriyle, ladin ağacından yapılmış dört bacaklı bir masaya indirgeyerek geçiriyorsa (ki böyle bir şeyi yapmak ancak büyük beyinlerin işiydi), tabii ki o insan hakkında sıradan insanlar gibi hüküm verilemezdi. </p>
  <p class="normal1">Onu “çalışmalarını düşünsenize” diye zorlaması Mr. Bankes’in çok hoşuna gitmişti. Düşünmüştü zaten, hem de çok sık. Kim bilir kaç kez, şöyle demişti: “Ramsay de en önemli işlerini kırkından önce yapan o adamlardan.” Daha yirmi beş yaşındayken incecik bir kitap yazarak felsefeye yeni bir bakış açısı kazandırmıştı; ondan sonra gelenlerse az çok aynı görüşün daha da genişletilmesi, tekrar edilmesiydi. Ama herhangi bir konuya kesin bir katkı yapan insanların sayısı o kadar azdır ki zaten, dedi kusursuz taranmış saçlarıyla, prensiplerine sıkı sıkıya bağlı, kılı kırk yaran bir yargıç edasıyla armut ağacının yanında durarak. Birden, sanki Mr. Bankes’in el hareketiyle serbest kalmışlar gibi, Lily’nin ona dair bütün birikmiş izlenimleri kabardı ve ona karşı hissettiği her şey bir çığ kütlesi gibi üzerine yığıldı. Bir histi bu. Sonra Mr. Bankes’in varlığının özü bir buhar gibi yükseldi. Bu da başka bir histi. Kendini algılarının yoğunluğuyla olduğu yere mıhlanmış gibi hissetti Lily; sorun adamın yalınlığıydı; iyiliğiydi. Her bir zerrenize (dedi ona içinden) <br class="chapter"/>saygı duyuyorum; siz boş bir adam değilsiniz; herkesten önce kendini düşünen biri değilsiniz; Mr. Ramsay’den daha hoşsunuz; tanıdığım en hoş insansınız; ne karınız var ne de çocuğunuz (cinsellikle ilgisi olmayan bir hisle, bu yalnızlığı benimsiyordu), bilim için yaşıyorsunuz (elinde olmadan, gözünün önüne patates kesitleri geldi); sizi övmek, size hakaret etmek olurdu; cömert, temiz kalpli, kahraman adam! Ama aynı zamanda, yanında oraya kadar bir uşak getirmiş olduğunu, köpeklerin koltuğa oturmasına karşı çıktığını, sebzelerdeki tuz ve İngilizlerin berbat aşçılar olduğu hakkında saatlerce (Mr. Ramsay kapıyı çarpıp çıkıncaya kadar) nutuk çekebildiğini de hatırladı. </p>
  <p class="normal1">Nasıl oluyordu peki, bütün bunlar? İnsan başkalarını nasıl yargılıyor, onlar hakkında nasıl fikir yürütüyordu? İnsan şunu buna ekleyip ondan çıkartarak hissettiği şeyin hoşlanmak mı, hoşlanmamak mı olduğu sonucuna nasıl varıyordu? Ve bu sözlerin arkasındaki anlam neydi ki sonuçta? Armut ağacının yanında, olduğu yere çakılmış gibi dururken, o iki erkekle ilgili izlenimleri üzerine bir sel gibi aktı, kendi düşüncelerini takip etmek söyledikleri yazılamayacak kadar hızlı konuşan birinin sesini takip etmek gibiydi, kendi sesi olan o ses kendiliğinden yadsınamayacak, kalıcı, çelişkili şeyler söylüyordu, öyle ki armut ağacının kabuğundaki yarıklar ve çıkıntılar bile geri dönüşü olmayan bir biçimde sonsuza kadar orada sabitlenip kalmışlardı sanki. Siz harika bir adamsınız, diye devam etti Lily, ama Mr. Ramsay kesinlikle öyle değil. Önemsiz, kendinden başkasını düşünmeyen, boş, bencil bir adam; şımarık bir adam; tam bir zorba; Mrs. Ramsay’i yiyip bitiriyor; ama onda da (dedi Mr. Bankes’e) sizde olmayan bir şey var; dünyevilikten tamamen uzak; ufak tefek işlerle uğraşmıyor; köpekleri ve çocuklarını seviyor. Sekiz çocuğu var. Sizinse hiç yok. Dün gece üstünde iki ceketle aşağı inip bir puding kabının üstüne eğilerek, <br class="chapter"/>Mrs. Ramsay’e saçlarını kestirmedi mi? Bütün bunlar, birbirinden bağımsız ama hepsi de görünmez esnek bir ağ içinde muazzam bir şekilde kontrol altında tutulan bir grup sivrisinek gibi yukarı aşağı gidip geliyordu – Lily’nin zihninde, Mr. Ramsay’in zekâsına duyduğu derin saygının bir sembolü olan o tertemiz mutfak masasının hâlâ asılı olduğu armut ağacının dallarının arasında ve etrafında gidip geliyordu, gitgide daha hızlı dönmeye başlayan düşünceleri sonunda kendi yoğunluklarından patladılar. Lily kendini rahatlamış hissetti; yakınlardan bir silah sesi geldi ve ondan kaçan ürkmüş, kalabalık, gürültülü bir sığırcık sürüsü göründü. </p>
  <p class="normal1">“Jasper!” dedi Mr. Bankes. Sığırcıkların terasın üstünden uçtuğu yöne doğru döndüler. Gökyüzünde hızla uçarak dağılan kuşları takip ederek çalılık çitteki aralıktan geçip Mr. Ramsay ile burun buruna geldiler; adam hazin bir sesle gürledi: “Birisi bir hata yapmıştı!”</p>
  <p class="normal1">Heyecandan camlaşmış, feci yoğun bir meydan okuyuşla bakan gözleri bir an için onların gözleriyle buluştu, onları tanımanın eşiğine gelerek titreşti; ama sonra, hırçın bir utancın verdiği acıyla, onların normal bakışlarından kaçınmak, onları silkip atmak istercesine, kaçınılmaz olduğunu bildiği bir şeyi bir an olsun geciktirmeleri için yalvarırcasına, o halde yakalanmasının doğurduğu çocuksu öfkeyi iyice anlamalarını istercesine, eliyle hafifçe yüzünü örttü, ama yakalandığı anda bile tamamen normale dönmemeye, ona hem utanç hem de büyük bir haz veren o harika hissin, o marazi coşkunun birazını olsun kurtarmaya kararlıydı – aniden arkasına dönüp, özel yaşamının kapısını suratlarına çarptı; Lily Briscoe ile William Bankes de huzursuzca gökyüzüne bakarken Jasper’ın tabancasıyla havalandırdığı sığırcık sürüsünün karaağaçların tepelerine konduğunu gördüler.</p>
  <p class="h1baslik"><span class="idebold1">V</span></p>
  <p class="normal1">“Hem yarın hava iyi olmasa bile,” dedi Mrs. Ramsay yanından geçen William Bankes ile Lily Briscoe’ya bakmak için gözlerini kaldırarak, “yine de yeni bir gün olacak. Haydi şimdi,” dedi Lily’nin çekiciliğinin o beyaz, ekşi suratındaki Çinli gözlerinde olduğunu ama bunu ancak zeki bir erkeğin görebileceğini düşünerek, “haydi şimdi kalk da bacağını ölçeyim,” çünkü ne de olsa gerçekten de Fener’e gidebilirlerdi, çorabın bacak kısmını birkaç santim uzatmasının gerekli olup olmadığına bakması lazımdı. </p>
  <p class="normal1">Aklına o anda müthiş bir fikir geldiği için gülümseyerek <br class="chapter"/>–William ile Lily evlenmeliydiler– iki renk yünle ördüğü çorabı ağzındaki çapraz çelik şişlerle birlikte alıp James’in bacağına tutarak ölçtü.</p>
  <p class="normal1">“Canım, kıpırdamasana,” dedi, çünkü James kıskançlıktan, fenercinin oğlu için mankenlik yapmaktan hoşlanmadığı için, kasten kıpırdanıyordu; ama böyle yaparsa, çorap çok mu uzun, çok mu kısa, nasıl görecekti Mrs. Ramsay.</p>
  <p class="normal1">Başını kaldırdı – nasıl bir iblis girmişti en küçüğünün, sevdiceğinin içine böyle? –odaya baktı, koltuklara baktı, korkunç derecede eski püskü göründüklerini düşündü. İçlerindeki dolgular, geçen gün Andrew’un da dediği gibi, yerlere saçılmıştı; ama eve bakan sadece tek bir yaşlı kadın varken ve ev rutubetten resmen sırılsıklamken, diye düşündü Mrs. Ramsay, yeni koltuklar alıp bütün kış boyunca orada çürümeye bırakmanın ne anlamı vardı ki? Her neyse: Kirası tam iki buçuk peniydi; çocuklar oraya bayılıyordu; kütüphanesinden, derslerden ve öğrencilerinden üç bin, daha doğrusu üç yüz mil uzakta olmak, kocasına iyi geliyordu; hem misafirler için de yeterince yer vardı. Kilimler, portatif karyolalar, Londra’daki kullanım süreleri dolmuş koltuk ve masaların çılgın hayaletleri – burası için bu kadarı yeterliydi; bir de bir-iki fotoğraf ve kitaplar. Kitaplar kendi kendine çoğalıyordu. Onları okuyacak zamanı olmuyordu hiç. Heyhat! Bir şairin verdiği ve içine kendi elyazısıyla, “Her arzusuna itaat edilmesi gereken bir hanıma”... “Çağımızın mutlu Helen’ine” diye yazdığı kitapları bile, söylemeye utanıyordu ama, okumamıştı. Croom’un Zihin üstüne, Bates’in Polinezya’nın Vahşi Gelenekleri üstüne yazdıklarını da öyle (Canım, kıpırdamasana,” dedi) –bunların hiçbiri de Fener’e götürülecek türden değildi. Bir yerden sonra, diye düşündü, herhalde ev o kadar köhneleşecekti ki artık bir şeyler yapmak gerekecekti. Şunlara ayaklarını silmeyi ve eve girerken kumsalı da yanlarında getirmemeyi bir öğretebilse – bu da bir şeydi. Andrew istiyorsa eğer, yengeçleri kesmesine izin vermek zorundaydı; Jasper yosundan çorba yapılabileceğine inanıyorsa, onu da engelleyemezdi; ya da Rose’un nesneleri – deniz kabukları, sazlar, taşlar; çünkü hepsi yetenekliydi çocuklarının, ama farklı tarzlarda. Bunun sonucundaysa, diye düşünüp içini çekerken bütün odayı taradı gözleriyle, çorabı James’in bacağına tuttu, her şey her yaz biraz daha eskiyordu. Kilimler soluyordu; duvar kâğıdı sökülüyordu. Artık üstünde güller olduğu bile anlaşılmıyordu. Ama bir evin kapıları daima açık bırakılırsa ve bütün İskoçya’da kapı dili tamir ettirecek tek bir kilit ustası bile bulunamıyorsa, eşyalar da çürümeye mahkûmdu tabii. Yeşil bir kaşmir şalı resim çerçevesinin kenarına asmanın ne faydası vardı ki? İki hafta içinde rengi bezelye çorbası rengine dönerdi. Ama onu asıl rahatsız eden kapılardı; bütün kapılar açık bırakılıyordu. Kulak kabarttı. Salon kapısı açıktı; holün kapısı açıktı; seslere bakılırsa yatak odalarının kapıları da açıktı; merdiven sahanlığındaki pencere de açıktı tabii çünkü onu kendisi açmıştı. Açık olması gereken pencerelerdi, kapılar değil – bu kadar basit bir şeyi neden hiç kimse aklında tutamıyordu ki? Geceleri ne zaman hizmetçilerin odasına gitse, sımsıkı kapalı bulurdu onları, fırın gibi olurdu içerisi, bir tek Marie farklıydı, banyo yapmamayı havasız kalmaya tercih eden İsveçli kız, ama evdeyken, “Dağlar öyle güzeldir ki,” demişti o. Dün gece gözlerinde yaşlarla pencereden dışarıya bakarak söylemişti bunu. “Dağlar öyle güzeldir ki.” Babasının orada ölüm döşeğinde yattığını biliyordu Mrs. Ramsay. Onları babasız bırakacaktı. Onu azarlayıp işi (ellerini bir Fransız kadını gibi bitiştirip ayırarak, yatakların nasıl yapılacağını, pencerelerin nasıl açılacağını) gösterirken, kız böyle söyleyince, bir kuşun, güneş altında uçtuktan sonra tüylerinin mavisi parlak çelik renginden açık mora dönüşerek kapanan kanatları gibi, Mrs. Ramsay’in etrafını da bir sessizlik sarmıştı. Söylenecek bir şey olmadığı için, sessizce durmuştu. Adamcağız gırtlak kanseriydi. Bunları hatırlayınca –kızın orada öylece duruşunu, “Bizim orada dağlar öyle güzeldir ki,” deyişini, umut olmadığını– hiçbir umut ışığının olmadığını, birden sinirlendi, James’e sertçe, “Rahat dur. Yorma beni,” dedi, James onun sesindeki öfkenin gerçek olduğunu anlayıp bacağını dikleştirdi ve ölçü alındı.</p>
  <p class="normal1">Çorabın en az yarım inç kısa olduğu ortaya çıkınca Sorley’nin küçük oğlunun James kadar serpilmiş olmadığı anlaşıldı. </p>
  <p class="normal1">“Çok kısa,” dedi, “çok kısa olmuş işte.”</p>
  <p class="normal1">Hiç kimse bu kadar üzgün görünmemişti. Güneş ışığından derinlere kadar uzanan o ışında, yarı yolda, karanlığın içinde, belki de acı dolu, kapkara bir gözyaşı oluştu; döküldü; sular dalgalandı, gözyaşını içine aldı ve duruldu. Hiç kimse bu kadar üzgün görünmemişti.</p>
  <p class="normal1">Peki bu görünümün altında başka hiçbir şey yok mu, derdi insanlar. Ne vardı altında onun – o güzelliğin, ihtişamın? Beynini havaya uçurdu mu cidden, diye sorarlardı, evlenmeden bir hafta önce ölmüş müydü – evleneceği kadının önceki, eski bir âşığı, söylentileri onun kulaklarına kadar gelen? Yoksa hiçbir şey yok muydu? Ardında yaşadığı ve hiçbir şekilde bozamadığı o eşsiz güzellikten başka? Büyük ihtirasların –engellenen aşkların, yarım kalan tutkuların– anlatıldığı bir samimiyet anında, bunları kendisinin de yaşadığını, hissettiğini ya da bu yollardan geçtiğini kolayca dile getirebilecekken, o ağzını bile açmazdı çünkü. Hep susardı. Biliyordu demek – öğrenmeden biliyordu. Yalınlığı, zeki insanların çarpıttığı gerçekleri kavrayabiliyordu. Dürüstlüğü onun taş gibi yere düşmesini, kuş gibi konmasını sağlıyor, doğal olarak, ruhu gerçeğin üstüne saldırıyor, sonucu büyük bir haz, rahatlama, tatmin oluyordu – sahte olması mümkünse de.</p>
  <p class="normal1">“Doğanın sizi biçimlendirdiği,” demişti Mr. Bankes bir seferinde, sadece trenle ilgili bir şey anlatıyor olmasına rağmen, telefonda duyduğu sesinden çok etkilenerek, “hamurdan çok fazla olmasa gerek.” Hattın öbür ucunda onu görmüştü, Grek, mavi gözlü, düz burunlu. Böyle bir kadına telefon etmek ne kadar uygunsuz bir histi. O yüzü oluşturmak için Kharit’ler bir araya gelip Asphodel çayırlarında el ele tutuşmuştu sanki. Evet, Euston’dan 10.30 trenine yetişecekti.</p>
  <p class="normal1">“Ama bir çocuk kendi güzelliğinin ne kadar farkındaysa o da o kadar farkında,” diyerek telefonun ahizesini yerine bırakıp evinin arkasına yapılan otelde işçilerin ne kadar ilerleme kaydettiğine bakmak için odanın öteki tarafına gitti Mr. Bankes. Bitmemiş duvarlar arasındaki o devinimi izlerken, Mrs. Ramsay’i düşündü. Çünkü yüzündeki uyumun içine katılması gereken tutarsız bir şeyler her zaman var, diye düşündü. <br class="chapter"/>Mrs. Ramsay başına bir avcı şapkası geçirir, yaramazlık yapan bir çocuğun ensesine yapışmak için ayağında lastik çizmelerle çimenlerde koştururdu. Bu yüzden insan salt onun güzelliğini düşünüyorsa, o titreşen şeyi, hayat dolu şeyi de hesaba katmalı (izlediği işçiler şimdi bir kalasın üstünde tuğla taşıyorlardı) ve resmin içine dahil etmeliydi; ya da onu sadece bir kadın olarak görüyorsa, ona ayrıksı bir özellik de kazandırmalıydı –hayranlık gösterilerinden hoşlanmazdı- ya da içten içe bedenine bağımlı olmaktan kurtulmayı arzuladığını, güzelliğinin ve erkeklerin güzellikle ilgili sözlerinin onu sıktığını ve onun da herkes gibi, göze batmayan bir insan olmak istediğini varsaymalıydı. Bilemiyordu. Bilemiyordu. İşe gitmesi lazımdı. </p>
  <p class="normal1">Başı o altın yaldızlı çerçeveyle, çerçevenin kenarına asıverdiği yeşil şalla ve Michel Angelo’nun gerçekliği onaylanmış olan başyapıtıyla garip bir şekilde kuşatılmış Mrs. Ramsay, kızıl-kahve rengindeki tüylü çorabını örerken bir an önceki sertliğinden sıyrıldı, küçük oğlunun başını yukarı kaldırıp alnından öptü. “Haydi kesecek başka bir resim bulalım,” dedi.</p>
  <p class="h1baslik"><span class="idebold1">VI</span></p>
  <p class="normal1">Ne olmuştu öyle?</p>
  <p class="normal1">Birisi bir hata yapmıştı.</p>
  <p class="normal1">Mrs. Ramsay dalgınlığından sıyrılıp uzun zamandır bir anlam vermeden zihninde tuttuğu bu sözcüklere anlam verdi. “Birisi bir hata yapmıştı.” – Miyop gözlerini kendisine doğru gelen kocasına dikti, bir şey olduğunu, birinin bir hata yaptığını anlayabileceği bir yakınlığa gelene kadar da (o tekerleme zihninde tekrar edip dururken) ondan ayırmadı. Ama ne olduğunu bir türlü bilemiyordu.</p>
  <p class="normal1">Mr. Ramsay titriyordu; sarsılıyordu. Bütün o gururu, kendi ihtişamından duyduğu bütün o memnuniyet, ölüm vadisinden geçen adamlarına önderlik eden ve yıldırım çarpan vahşi bir şahin kadar yıkılmış, yerle bir olmuştu. Bombalar fırtına gibi yağmış, atlar güzel ve yürekli koşturulmuş, ölüm vadisinden hışımla, gümbür gümbür geçilmiş – Lily Briscoe ve William Bankes ile burun buruna gelinmişti. Mr. Ramsay titriyordu; sarsılıyordu.</p>
  <p class="normal1">Dünyada konuşmazdı onunla Mrs. Ramsay, aşina olduğu işaretlere bakınca, gözlerini kaçırmasına, kabuğuna çekilip dengesini yeniden kazanmak için biraz yalnız kalmaya ihtiyacı varmışçasına kendini derleyip toplamasına bakınca onun öfkeli ve kederli olduğunu anlamıştı çünkü. James’in başını okşadı; kocası için hissettiklerini ona aktardı, Ordu Pazarları kataloğundaki beyaz bir erkek gömleğini sarı tebeşirle boyayışını izlerken, oğlunun büyük bir sanatçı olmasından nasıl da sevinç duyacağını düşündü; hem neden olmasındı ki? Muhteşem bir alnı vardı. Sonra, başını kaldırıp, kocası bir kez daha yanından geçerken, hasarın üstünün örtülmüş olduğunu görerek rahatladı; ev yaşamı galip gelmişti; alışkanlıklar o teskin edici ritmlerini mırıldanıyordu, yine kendi sırası geldiği için pencerenin önünde kasten durdu Mr. Ramsay, eğilip James’in çıplak baldırını bir dalla hınzırca gıdıklamaya başladığında, Mrs. Ramsay “o zavallı delikanlıya”, Charles Tansley’e öyle haşin davrandığı için kocasını payladı. Kocası da Tansley’in eve girip tezini yazması gerektiğini söyledi. </p>
  <p class="normal1">“James de bir gün <span class="ideitalik">kendi</span> tezini yazmak zorunda kalacak,” dedi alaycı bir sesle, elindeki dalı sallayarak. </p>
  <p class="normal1">Babasından nefret eden James, onun sertlikle komiklik arası ve kendine özgü bir tavırla en küçük oğlunun çıplak bacağını gıdıkladığı dalı itti.</p>
  <p class="normal1">Mrs. Ramsay artık bezdiği şu çorapları bitirip ertesi gün Sorley’nin oğluna göndermek istiyordu.Yarın Fener’e gitmeleri için en ufak bir umut ışığı bile olmadığını söyleyerek karısını payladı Mr. Ramsay hırçınlaşarak. </p>
  <p class="normal1">Nereden biliyorsun, diye sordu Mrs. Ramsay. Rüzgâr sık sık yön değiştirirdi.</p>
  <p class="normal1">Bu sözlerdeki olağanüstü mantıksızlık, kadınların böyle akılsızca düşünmeleri Mr. Ramsay’i küplere bindirdi. Kendisi ölüm vadisinde at koşturmuş, paramparça olmuş, titremişti, oysa karısı kalkmış gerçeklere karşı koyuyor, çocuklarına imkân dahilinde olmayan konularda umut veriyor, resmen yalan söylüyordu. Ayağını taş basamağa vurdu. “Lanet olsun sana,” dedi. İyi ama Mrs. Ramsay ne demişti ki? Bir tek yarın havanın iyi olabileceğini söylemişti. Olabilirdi de. </p>
  <p class="normal1">Barometredeki değer düşerken ve rüzgâr batıdan eserken olamazdı işte.</p>
  <p class="normal1">Başkalarının duygularını böylesine inanılmaz bir biçimde hiçe sayarak gerçeğin peşine düşmek, uygarlığın incecik tüllerini böylesine hoyratça, vahşice çekip kopartmak, Mrs. Ramsay için insani duygulara karşı öylesine büyük bir hakaretti ki, yanıt vermedi, sersemlemiş ve gözleri kararmış bir halde, kendisini topa tutan sert doluların, üstüne fışkıran pis suların kirletmesine karşı koymaksızın izin verircesine başını öne eğdi. Söylenecek bir şey yoktu.</p>
  <p class="normal1">Mr. Ramsay sessizce yanında durdu. Sonunda, epeyce alttan alarak, isterse gidip sahil koruma görevlilerine sorabileceğini söyledi.</p>
  <p class="normal1">Mrs. Ramsay’in bu kadar derin bir saygı duyduğu başka birisi yoktu.</p>
  <p class="normal1">Onun sözüne güvendiğini söyledi. Öyleyse sandviç hazırlamaya gerek olmazdı – o kadar. Kadın olduğu için, doğal olarak, gün boyunca, şu ya da bu nedenle herkes ona geliyor, bir şeyler istiyordu; çocuklar büyüyordu; kendini sadece insan duygularını emmiş bir sünger gibi hissediyordu çoğu zaman. Lanet olsun, dedi Mr. Ramsay sonra. Yağmur yağmalı, dedi. Yağmayacak, dedi; ve bir anda Mrs. Ramsay’in önünde güven dolu bir cennet açılıverdi. Mr. Ramsay’e olduğu kadar hiç kimseye derin bir saygı beslemiyordu. Onun ayakkabılarını bağlamaya bile layık olmadığını hissediyordu.</p>
  <p class="normal1">O huysuzluktan, komuta ettiği birliklerin önünde giderken elini kolunu böyle sallayışından zaten utanç içinde olan Mr. Ramsay, süngüsü düşmüş bir halde oğlunun bacağını dalıyla son kez şöyle bir dürttü, sonra da, sanki karısından izin almış gibi, Mrs. Ramsay’e, tuhaftır ki hayvanat bahçesindeki, balığını yuttuktan sonra kendini geriye atan ve çırpınarak havuzdaki suyun çalkalanmasına neden olan o deniz aslanını hatırlatan bir hareketle, çoktan sönmeye başlayarak yapraklarla çitlerin özünü çekip alan, buna karşılık güllerle küçük karanfillere gündüz sahip olmadıkları ışıltıyı katan akşamın içine daldı.</p>
  <p class="normal1">“Birisi bir hata yapmıştı,” dedi yine, terasta uzun adımlarla, bir aşağı bir yukarı yürüyerek.</p>
  <p class="normal1">Ama sesinin tonu nasıl da muazzam değişmişti! Guguk kuşu gibiydi: “Haziran’da şarkısı değişirdi”; sanki yeni ruh hali için başka bir cümle arıyor, deneme kabilinden aklından yeni cümleler geçirip duruyor, ama şimdilik elinde bir tek bu olduğu için, ne kadar çatlak olsa da, kullanmaya devam ediyordu. Ama böyle ezgili, neredeyse soru sorar gibi, ikna olmadan söylendiğinde, – “Birisi bir hata yapmıştı” – kulağa çok komik geliyordu. Mrs. Ramsay elinde olmadan gülümsedi ve çok geçmeden, tabii ki bir aşağı bir yukarı yürüye yürüye, sesi mırıltıya dönüştü Mr. Ramsay’in, tekrarlamaktan vazgeçti, sustu. </p>
  <p class="normal1">Mahremiyetine yeniden kavuşmuştu, güvendeydi. Durup piposunu yaktı, penceredeki karısıyla oğluna bir göz attı ve hızlı trende giderken gözünü sayfadan kaldırıp bir çiftliği, bir ağacı, kümelenmiş kır evlerini bir tablo misali görünce, bir şeyin kâğıt üzerinde belirince kesinlik kazanıp tatmin edip onaylanması gibi o da, karısıyla oğlunu tam olarak ayırt edemese de görüntüleriyle güç buldu, tatmin oldu, muhteşem beyninin enerjisini tüketen sorunu kusursuzca anlama çabaları kutsandı. </p>
  <p class="normal1">Müthiş bir beyindi. Çünkü eğer düşünce, bir piyanonun bir sürü notaya bölünmüş tuşları ya da sırayla dizili yirmi altı harfe ayrılmış alfabe gibiyse, onun o müthiş beyni o harflerin üzerinden teker teker, örneğin Q harfine kadar, sağlam ve emin adımlarla geçmekte hiçbir zorluk yaşamazdı. Q harfine gelmişti. Bütün İngiltere’de Q harfine ulaşabilen çok az insan vardı. Burada, sardunya ekili taş saksının yanında bir an durunca karısıyla oğlunu camda gördü, ama çok, çok uzaktan, ilahi bir masumiyet içinde, ayaklarının dibindeki kıvır zıvıra dalmış, kendisinin sezdiği kötü bir talihe karşı tamamen savunmasız halde deniz kabukları toplayan çocuklar gibiydiler. Onun korumasına ihtiyaçları vardı; o da bunu sağlıyordu. Ama Q’dan sonra ne gelirdi? Q’dan sonra ölümlülerin sonuncusunu pek iyi göremediği, ama uzaklarda kızıl kızıl parıldayan harfler gelirdi. Z’ye bir kuşak boyunca ancak bir tek kişi ulaşabilirdi. Yine de, R’ye bile ulaşmak önemliydi. Hiç olmazsa Q’daydı. Q’nun üstünde sımsıkı duruyordu. Q’dan emindi. Q’yu kanıtlayabilirdi. Q ise o zaman Q – R... Burada piposunu saksının kulpuna iki-üç kez, yankılı bir ses çıkartarak vurdu ve yürümeye devam etti. “O zaman R...” Kendini sıktı. Kendini tuttu.</p>
  <p class="normal1">Sadece altı bisküvi ve bir matara suyla denizde kalan bir geminin tayfalarını kurtarmaya yetecek özellikler, dayanıklılık ve adalet hissi, öngörü, adanmışlık, yetenek... yardımına koştu. O zaman R – neydi R?</p>
  <p class="normal1">Kertenkelelerin kalın derili gözkapağı gibi bir perde, yoğun bakışlarının üzerinde kırpıştı, R harfini bulanıklaştırdı. O bir anlık karanlıkta insanların –işe yaramazın teki olduğunu– R’nin onun harcı olmadığını söylediklerini duydu. R’ye hiç ulaşamayacaktı. Son bir kez R’ye doğru. R...</p>
  <p class="normal1">Kutup bölgesinin buzlu boşluklarında yapılan ıssız bir keşif gezisinde, ne aşırı iyimserliğe ne de umutsuzluğa kapılan, olabilecekleri soğukkanlılıkla düşünen ve onlarla yüzleşen bir lider, rehber, danışman olmasını sağlayacak özellikler yine yardımına koştu. R...</p>
  <p class="normal1">Artık kar başladığına ve dağların tepesi sisle kaplandığına göre, bir yere yatıp sabah olmadan önce ölmesi gerektiğini bilen bir lönderi küçük düşürmeyecek türden duygular sinsice yüklendi ona, gözlerinin rengini soldurdu ve terasta dönüp durduğu o iki dakikalık süre içinde onu kurumuş bir ihtiyara döndürdü. Ama o yattığı yerde ölmeyecekti; kendine sarp bir kayalık bulacak, gözlerini fırtınaya dikip karanlığı delmeye çalışarak, ayakta ölecekti. R’ye asla ulaşamayacaktı.</p>
  <p class="normal1">İçinden sardunyaların fışkırdığı taş saksının yanında, hiç kıpırdamadan duruyordu. Milyonlarca erkeğin içinden, diye sordu kendi kendine, Z’ye ulaşabilen kaç kişi vardı ki sonuçta? Boşa çıkmış bir umuda önderlik eden kişi kendine bu soruyu sorabilir, “En fazla bir kişi,” yanıtını verdiğinde de, ardındaki keşif ekibine ihanet etmiş olmazdı. Bir nesilde tek bir kişi. O kişi olmadığı için suçlanabilir miydi öyleyse? Dürüstçe çalışıp didinmiş, elinden geleni yapmış, verecek bir şeyi kalmamış olması koşuluyla? Peki şöhreti ne kadar sürerdi? Can çekişen bir kahramanın bile ölmeden önce insanların arkasından nasıl konuşacağını düşünmesi hoş görülebilirdi. Şöhreti belki iki bin yıl sürerdi. Peki iki bin yıl neydi ki? (diye sordu Mr. Ramsay alayla, çalılık çitlere bakarak). Bir dağın tepesinden, aşağıda bitimsizce uzanan çağlara baktığınızda? O zaman çizmenizin burnuyla vurduğunuz bir taş bile, Shakespeare’den daha uzun süre akıllarda kalırdı. Kendi küçük ışığıysa, bir-iki yıl boyunca, hafif hafif de olsa biraz parlar, sonra kendinden daha büyük bir ışığın içine, sonra ondan da büyük başka bir ışığın içine karışıp kaybolurdu. (Çitin içine, birbirine dolanmış dallara baktı.) Ölüm bütün uzuvlarını hareket edemeyecek derecede katılaştırmadan önce uyuşmuş parmaklarını yarı bilinçli-yarı bilinçsizce alnına kaldırıp omuzlarını dikleştirdiyse, öyle ki araştırma grubu geldiğinde onu, bir askerin mükemmel bedenini görev yerinde ölü bulduysa, ne de olsa bomboş uzanan yılları ve kaybolan yıldızları görecek yüksekliğe tırmanmış olan o umutsuz grubun önderini kim suçlayabilirdi? Mr. Ramsay omuzlarını dikleştirip saksının yanında dimdik durdu.</p>
  <p class="normal1">Orada bir an durup şöhreti, arama ekiplerini, ona minnet duyan yandaşlarının kemiklerinin üzerine yığdığı taşları düşündü diye kim suçlayacaktı onu? En nihayetinde, talihsiz bir keşif gezisinin liderini, macerayı sonuna kadar yaşayıp gücünü son damlasına kadar kullandıktan sonra, uyanıp uyanmamayı pek de umursamadan uykuya daldıktan sonra şimdi de ayak parmaklarındaki karıncalanma sayesinde hayatta olduğunu hissederse, yaşamaya temelde bir itirazı olmazsa, sadece sevgiye, viskiye ve çektiği acıların hikâyesini acilen anlatacağı birisine ihtiyacı olursa, kim suçlayacaktı? Kim suçlayacaktı ki? Kahraman zırhını çıkarıp ilk başta çok uzakta olan, sonra, yalnızlığının yoğunluğu yüzünden tanıdık gelmeseler de, hâlâ sevimli olan o dudaklar ve kitap ve baş gözlerinin önünde netleşene kadar gitgide yaklaşan karısıyla oğluna baktığında, sonunda piposunu cebine sokup o muhteşem başını karısının önünde eğdiğinde kim içten içe sevinmez? Dünyanın güzelliğine saygı duyduğunda onu kim suçlar?</p>
  <p class="h1baslik"><span class="idebold1">VII</span></p>
  <p class="normal1">Ama oğlu ondan nefret ediyordu. Yanlarına gelmesinden, tepelerinde durup onlara bakmasından nefret ediyordu; araya girmesinden nefret ediyordu; hareketlerindeki coşkudan ve görkemden nefret ediyordu; onun o müthiş beyninden; hoşgörüsüzlüğünden ve egoizminden (onunla ilgilenmelerini emredercesine, orada öylece duruyordu); ama her şeyden çok babasının etraflarında titreşen, annesiyle ilişkisindeki mükemmel uyumu ve sadeliği bozan o gürültücü duygularından nefret ediyordu. Gözlerini sayfadan kaldırmazsa onun çekip gitmesini sağlayabileceğini umdu; annesinin, babası yanlarında durduğu an dağıldığını bildiği dikkatini yeniden kendine çekmek için, parmağını hırsla bir sözcüğün üzerine bastırdı. Ama hayır. Mr. Ramsay hiçbir şekilde gitmiyordu. Orada durmuş, sevgi bekliyordu.</p>
  <p class="normal1">Oğluna sarılıp yayılarak oturmuş olan Mrs. Ramsay toparlandı, yan döndü, zorlukla doğruldu, (çorabını tekrar eline alıp, sessiz sakin oturmaya devam etse de) bir yandan enerjisini, bir sütun halinde havaya püskürterek, yağmur gibi yağdırırken bir yandan da bütün enerjisi birleşip güce dönüşmüş gibi, alev alev ve ışıl ışıl, capcanlı ve hayat dolu göründü ve bu muazzam doğurganlığın, bu fışkıran yaşam pınarının içine, erkeğin kaçınılmaz kısırlığı dalıverdi, pirinç bir gaga gibi yararsız ve boştu. Sevgi istiyordu Mr. Ramsay. İşe yaramazın tekiyim, diyordu. Mrs. Ramsay hızla örmeye devam etti. Mr. Ramsay, gözlerini onun yüzünden bir an olsun ayırmadan, işe yaramazın teki olduğunu söyledi tekrar. Mrs. Ramsay sözlerini ona geri püskürttü. “Charles Tansley...” dedi. Ama Mr. Ramsay için bundan daha fazlası olmalıydı. İstediği şey sevilmekti, dehasının onaylanmasıydı öncelikle; sonra da yaşam döngüsünün içine çekilmek, ısıtılıp avutulmak, aklının başına getirilmesi, kısırlığının doğurganlığa dönüştürülmesi ve evdeki bütün odaların yaşamla doldurulmasıydı – salonun; salonun arkasındaki mutfağın; mutfağın üstündeki yatak odalarının; onların ilerisindeki oyun odasının; hepsi donatılmalı, içleri yaşamla doldurulmalıydı. </p>
  <p class="normal1">Charles Tansley, onun zamanının en büyük metafizikçisi olduğunu düşünüyordu; böyle dedi Mrs. Ramsay. Ama bundan daha fazlası olmalıydı. Sevilmeliydi. Kendisinin de hayatın merkezinde yaşadığına inandırılmalıydı; ona ihtiyaç duyulduğuna; yalnızca orada değil, tüm dünyada da. Mrs. Ramsay güveni yerinde, dimdik, şişlerini hızla oynatarak bir salon ve mutfak yarattı, her yeri ışıklandırdı, orada rahatına bakmaya, girip çıkmaya, keyfini çıkarmaya davet etti onu. Kahkahalar atıyor, örgüsünü örüyordu. Onun dizlerinin arasında dimdik duran James, annesinin parlayan gücünün o pirinç gaga tarafından, sevilmeyi talep eden erkeğin, sürekli acımasızca inen o yavan kılıcı tarafından yutulup söndürülmek üzere olduğunu hissetti.</p>
  <p class="normal1">İşe yaramazın tekiyim, diye yineledi Mr. Ramsay. İyi, bak o zaman, hisset o zaman. Mrs. Ramsay şişlerini oynatarak, etrafına, pencereden dışarıya, odaya, James’e bakarak, gülüşü, duruşu, maharetiyle, her şeyin gerçek olduğuna dair (karanlık bir odada elinde ışık taşıyan bir hemşire görmek huysuzlanan bir çocuğa nasıl güven verirse) ona güvence verdi, kuşkusu olmamalıydı; evin içi dopdoluydu; bahçe çiçek içindeydi. Karısına koşulsuzca inanırsa, hiçbir şey ona zarar veremezdi; kendini ne kadar gömerse gömsün, ne kadar yükseğe tırmanırsa tırmansın, karısı her an yanında olacaktı. Bu sarıp sarmalama ve koruma yeteneğiyle öyle iftihar ediyordu ki, artık geriye kendini tanıyabileceği bir görünümü kalmamıştı Mrs. Ramsay’in; her şeyi böyle bol keseden dağıtıp boşa harcamıştı; ve bacaklarının arasında dimdik duran James, annesinin pembe çiçekli bir meyve ağacının içinde yükseldiğini hissetti, yapraklarla ve oynaşan dallarla dolu bu ağaca babasının, o egoist adamın pirinç gagası, kayıtsız palası dalıyor, saldırıyor, sevgi bekliyordu. </p>
  <p class="normal1">Karısının sözlerinin etkisinde, sağaltılmış, yenilenmiş bir halde, istediğini alınca uslanan bir çocuk gibi, alçakgönüllü bir minnettarlık içinde ona bakarak, başka bir şey yapacağını söyledi sonunda; kriket oynayan çocukları izleyecekti. Gitti.</p>
  <p class="normal1">O gider gitmez, Mrs. Ramsay sanki kendini topladı, taçyapraklar birbirine kapandı ve bütün doku bir tükenmişlikle kendi içine çöktü, kendini bu bitkinliğe zarafetle teslim etti, ancak parmağını Grimm’in masalını okuduğu sayfanın üzerinde gezdirecek kadar gücü kaldı, aynı anda, alabildiğine genişleyen ve şimdi usulca titremez olan bir yayın içindeki nabız gibi başarıyla yaratmanın esrikliği yüreğinde zonkladı. </p>
  <p class="normal1">Kocası uzaklaşırken, bu nabzın her bir atışı ikisini de kuşatıyor, biri tiz, biri pes iki farklı notanın çarpışıp birleştiklerinde birbirlerine verdiği o avuntuyu veriyordu sanki. Ama o titreşim durup Mrs. Ramsay tekrar masala döndüğünde sadece bedenindeki bitkinliği değil, (o anda değil de, hep sonradan hissederdi bunu) fiziksel yorgunluğu içindeki, kökeni başka bir yerde olan, hafif bir nahoşluk da hissetti. Bu hissin nereden geldiğini tam olarak bilemiyordu Balıkçının Karısı masalını yüksek sesle okurken; sayfayı çevirirken durup boğuk, meşum bir dalga sesi duyduğunda o hissin nereden geldiğini anladıysa da hoşnutsuzluğunu sözcüklere dökmeye yanaşmadı; bir an için bile olsa kendisini kocasından daha üstün hissetmekten hoşlanmıyordu; dahası, onunla konuştuğu zaman, söylediklerinin gerçekliğinden tamamen emin olmama hissine dayanamıyordu. Üniversitelerin ve insanların kocasını istemesi, dersler ve kitaplar ve bunların her zaman ilk önce gelmesi – bütün bunlardan bir an olsun kuşku duymuyordu; dengesini bozan, ilişkileriydi, Mr. Ramsay’in ona böyle, açık açık, herkesin gözünün önünde yaklaşmasıydı; çünkü o zaman insanlar onun kendisine bağımlı olduğunu söylüyorlardı, oysa aslında kocasının kendisinden kat kat önemli olduğunu, kocasının dünyaya verdikleri yanında kendisinin verdiklerinin pek az değeri bulunduğunu bilmeleri gerekirdi. Ama yine de, bir de öteki konu vardı – mesela, seranın çatısı ve çatıyı tamir ettirmenin ne kadara, belki de elli pounda mal olacağını ona söyleyemeyişi, söylemekten korkması; kitapları da vardı, son kitabının pek de en iyi kitabı sayılamayacağını (Bunu William Bankes’in söylediklerinden çıkarmıştı) tahmin edebileceğinden –Mrs. Ramsay kuşkulanıyordu bundan– korkması; ufak tefek gündelik şeyleri ondan saklaması ve çocukların bunu görmesi, bunun ağırlığını taşımaları – bütün bunlar iki notanın birlikte ses vermesinin verdiği sevincin, o katıksız sevincin azalmasına ve o sesin Mrs. Ramsay’in kulağında sıkıntılı bir yavanlık içinde yitip gitmesine neden oluyordu.</p>
  <p class="normal1">Sayfanın üstüne bir gölge düşünce başını kaldırıp baktı. İşte, tam o anda oradan geçen Augustus Carmichael’dı, insan ilişkilerinin yetersizliğini, en mükemmel olanın bile eksik kaldığını, gerçeğe ulaşma içgüdüsüne ve kocasını çok sevmesine rağmen bu ilişkilerin sorgulanmaya dayanamadığını hatırlamanın acı verdiği anda; tam içine kapanmışken, layık olmama suçuyla mahkûm edildiğini, bu yalanlar, bu abartmalar yüzünden işlevinin engellendiğini hissetmenin acısını çekerken –Augustus Carmichael işte o anda geçti, sarı terlikleriyle ayaklarını sürüyerek– tam o anda, o esrimenin ardından kendini böyle acımasızca yiyip bitirirken, içindeki bir iblis, adam geçerken, ona seslenmeye zorladı Mrs. Ramsay’i:</p>
  <p class="normal1">“İçeri mi giriyorsunuz Mr. Carmichael?”</p>
  <p class="h1baslik"><span class="idebold1">VIII</span></p>
  <p class="normal1">Bir şey demedi Mr. Carmichael. Afyon kullanırdı. Çocuklar sakalının bu yüzden sararmış olduğunu söylüyorlardı. Belki de. Mrs. Ramsay’in apaçık gördüğü şeyse adamın mutsuz olduğu, her yıl bir şeylerden kaçıp yanlarına sığındığıydı; yine de her yıl, aynı şeyi hissediyordu Mrs. Ramsay, Mr. Carmichael ona güvenmiyordu. “Kasabaya gidiyorum. Size pul, kâğıt ya da tütün almamı ister misiniz?” dediğinde, adamın irkildiğini hissediyordu. Ona güvenmiyordu. Bunlar hep karısının yüzündendi. Karısının ona nasıl kötü davrandığını, St John’s Wood’daki o daracık, berbat odada, o nemrut kadının adamı evden def ettiğini kendi gözleriyle görünce nasıl da donup kalmıştı. Adamcağız perişan haldeydi; paltosu leke içindeydi; dünyada yapacak hiçbir şeyi kalmamış yaşlı bir adam gibi bitkindi; kadınsa kalkıp onu odadan kovmuştu. O nemrut sesiyle, “Mrs. Ramsay ile baş başa konuşmak istiyoruz,” dediğinde, adamın hayatında ne çok acı çektiğini gözünde canlandırabilmişti Mrs. Ramsay. Tütün alacak parası var mıydı? Yoksa karısından mı istemek zorunda kalıyordu? İki şilini, on sekiz peniyi bile mi? Ah, o kadının adamcağıza ufak ufak ne eziyetler çektirdiğini düşünmek bile istemiyordu. Ve şimdi sürekli (nedenini bilemese de <br class="chapter"/>büyük ihtimalle o kadınla bir ilgisi vardı) kendisinden kaçıyordu adam. Onunla hiç konuşmuyordu. Ama daha ne yapabilirdi ki? Güneş alan odalardan biri ona verilmişti. Çocuklar ona karşı çok iyiydi. Onu istemediğini gösteren en ufak bir harekette bulunmamıştı. Aslında ona dostça davranmak için kendi tarzının dışına çıkıyordu. Pul ister misiniz, tütün ister misiniz? Bakın, bu kitap hoşunuza gidebilir filan. Ki sonuçta – aslında – aslında (belli belirsiz toparlandı, bedensel olarak, kendi güzelliğinin, ki pek yapmazdı bunu, farkına varmıştı) – aslında, genel olarak kendini insanlara sevdirmekte hiç zorlanmazdı; George Manning örneğin; Mr. Wallace; o kadar ünlü olmalarına rağmen bazı akşamlar, sessiz sedasız ona uğrar, şöminenin karşısında onunla baş başa sohbet ederlerdi. Güzelliğini bir meşale gibi yanında taşıdığının ister istemez farkındaydı, girdiği her odaya onu da dimdik taşıyarak giriyordu; ve sonuçta, ne kadar üstünü örtmeye çalışsa da, sürekli taşımanın getirdiği tekdüzelikle ne kadar donuklaşsa da, güzelliği ortadaydı. Hayranları olmuştu. Âşıkları olmuştu. Yas tutan insanların bulunduğu odalara girmişti. Önünde ağlamışlardı. Erkeklerle birlikte kadınlar da hayatın keşmekeşine boş vermiş, onun sade güzelliğinde rahatlık bulmakta bir sakınca görmemişlerdi. Mr. Carmichael’ın ondan kaçması Mrs. Ramsay’i üzüyordu. İncitiyordu. Hem açık açık, dürüst bir şekilde de değil. Kocasıyla ilgili tedirgin duyguların üstüne gelince, daha da üzülüyordu; Mr. Carmichael’ın kolunun altında bir kitap, sarı terlikleriyle, ayaklarını sürüyerek önünden geçerken ona kendisinden kuşkulandığını hissettirmesi; sorusunu sadece başını sallayarak yanıtlaması; bütün o verici olma, yardım etme isteğinin göstermelik olduğu duygusu. Kendini tatmin etmek için mi, insanlar, “Aman Mrs. Ramsay! Canım Mrs. Ramsay... Mrs. Ramsay, tabii ya!” desinler, ona ihtiyaç duysunlar, onu yanlarına çağırtsınlar, hayran olsunlar diye mi içgüdüsel olarak yardım etmek, verici olmak arzusu duyuyordu? Gizliden gizliye istediği şey bu değil miydi, Mr. Carmichael şimdi yaptığı gibi ondan uzak durur, bir köşeye çekilip durmadan akroştişler yazarken, kendisinin de içgüdülerinin hakir görüldüğünü hissetmekle kalmayıp, bir yanının ne kadar aşağılık ve insan ilişkilerinin ne kadar kusurlu, en hafif deyimle itici, bencil olduğunu fark etmesinin nedeni bu değil miydi? Bakımsız ve yıpranmışsa, herhalde artık bakanın gözlerinin içini güldüren bir kadın da değilse (yanakları çökmüş, saçları ağarmıştı), şimdi aklını Balıkçı ile Karısı masalına verip bir duyarlılık yumağı olan oğlu James’i (çocuklarının hiçbiri onun kadar duyarlı değildi) sakinleştirse daha iyi olacaktı.</p>
  <p class="normal1">“Adamın yüreği daraldı,” diye okudu yüksek sesle, “gitmeyecekti. Kendi kendine dedi ki: ‘Bu hiç doğru değil,’ ama yine de gitti. Denize gittiğinde sular artık o kadar yeşil ve sarı değil, koyu mor ve lacivertti, kurşuni ve yoğundu, ama ortalık hâlâ sessizdi. Adam orada durup dedi ki –”</p>
  <p class="normal1">Kocasının durmak için o anı seçmemiş olmasını dileyebilirdi Mrs. Ramsay. Neden söylediği gibi çocukların kriket maçını izlemeye gitmemişti ki? Ama hiç konuşmadı; baktı; başını salladı; onayladı; devam etti. Kim bilir kaç kez bir duraklamanın çevresini kuşatmış, varılan bir sonuca işaret etmiş olan o çalılığı karşısında görünce, eşiyle oğlunu, sık sık düşünce süreçlerini süslemiş, birinin okuma telaşı içinde notlar karaladığı kâğıt parçalarına benzeyen yapraklarının arasında düşüncelerini saklamış, taşımış olan sakız sardunyaların ekili olduğu taş saksıları görünce – bütün bunları görünce, <span class="ideitalik">The Times</span> gazetesinde Shakespeare’in evini her yıl kaç Amerikalının ziyaret ettiğini araştıran bir yazıya gitti aklı. Shakespeare hiç yaşamamış olsaydı, diye sordu, dünya şimdikinden çok farklı bir yer mi olurdu? Uygarlığın gelişimi büyük adamlara mı bağlıydı? Şimdiki <br class="chapter"/>ortalama insanın kaderi firavunların döneminde yaşayanlardan daha mı iyiydi? Peki ama, diye sordu kendi kendine, uygarlığı sıradan insanların kaderini ölçüt alarak mı değerlendirecektik? Herhalde hayır. En büyük işlerin başarılması için herhalde bir köle sınıfına ihtiyaç vardı. Metrodaki asansörcü adama sonsuza kadar ihtiyaç duyulacaktı. Bu düşünceden hiç hoşlanmadı. Başını geriye attı. Bu fikirden uzak durmak için, sanatın üstünlüğünü yok saymanın bir yolunu bulacaktı. Dünyanın sıradan insanlar için var olduğunu savunacaktı; sanatın sadece insan yaşamının tepesindeki bir süsleme olduğunu; yaşamı ifade etmediğini. Yaşam için Shakespeare de gerekli değildi. Neden Shakespeare’i hor görüp sonsuza kadar asansörün kapısında duracak olan adamın kurtarıcılığına soyunmak istediğini tam olarak bilemeden, sert bir hareketle çitteki çalılardan bir yaprak kopardı. Bütün bunlar gelecek ay Cardiff’teki delikanlılara sunulacak, diye düşündü; orada, terasında, sadece bir şeyleri enine boyuna düşünüyor, kolay işlerle oyalanıyordu (hırsla kopardığı yaprağı fırlatıp attı), atından eğilerek bir demet gül toplayan ya da ceplerini fındık fıstıkla doldurup çocukluğundan beri bildiği kır yollarında, tarlalarda keyifle gezinen bir adam gibi. Hepsi o kadar tanıdıktı ki; şu dönemeç, şu çit merdiveni, kırdaki şu kestirme yol. Akşamları, piposuyla, hepsi de şu askerî seferin tarihi, bu devlet adamının hayatı, şiirler, anekdotlar, ayrıca istatistikler, şu düşünür, bu askerle tıka basa dolu o eski bildik yollarla arazilerde bir aşağı bir yukarı, bir içeri bir dışarı gezinerek saatler geçirirdi; hepsi de capcanlı ve netti; ama yollardan, tarlalardan, arazilerden, bol meyveli ceviz ağacından ya da çiçek açmış çitlerden biri sonunda onu yolun ilerisindeki o dönemece çıkartır, her seferinde orada atından iner, atı bir ağaca bağlayıp yola tek başına yürüyerek devam ederdi. Sonuna geldiği çimenliğin aşağısındaki koya baktı. </p>
  <p class="normal1">İstese de istemese de, denizin yavaş yavaş kemirdiği böyle bir burna gelip orada yalnız bir deniz kuşu gibi, tek başına durmak onun kaderi, özelliğiydi. Bütün fazlalıkları böyle birdenbire üzerinden atabilmek, hatta fiziksel olarak da, daha çıplak görünecek ve daha boş hissedecek şekilde böyle azalıp eksilebilmek, ama zekâsının derecesinden hiçbir şey yitirmeden kendi uçurumunun kenarında durup insan cehaletinin karanlığıyla yüz yüze olmak, hiçbir şey bilmediğimiz ve üstünde durduğumuz toprağın deniz tarafından kemirilmekte olduğu gerçeğiyle yüzleşebilmek onun sahip olduğu güçtü, yetenekti – onun kaderiydi bu, yeteneğiydi. Ama atından inip bütün yapmacık tavırları, güllerle fındık fıstıkları ve bütün ganimetleri fırlatıp attıktan, sadece şöhreti değil kendi ismini bile unutacak kadar kendi içine çekildikten sonra, o ıssızlığın içinde bile hiçbir hayaleti gözden kaçırmadan, hiçbir hayale kapılmadan tedbiri elden bırakmazdı, William Bankes’de (arada bir) ve Charles Tansley’de (dalkavukça) ve şimdi de karısında, Mrs. Ramsay başını kaldırıp onu çimenliğin öteki ucunda dururken gördüğünde, derin bir saygı, acıma ve minnet hissi uyandırırdı; bir kanal yatağına çakılmış, üzerine martıların konduğu ve dalgaların yaladığı bir kazık, taşkın suların içinde tek başına kanalı işaretleme görevini üstlendiği için gemileri dolduran neşeli insanlarda nasıl bir minnet duygusu yaratırsa, işte öyle.</p>
  <p class="normal1">“Ama sekiz çocuk babası bir adamın başka bir şansı yoktur ki...” Az duyulan bir sesle mırıldanırken sustu, döndü, içini çekti, gözlerini kaldırdı, çocuğa masal okuyan karısının siluetini arandı; piposunu doldurdu. İnsan cehaletine, insanlığın kaderine ve bastığımız toprağı kemiren denize sırtını döndü, aklını vererek düşünse belki bir yerlere varabilirdi: ve önündeki o görkemli temaya kıyasla o kadar sudan şeylerde teselli buldu ki, sanki kederlerle dolu bir dünyada mutluyken yakalanmak dürüst bir adam için en adi suçmuş gibi, o rahatlığı hemen geçiştirmek, reddetmek istedi. Evet, doğru; çoğu zaman mutluydu; eşi vardı; çocukları vardı; altı hafta sonra Cardiff’teki delikanlılara Locke, Humme, Berkeley ve Fransız Devrimi’nin nedenleri hakkında “bazı saçmalıklar” anlatmak için sözü vardı. Ama bu ve bundan, kullandığı sözlerden, gençlik heyecanlarından, karısının güzelliğinden, Swansea, Cardiff, Exeter, Southampton, Kidderminster, Oxford ve Cambridge’den aldığı övgülerden duyduğu haz – bunların hepsi küçümsenmeli ve “saçma sapan konuşmak” deyiminin altına gizlenmeliydi, çünkü, her ne olursa olsun, yapabileceği şeyi yapmamıştı. Bir maskeydi bu; kendi duygularını sahiplenmekten korkan, Ben böyle severim – buyum ben, demeyi beceremeyen bir adamın bahanesiydi; üstelik böyle gizli kapaklı işlere ne gerek olduğunu, neden sürekli övgüye ihtiyaç duyduğunu, düşüncelerinde bu kadar cesur olan bir adamın gerçek hayatta nasıl bu kadar ürkek olabildiğini anlayamayan, aynı anda hem bu kadar saygın hem de bu kadar gülünç olmasının çok tuhaf olduğunu düşünen William Bankes ve Lily Briscoe’ya oldukça zavallı ve itici geliyordu.</p>
  <p class="normal1">Bir şeyler öğretmenin ve öğütlemenin insan gücünü aşan şeyler olduğundan kuşkulanıyordu Lily. (Eşyalarını toparlıyordu.) Yüceltilirseniz, her nedense düşmeye de mahkûmdunuz. Mrs. Ramsay kocasının istediklerini ona çok kolay veriyordu. O zaman da değişiklik rahatsız edici olmalı, dedi Lily. Kitaplarından başını kaldırıyor ve hepimizi oyunlar oynarken, saçma sapan şeyler konuşurken buluyor. Onun düşündüğü şeylerden ne kadar farklı bir dünya olduğunu bir düşünün, dedi.</p>
  <p class="normal1">Az önce üstlerine doğru geliyordu. Sonra olduğu yerde kaldı, sessizce denize bakmaya başladı. Şimdi de sırtını yine denize dönmüştü.</p>
  <p class="h1baslik"><span class="idebold1">IX</span></p>
  <p class="normal1">Evet, dedi Mr. Bankes, Mr. Ramsay’in gidişini izlerken, Çok yazıktı. (Lily Mr. Ramsay’in onu korkuttuğuna dair bir şeyler söylemişti – ruh hali öylesine aniden değişiveriyordu ki.) Evet, dedi Mr. Bankes de, Ramsay’in biraz da olsa öteki insanlar gibi davranamayışı çok yazıktı. (Lily Briscoe’dan hoşlandığı için, Ramsay konusunu onunla açık açık tartışabilirdi.) İşte bu yüzden, dedi, gençler Carlyle okumuyor. Bugünün gençlerinin, sırf yulaf ezmesi soğuk diye küplere binen huysuz bir ihtiyarın, bize öğretecek nesi olabilir ki, dediklerini sanıyordu Mr. Bankes. Eğer onun gibi, siz de Carlyle’ın dünyanın en büyük öğretmenlerinden biri olduğunu düşünüyorsanız, vay halinizeydi. Lily öğrenciliğinden bu yana Carlyle’ı hiç okumadığını söylemeye utandı. Ama ona sorarsanız, parmağı ağrısa dünyanın sonu gelmiş gibi hissettiğini düşünen Mr. Ramsay daha çok seviliyordu. Lily’ye ters gelen şey <span class="ideitalik">bu</span> değildi. Çünkü kimi kandırabilirdi Mr. Ramsay? Sizden apaçık kendisini pohpohlamanızı, hayran olmanızı istiyor, ufak numaralarıyla hiç kimseyi kandıramıyordu. Onda hoşuna gitmeyen şeyin dar görüşlülüğü, körlüğü olduğunu söyledi Lily, Mr. Ramsay’in ardından bakarak.</p>
  <p class="normal1">“Biraz ikiyüzlü mü?” dedi Mr. Bankes de Mr. Ramsay’in sırtına bakarak, çünkü zaten o anda dostluklarını, Cam’in ona çiçek vermeyi reddedişini, bütün o oğlanlarla kızları, huzur dolu ama karısının ölümünden beridir oldukça sessizleşmiş olan evini düşünmüyor muydu? İşi vardı tabii... Ama yine de, Ramsay’in kendi söylediği gibi “biraz ikiyüzlü” olduğunu, Lily’nin de onaylamasını çok isterdi.</p>
  <p class="normal1">Lily Briscoe başını indirip kaldırarak fırçalarını toplamaya devam etti. Başını kaldırdığında Mr. Ramsay’i gördü, onlara doğru geliyordu, sallana sallana, etrafına karşı ilgisiz, kayıtsız, uzak. Biraz ikiyüzlü mü, diye tekrarladı Lily. Yo – şimdiye kadar gördüğü en içten, en dürüst (işte gelmişti), en iyi adamdı; ama başını eğince, benmerkezci, zorba, insafsız bir adam olduğunu düşündü; ve başını önünde tutmaya devam etti, kasten, çünkü Ramsay’lerin yanındayken dengesini ancak bu şekilde koruyabiliyordu. Başını kaldırır kaldırmaz onları, kendisinin “âşık olmak” dediği şeyin seline kapılmış bir halde görüyordu. O gerçekdışı ama insanın içine işleyen, heyecan veren evrenin, aşkın gözünden görülen dünyanın bir parçası haline geliyorlardı. Gökyüzü onlarla bir oluyor, kuşlar onların ağzından şakıyordu. Ve, Mr. Ramsay’in yaklaşıp geri çekilişini, Mrs. Ramsay’in James ile birlikte pencerede oturuşunu, bulutların süzülüşünü ve ağacın eğilişini gördüğünde hissettiği gibi, daha da heyecan verici olan, birer birer yaşanan, birbirinden ayrı, küçük küçük olaylardan oluşan hayatın insanı kaldırıp hızla yere, kumsala çarpan bir dalga gibi kıvrılıp bütünleşmesiydi. </p>
  <p class="normal1">Mr. Bankes yanıtını bekliyordu. Lily de Mrs. Ramsay’i eleştiren bir şeyler, onun da insanı ürküten, üstten bakan bir havası olduğunu, ya da o anlama gelen bir şeyler söyleyecekken, Mr. Bankes’in yüzünde gördüğü o esrime yüzünden ağzını bile açamadı. Artık altmışa gelmiş olan yaşı, titizliği ve duygularını belli etmeyişi, onu sarıp sarmalar gibi olan o beyaz bilim giysisi göz önüne alındığında, Lily’nin Mrs. Ramsay’e bakan gözlerinde gördüğü ifadeye ancak esrime denebilirdi; bu esrimenin onlarca genç erkeğin aşkına eşit bir his olduğunu hissetti Lily (ki belki de Mrs. Ramsay şimdiye kadar onlarca erkeğin yüreğini tutuşturmuş değildi). Aşk bu, diye düşündü tuvalini yerinden oynatır gibi yaparak, damıtılıp süzgeçten geçirilmiş bir aşk; nesnesini ele geçirmeyi asla denememiş olan bir aşk; ama matematikçilerin sembollerine, şairlerin mısralarına duyduğu aşk gibi, tüm dünyaya yayılması ve insanlığa ait servetin bir parçasına dönüşmesi gereken türden bir aşk. Cidden öyleydi. Dünyayla mutlaka paylaşılması gereken bir şeydi, Mr. Bankes bu kadının onu neden bu kadar mest ettiğini dile getirebilse; onu oğluna bir masal okurken izlemenin üzerinde neden bilimsel bir sorunun çözümüyle aynı etkiyi yaratarak derin düşüncelere dalmasına, bitkilerin sindirim sistemiyle ilgili kesin bir şey kanıtladığında olduğu gibi barbarlığın ehlileştiğini, kaosun artık hüküm sürmediğini hissetmesine yol açtığını söyleyebilseydi eğer.</p>
  <p class="normal1">Böylesine bir mest oluş –başka nasıl tanımlanabilirdi ki?– Lily Briscoe’nun söyleyeceği şeyi tamamen unutmasına neden olmuştu. Önemli bir şey değildi; Mrs. Ramsay ile ilgiliydi. Bu “mest oluşun”, bu sessiz bakışın yanında sönük kalmıştı ve buna minnettardı; çünkü bu olağanüstü güç, bu ilahi armağan kadar onu teselli eden, yaşamın karmaşasından çekip alan, hayatın zorluklarının mucizevi bir şekilde sırtından kalkmasına neden olan başka bir şey yoktu ve sürdüğü sürece onu bozmaktansa zeminde yayılan güneş ışığını kesmeyi tercih ederdi. </p>
  <p class="normal1">İnsanların böyle âşık olabilmesi, Mr. Bankes’in Mrs. Ramsay’e karşı böyle duygular besleyebilmesi (Lily derin düşüncelere dalmış olan adama kaçamak bir bakış attı) yararlı bir şeydi, heyecan vericiydi. Fırçalarını birer birer, kasten, hiç gereği yokken, eski bir paçavraya sildi. Bütün kadınları kaplayan o hayranlıktan uzak durdu; kendini övülmüş hissetti. Mr. Bankes bakadursundu; o da resmine bir göz atacaktı.</p>
  <p class="normal1">Neredeyse ağlayacaktı. Kötüydü resim, kötüydü, son derece kötüydü! Daha farklı yapabilirdi tabii; renkler daha açık ve soluk, figürler daha uçuk olabilirdi; Paunceforte olsa böyle görürdü. Ama o öyle görmüyordu ki. Renkleri çelik bir çerçevenin içinde ışıl ışıl görüyordu; bir katedraldeki kemerlere konmuş kelebeğin kanatlarındaki ışık gibi. Bütün bunlardan geriyeyse sadece tuvalin üstüne gelişigüzel serpilmiş birkaç çizik kalmıştı. Ve o resmi hiç kimse görmeyecekti; bir duvara bile asılmayacaktı; bir de Mr. Tansley’in kulağına, “Kadınlar resim yapmayı beceremez, kadınlar yazmayı beceremez...” diye fısıldaması. </p>
  <p class="normal1">Mrs. Ramsay hakkında ne söyleyeceğini şimdi hatırlamıştı. Nasıl söyleyeceğini bilemiyordu; ama eleştirel bir şey olacaktı. Geçen gece Mrs. Ramsay’in biraz üstten bakan tavrından rahatsız olmuştu. Mr. Bankes’in ona nasıl baktığını görünce hiçbir kadının başka bir kadına Mr. Bankes gibi tapmayacağını düşündü; onlar ancak Mr. Bankes’in ikisinin de üzerine vuran gölgesine sığınabilirlerdi. Mr. Bankes’in gözlerinden uzanan ışını takip ederken ona kendi farklı ışığını da katarak, (başını kitabına eğmiş) Mrs. Ramsay’in dünyanın tartışmasız en sevimli insanı olduğunu düşündü; belki de en iyisiydi; ama aynı zamanda, orada görülen o kusursuz şekilden de farklıydı. Ama neden ve ne şekilde farklı, diye sordu kendi kendine, artık gözüne cansız birer çamur parçası gibi görünen o mavili-yeşilli öbekleri paletinden kazıyarak, ama yine de yarın onları esinle dolduracağına, hareket etmeye, akmaya, istediğini yapmaya zorlayacağına yemin etti. Mrs. Ramsay ne şekilde farklıydı? İçindeki o ruh, o öz neydi, kanepenin bir köşesinde buruşmuş bir eldiven bulduğunuzda bükülmüş parmaklarına bakarak onun kesinlikle ona ait olduğunu anlamanızı sağlayan neydi? Bir kuş kadar hızlı, bir ok kadar hedefe yönelikti. Dikbaşlıydı; buyurgandı (tabii, diye hatırlattı Lily kendi kendine, kadınlarla olan ilişkisini düşünüyorum ve ben ondan çok daha genç, Brompton Yolu’nda <br class="chapter"/>yaşayan, önemsiz birisiyim). Yatak odalarının pencerelerini kapatır, kapıları açardı. (Böylece kafasının içinde Mrs. Ramsay’in melodisini başlatmaya çalıştı.) Gece geç saatte, eski bir kürk mantoya sarınıp (çünkü güzelliğinin arka planı hep böyleydi –aceleye gelmiş ama münasip) birisinin kapısını hafifçe tıklatır, aklına gelen herkesin taklidini yapardı– Charles Tansley’in şemsiyesini kaybedişi; Mr. Carmichael’ın homurdanarak burnunu çekişi; Mr. Bankes’in “sebzelerin tuzu kayboluyor” deyişi. Bütün bunları ustalıkla canlandırır, hatta hınzırca çarpıtırdı; sonra da, gitmesi gerekliymiş gibi pencereye doğru ilerler – şafak sökmekte, güneşin doğduğunu görmektedir – ve yarım dönerek, daha samimi bir havayla ama sürekli gülerek, Lily evlenmeli, Minta evlenmeli, herkes evlenmeli diye ısrar ederdi, çünkü bu dünyada istediğin kadar şöhrete ulaş (Lily’nin resimlerini önemsediği yoktu ama), istediğin kadar zafer kazan (Mrs. Ramsay herhalde zaferlerden payına düşeni almıştı), ki burada hüzünlenir, yüzü kararır ve koltuğuna geri dönerdi, şurası tartışmasızdı: Evlenmeyen bir kadın (derken bir an hafifçe Lily’nin elini tutmuştu), evlenmeyen bir kadın hayatın tadını çıkarmamış demekti. Ev uyuyan çocuklarla ve Mrs. Ramsay’in kulak kabartışıyla dolu gibiydi; abajur ışıkları ve düzenli nefes alışlarla.</p>
  <p class="normal1">Ama, derdi Lily, babam var; evim var; hatta, söylemeye cesaret edebilse, resimleri vardı. Oysa öteki şeyin karşısında bütün bunlar öyle küçük, öyle el değmemiş görünüyordu ki. Evet, gece ilerlerken, beyaz ışıklar perdelerden sızarken, hatta bahçeden arada bir kuş şakımaları duyulurken, ümitsizce cesaretini toplayarak evrenin yasasından muaf tutulmayı talep ederdi; bunun için yakarırdı; yalnızlığı seviyordu o; kendisi olmayı seviyordu; bu iş için yaratılmamıştı; bu yüzden de eşsiz derinlikteki o iki gözde beliren ciddi bakışlarla karşılaşmak ve Mrs. Ramsay’in (burada iyice çocuklaşırdı) sevgili Lily’sinin, küçük Kısrak’ının tam bir budala olduğuna artık tamamen kanaat getirdiğini söyleyişine göğüs germek zorunda kalırdı. Sonra, başını Mrs. Ramsay’in dizine koyup onun, kendisinin hiç anlamadığı kader kısmet işlerini sarsılmaz bir soğukkanlılıkla idare ettiğini düşünerek neredeyse isterik kahkahalar attığını hatırlıyordu. Orada kendi halinde, ciddi ciddi oturmuştu. Onunla ilgili algılarına yeniden kavuşmuştu – eldivenin bükülü parmağı buydu işte. Nasıl bir tapınağa girilmişti böyle? Lily Briscoe sonunda başını kaldırmıştı ve işte Mrs. Ramsay oradaydı, Lily’nin kahkahalarla gülmesinin nedeninden tamamen habersiz, hâlâ her şeye hâkimdi ama artık o dikbaşlılığından eser kalmamıştı, onun yerinde, bulutların sonunda ortaya çıkardığı o boşluk kadar –ayın yanıbaşında uyuyan o minik gökyüzü parçası kadar– berrak bir şey vardı. </p>
  <p class="normal1">Bilgelik miydi bu? Bilgi miydi? Yoksa yine güzelliğin aldatıcılığı mıydı, tam gerçeğe ulaşacakken, insanın bütün algılarını, altın bir ağın içinde birbirine dolandıran? Ya da Lily Briscoe’nun, dünyanın dönmeye devam etmesi için, insanların sahip olması gerektiğine inandığı bir sır mı gizliyordu içinde? Herkes onun kadar gelişigüzel yaşamak, azla yetinmek zorunda değildi ki. Ama bilselerdi, bildiklerini anlatabilirler miydi? Yere oturup Mrs. Ramsay’in dizlerine sarılarak, ona mümkün olduğunca yaklaşarak, Mrs. Ramsay’in bu baskının nedenini hiçbir zaman bilemeyeceğini düşünerek gülümserken, bu bilginin ona fiziksel olarak dokunan bu kadının zihnindeki ve kalbindeki bölmelerde, kral mezarlarındaki hazineler gibi, üzerinde kutsal metinler yazan tabletler durduğunu hayal etmişti, eğer okunabilseler insana her şeyi öğretebilirler, ama asla açıkça sunulamazlar, asla uluorta açıklanamazlardı. Hangi sanat insanın aşkla ya da kurnazlıkla o bölmelere sızabilmesini sağlardı? Aynı sürahiye doldurulan sular gibi, taptığınız şeyle bütünleşmenizi sağlamanın bir yolu var mıydı? Beynin dolambaçlı yollarında sezdirmeden birleştirmeyi beyin başarabilir miydi ya da zihin? Ya da kalp? İnsanların deyimiyle âşık olmak, Mrs. Ramsay ile bütünleşmelerini sağlayabilir miydi? Çünkü arzuladığı şey bilgi değil bir olmaktı, tabletlerin üzerine yazılmış metinler, insanlığın bildiği hiçbir dilde yazılmış şeyler değil, mahremiyetti, ki onun da bilginin kendisi olduğunu düşünmüştü başını Mrs. Ramsay’in dizine koyarken.</p>
  <p class="normal1">Hiçbir şey olmamıştı. Hiçbir şey! Hiç! Başını Mrs. Ramsay’in dizine koyduğunda. Ama yine de, Mrs. Ramsay’in kalbinin bilgi ve bilgelikle dolu olduğunu biliyordu. İnsanlar böyle birer kapalı kutuyken, diye sormuştu kendi kendine, nasıl oluyordu da onların hakkında şu ya da bu şeyi bilebiliyorduk? Ancak havadaki dokunulamayan ve tadılamayan, tatlı ya da keskin bir şeyin çekimine kapılan bir arı gibi, insan o kubbe şeklindeki kovanlara dadanıyor, dünya ülkeleri üzerindeki o engin havayı tek başına aşıyor ve kovanların vızıltılarıyla karmaşasına dadanıyordu; o arı kovanları insanlardı. Mrs. Ramsay ayağa kalkmıştı. Lily ayağa kalkmıştı. Mrs. Ramsay gitmişti. Sonra günler boyu, insan rüyasında gördüğü birini sonradan nasıl biraz farklı algılarsa, Mrs. Ramsay’in etrafında da söylediği her şeyden daha canlı olarak mırıltıların sesi asılı kalmış ve salon penceresinin önündeki sallanan koltukta otururken de, Lily’nin gözünde, görkemli bir şekil almış, bir kubbeye dönüşmüştü bu mırıltılar. </p>
  <p class="normal1">Bu ışın Mr. Bankes’in ışınıyla birleşerek dosdoğru James’i dizine oturtmuş masal okuyan Mrs. Ramsay’e gitti. Ama Lily bakmaya devam ederken, Mr. Bankes artık gözlerini Mrs. Ramsay’den ayırmıştı. Gözlüğünü takmıştı. Geriye çekilmişti. Elini kaldırmıştı. O açık mavi gözlerini hafif kısmıştı ve yerinden doğrulan Lily, onun amacını anladı, kendisine vurmak için kalkmış bir el gören bir köpek gibi irkildi. Resmini şövaleden çekip alırdı, ama kendi kendine, nasıl olsa biri görecek, dedi. Birinin resmine bakışının getireceği korkunç sınava hazırladı kendini. Nasıl olsa biri görecek, dedi, biri görecek. Hem eğer biri görecekse, başkaları göreceğine Mr. Bankes görsündü. Ama otuz üç yaşının tortusunun, yaşadığı her bir günden arta kalanın bütün o günler boyunca söylediği ya da sergilediği şeylerden daha gizli bir şeyle birlikte, başka gözler tarafından görülecek olması tam bir ıstıraptı. Aynı zamanda müthiş heyecan vericiydi.</p>
  <p class="normal1">Hiçbir şey bundan daha sakin ve sessiz olamazdı. Mr. Bankes cebinden çıkardığı bir çakının kemik sapıyla hafifçe tuvale dokundu. “Tam şuradaki” mor üçgenle neyi betimlemek istiyordu Lily acaba.</p>
  <p class="normal1">Mrs. Ramsay’in James’e masal okuyuşunu simgeliyordu. Mr. Bankes’in itiraz edeceğini biliyordu – o şekli hiç kimse insana benzetemezdi. Ama zaten benzetmeye çalışmamıştı ki Lily. Peki öyleyse onları oraya neden koymuştu, diye sordu Mr. Bankes. Neden olabilirdi? – sadece şurada, şu köşede, ışık olduğu için, burada, bu tarafta da karanlık olması gerektiğini düşünmüştü. Bu açıklama basit, aşikâr, basmakalıp bir neden olsa da, Mr. Bankes’in ilgisini çekmişti. Bir anneyle çocuğuna –bütün dünyanın saygı gösterdiği iki figür, ancak buradaki anne güzelliğiyle ünlüydü– saygısızlık etmeden, onları mor bir gölgeye indirgemek mümkündü demek.</p>
  <p class="normal1">Ama bu onların resmi değil, dedi Lily. Ya da, Mr. Bankes’in kastettiği şekilde değildi. Onları yüceltmenin başka yolları da vardı. Şuraya bir gölge konabilirdi örneğin, ya da şuraya bir ışık. Pek emin değildi ama, eğer bir resim bir şeyleri yüceltecekse, kendi övgüsü bu şekilde olacaktı. Bir anneyle çocuğu, saygısızlık etmeden de gölgeye indirgenebilirdi. Şuradaki ışık yüzünden, orada gölge olması gerekiyordu. Mr. Bankes bu sözleri düşündü. İlgisini çekmişti. Bütün iyi niyetiyle bilimsel açıdan benimsedi bu sözleri. Dediğine göre, aslında bütün önyargıları öteki taraftaydı. Salonundaki en büyük tablo, ki ressamlar onu göklere çıkarmış ve kendi ödediğinden çok daha yüksek bir fiyat biçmişlerdi, Kennet Nehri’nin kıyısındaki çiçek açmış kiraz ağaçlarını gösteriyordu. Balayını Kennet kıyısında geçirmişti, öyle dedi. Lily gelip o tabloyu görmeliydi. Ama şimdi – Lily’nin tuvalini bilimsel açıdan incelemek için gözlüğünü kaldırdı. Mesele, kütleler, ışıklar ve gölgeler arasındaki ilişkiler olduğuna göre, ki açıkçası kendisi bunlar üzerinde daha önce hiç kafa yormamıştı, bunların açıklanmasını isterdi– Lily’nin burada yapmak istediği neydi? Sonra karşılarındaki manzarayı gösterdi. Lily baktı. Elinde bir fırça olmadan ona ne yapmak istediğini gösteremez, kendisi bile göremezdi. Önceki, resim yapma konumunu aldı yeniden, bakışları donuklaştı, dalgınlaştı, bir kadın olarak algıladıkları, yerini çok daha genel bir şeye bıraktı; bir kez çok net olarak gördüğü ve şimdi el yordamıyla çalıların ve evlerin ve annelerin ve çocukların arasında araması gereken o hayalin etkisine girdi – yaptığı tablonun. Sağdaki şu kütleyle soldaki arasında nasıl bağlantı kurulacağını düşündüğünü hatırladı. Şu dalın çizgisini şöyle uzatarak; ya da öndeki şu boşluğu bir nesneyle (belki James ile) biraz doldurarak yapabilirdi bunu. Ama bunu yaparken bütünlüğü bozma tehlikesi de vardı. Sustu; Mr. Bankes’i sıkmak istemiyordu; tuvali usulca şövalenin üzerinden aldı.</p>
  <p class="normal1">Ama resmini görmüşlerdi işte; artık elinden alınmıştı. Bu adam son derece mahrem bir şeyi paylaşmıştı kendisiyle. Bunun için Mr. Ramsay’e ve Mrs. Ramsay’e ve o zamana ve o yere şükran duyarak, dünyaya, onda bulunduğunu daha önce tahmin etmediği bir güç atfederek –insan o uzun dehlizde artık tek başına değil, biriyle kol kola yürüyebiliyordu– dünyadaki en garip ve en sevindirici histi – boya kutusunun kapağını gereksiz bir sertlikle kapadı ve o ses sanki boya kutusunu, çimenliği, Mr. Bankes’i ve yanlarından koşarak geçen o azgın haydutu, Cam’i sonsuza kadar bir çemberin içine aldı.</p>
  <p class="h1baslik"><span class="idebold1">X</span></p>
  <p class="normal1">Koşarak geçerken şövaleyi devirmesine ramak kalan Cam, Mr. Bankes ile Lily Briscoe’nun yanında durmadı; oysa kendisinin de bir kızı olmasını kim bilir ne kadar çok isteyen Mr. Bankes elini havaya kaldırmıştı; neredeyse sıyırarak geçtiği babasının yanında da durmadı Cam; o hızla geçerken, “Cam! Biraz gelir misin?” diye seslenen annesinin yanında da durmadı. Bir kuş gibi, bir mermi ya da ok gibi fırlamıştı, hangi arzuya kapıldığını, onu kimin fırlattığını, nereyi hedeflediğini kim bilebilirdi? Ne oldu, ne, diye meraklandı Mrs. Ramsay, onu izlerken. Belki de bir hayalin peşindeydi – bir denizkabuğu, bir el arabası, çitin öteki ucundaki bir masal diyarı; belki de sadece hızın büyüsüne kapılmıştı; kim bilir. Ama Mrs. Ramsay ikinci kez, “Cam!” diye seslenince, kurşun havada asılı kaldı ve Cam gecikmeli de olsa, önüne çıkan bir yaprağı kopartarak, annesinin yanına gitti.</p>
  <p class="normal1">Ne düşünüyor acaba, diye merak etti Mrs. Ramsay, onun orada düşüncelere dalmış durduğunu görünce, öyle ki isteğini iki kez yinelemek zorunda kaldı – Mildred’a sor bakalım, Andrew, Miss Doyle ve Mr. Rayley dönmüşler mi?– Bu sözcükler bir kuyunun içine atılmış gibiydiler, oradaki sular berraksa öyle olağanüstü çarpıtıyorlardı ki her şeyi, sözcükler aşağıya düşerken bile onların büküldüklerini görüyor, çocuğun zihninin zemininde kim bilir nasıl bir şekil alacaklar diye düşünüyordunuz. Cam, aşçıya nasıl bir mesaj iletecek acaba, dedi içinden Mrs. Ramsay. Ve ancak sabırla bekledikten ve mutfakta al yanaklı yaşlı bir kadının bir kâse çorba içtiğini dinledikten sonra, Mrs. Ramsay kızın içinde, Mildred’ın söylediklerini eksiksiz kapmasını ve beklenirse, yavan bir melodi gibi tekrarlayabilmesini sağlayan o taklit güdüsünü harekete geçirebildi. Cam ayak değiştirerek söylenenleri tekrarladı: “Hayır, dönmediler, ben de Ellen’a çay servisini kaldırmasını söyledim.”</p>
  <p class="normal1">Minta Doyle ile Paul Rayley dönmemişti demek. Bunun, diye düşündü Mrs. Ramsay, ancak tek bir nedeni olabilir. Minta, Paul’ün teklifini ya reddetmiş ya da kabul etmişti. Öğle yemeğinden sonra yürüyüşe çıkmaları, Andrew yanlarında olsa bile – başka ne anlama gelebilirdi ki? Minta’nın doğru kararı verip, diye düşündü Mrs. Ramsay (Minta’yı çok, çok severdi), pek zeki olmasa da, iyi biri olan o delikanlıyı kabul etmiş olması dışında; Balıkçı ile Karısı’nı okumaya devam etmesi için James’in kolunu çekiştirip dururken, bana kalırsa, diye düşündü, zekâsı kıt olanları tezler yazan zeki erkeklere, mesela Charles Tansley’e, her zaman yeğlerim. Her neyse, şimdiye kadar olan olmuştu herhalde...</p>
  <p class="normal1"> “Ertesi sabah, daha gün ağarırken, karısı ondan önce uyandı ve yatağının karşısında uzanan o güzelim kır manzarasını gördü. Kocası hâlâ gerinip duruyordu...” diye okumaya devam etti.</p>
  <p class="normal1">Ama Minta şimdi kalkıp onu nasıl reddedebilirdi ki? Öğleden sonraları kırlarda onunla saatlerce baş başa gezinmeyi kabul ettikten sonra –Andrew mutlaka yengeçlerinin peşine düşmüş olurdu çünkü– olmazdı, ama herhalde Nancy yanlarındaydı. Öğle yemeğinden sonra holün kapısında duruşlarını gözünün önüne getirmeye çalıştı. Orada öylece durmuş, havanın nasıl olacağını anlamaya çalışarak gökyüzüne bakarlarken, <br class="chapter"/>Mrs. Ramsay biraz çekingenliklerini kırmak, biraz da gitmeleri için cesaretlendirmek amacıyla (çünkü gönlü Paul’den yanaydı).</p>
  <p class="normal1">“Tek bir bulut bile yok gökyüzünde,” demişti; bunun üzerine, peşlerinden dışarıya çıkmış olan küçük Charles Tansley’in kıs kıs güldüğünü fark etmişti. Ama Mrs. Ramsay bunu kasten yapmıştı. Zihninde gözlerini ikisinin üzerinde gezdirirken Nancy’nin yanlarında bulunup bulunmadığından emin olamadı.</p>
  <p class="normal1">Okumaya devam etti: “‘Ah, karıcığım,’ dedi adam, ‘neden Kral olmamız gerekiyor ki? Ben Kral olmak istemiyorum.’ ‘İyi o zaman,’ dedi karısı da, ‘sen Kral olmayacaksan, ben olurum; Dilbalığı’na git, beni Kral yapsın’.”</p>
  <p class="normal1">“Ya içeri gir ya da git Cam,” dedi Mrs. Ramsay, Cam’in sadece “Dilbalığı” sözüne takıldığını ve az sonra yerinde duramayıp her zamanki gibi James ile kavgaya tutuşacağını bilerek. Cam birden fırlayıp gitti. Mrs. Ramsay de rahatlayarak okumaya devam etti çünkü James ile aynı zevkleri paylaşıyorlardı ve birlikte çok huzurluydular.</p>
  <p class="normal1">“Denize gittiğinde, onun neredeyse kapkara olduğunu gördü, alttan kabaran sular leş gibi kokuyordu. Sonra gidip denizin kenarında durdu ve dedi ki: </p>
  <p class="indentmetin1">‘Dilbalığı, denizdeki dilbalığı,</p>
  <p class="indentmetin1">Gel, yalvarırım, gel yanıma;</p>
  <p class="indentmetin1">Çünkü karım, güzel Ilsabil,</p>
  <p class="indentmetin1">Dinlemiyor kocasının sözünü.’</p>
  <p class="normal1">“‘Evet, ne istiyormuş bakalım?’ dedi Dilbalığı.” Peki nerede kalmışlardı? Mrs. Ramsay meraklanmıştı, hiç zorlanmadan, aynı anda hem düşünüp hem okuyabiliyordu; çünkü Balıkçı ile Karısı masalı, bir melodiye eşlik eden, arada bir beklenmedik şekilde melodiye katılan bir bas sesi gibiydi. Ve kendisine ne zaman söylenecekti? Eğer hiçbir şey olmamışsa, Minta’yı karşısına alıp ciddi ciddi konuşması gerekecekti. Çünkü Nancy yanlarında olsa bile, kırlarda böyle dolaşmaya devam edemezdi (bir kez daha patikadan aşağı inişlerini gözünün önüne getirmeye ve kaç kişi olduklarını saymaya çalıştı ama başaramadı). Minta’nın annesiyle babasına –Baykuş ve Maşa’ya– karşı da sorumluydu. Okurken, onlara yakıştırdığı takma adlar gelmişti birden aklına. Baykuş ve Maşa –evet, duysalar çok bozulurlardı – ve mutlaka duyacaklardı– Minta’nın Ramsay’lerde kalırken orada burada görüldüğünü falan. “Adam Avam Kamarası’nda başına peruk takmış, kadın da merdivenlerin başında ona gayet güzel destek olmuş,” diye, bir parti dönüşü kocasını eğlendirmek için uydurduğu bir lafı tekrarlayarak, ikisini de aklından uzaklaştırdı. Aman Tanrım, dedi Mrs. Ramsay kendi kendine, böylesine haşarı bir kız o ikisinden nasıl peydah olmuştu? Bu Minta; delik çoraplarla gezen o erkek gibi kız? Hizmetçinin, elinde bir faraş, durmadan papağanın etrafa saçtığı kumları temizlediği ve neredeyse tek sohbet konusunu o kuşun maceralarının oluşturduğu – ilginç olabilirdi ama ne de olsa sınırlıydı – o bunaltıcı ortamda nasıl yaşayabiliyordu? Doğal olarak, onu öğle yemeklerine, çaya, akşam yemeklerine, sonunda Finlay’de yanlarında kalmaya davet etmişlerdi, bu da Baykuş ile, yani Minta’nın annesiyle aralarında biraz sürtüşme yaratmıştı, daha fazla telefon görüşmesi, daha fazla konuşma, daha fazla kum anlamına gelmiş, bütün bunların sonunda papağanlar hakkında ömür boyu yetecek kadar çok yalan söylemişti (partiden döndükleri o gece, kocasına böyle demişti Mrs. Ramsay). Ama Minta gelmişti... Evet, geldi, diye düşündü Mrs. Ramsay, bu düşünce yumağının içinde bir diken olduğundan kuşkulanarak; ve yumağı açtığında bulduğu şu oldu: kadının biri onu bir zamanlar “kızının sevgisini ondan çalmakla” suçlamıştı; Mrs. Doyle’un sözlerindeki bir şey bu suçlamayı bir kez daha hatırlamasına neden olmuştu. Üstünlük kurmaya çalışmak, araya girmeye <br class="chapter"/>çalışmak, insanlara kendi istediğini yaptırmaya çalışmak – ona getirdikleri suçlama buydu, bunun büyük bir haksızlık olduğunu düşünüyordu. “Öyle görünmemek” elinde değildi ki. Hiç kimse onu insanları etkilemeye çalışmakla suçlayamazdı. Bazen kendi pasaklılığından kendisi bile utanıyordu. Ne üstünlük kurmaya çalışıyor ne de zorbalık ediyordu. Hastaneler, kanalizasyonlar ve mandıralar söz konusu olduğunda, bu belki doğru olabilirdi. Bu türden konularda çok güçlü duyguları vardı ve bir fırsatını bulsa, insanların kulağından tutup bütün bunları görmelerini sağlamak isterdi. Koca adada tek bir hastane bile yoktu. Bu çok büyük bir ayıptı. Londra’da kapınıza resmen kirden rengi kahverengine dönmüş sütler bırakıyorlardı. Buna karşı bir yasa çıkartılmalıydı. Örnek bir mandıra ve hastane kurulsa – bu ikisini kendisi yapmayı çok isterdi. Ama nasıl? Onca çocukla mı? Çocuklar büyüdüğünde, belki zamanı olurdu; hepsi okula başladığında. </p>
  <p class="normal1">Ah, ama James’in de, Cam’in de, bir gün daha büyümelerini istemiyordu. O ikisi sonsuza kadar şimdiki halleriyle kalsalardı keşke, birer hınzır şeytan, birer tatlı melek olarak; uzun bacaklı canavarlara dönüştüklerini görmeyi hiç istemiyordu. O kaybın yerini hiçbir şey dolduramazdı. O anda James’e, “trampetli, borazanlı bir sürü asker vardı,” diye okurken çocuğun gözlerinin gölgelendiğini görünce, neden büyüyüp tüm bunları yitirsinler, diye düşündü. Çocuklarının içinde en yeteneklisi, en duyarlısı James’ti. Ama hepsi de gelecek vaat ediyor, diye düşündü. Prue, insanlara karşı tam bir melekti ve artık, özellikle de akşamları, güzelliğiyle insanın nefesini kesmeye başlamıştı. Andrew –kocası bile onun matematiğe olağanüstü bir yeteneği olduğunu kabul ediyordu. Nancy ile Roger da, bütün gün kırlarda koşturan haylaz bacaksızlardı henüz. Rose’a gelince, çok boşboğazdı ama onun da elleri çok maharetliydi. Bir oyun sergilenecekse giysileri Rose hazırlardı; elinden her iş gelirdi; en çok masaları, çiçekleri filan düzenlemeyi severdi. Jasper’ın kuşları vurması hoşuna gitmiyordu; ama bu sadece bir dönemdi; hepsi böyle dönemlerden geçerdi. Neden, diye sordu çenesini James’in başına dayayarak, bu kadar çabuk büyümek zorundalar? Neden okula gitmeleri gerekiyor? Keşke hep bir bebeği olabilseydi. Kucağında bir bebek varken dünyanın en mutlu insanı oydu. O zaman insanlar istediği kadar zorba olduğunu, üstünlük kurmaya çalıştığını, buyurgan olduğunu söylesin, umurunda bile olmazdı. Dudaklarını James’in saçlarına değdirerek, oğlunun bir daha asla bu kadar mutlu olamayacağını düşündü ama böyle söylemesinin kocasını ne kadar öfkelendirdiğini hatırlayınca vazgeçti böyle düşünmekten. Yine de doğruydu. Bir daha asla şimdiki gibi mutlu olamayacaklardı. Ucuz bir çay takımı Cam’i günlerce mutlu edebiliyordu. Üst katta uyanır uyanmaz çığlıklar atıp tepinmeye başladıklarını duyabiliyordu. Koridordan telaşla, koşarak gelirlerdi. Sonra kapı birdenbire ardına kadar açılır ve içeri dalarlardı, yeni açmış güller gibi, gözlerini dikip bakarak, dipdiri, sanki hayatlarının her günü kahvaltı sonrası yemek salonuna girmek bayıldıkları bir şeymiş gibi; ve böylece sürüp giderdi, bütün gün olaylar birbirini izlerdi, en sonunda onlara iyi geceler dilemek için yukarı çıkar ve küçük karyolalarında, kirazlar ve böğürtlenler arasında yatan kuşlar gibi kıvrılmış, hâlâ ipe sapa gelmez şeyler hakkında –duydukları ya da bahçede buldukları bir şey– hikâyeler uydururken bulurdu hepsini. Hepsinin de kendilerine ait küçük hazineleri vardı... İşte o zaman aşağı inip, neden büyüyüp bütün bunları yitirmek zorundalar, derdi kocasına. Bir daha asla bu kadar mutlu olamayacaklar. Kocası öfkelenirdi. Hayata neden bu kadar karamsar bakıyorsun, derdi. Akıllıca değil. Garipti çünkü; ama Mrs. Ramsay doğru olduğuna inanıyordu; bütün o karamsarlığına ve umutsuzluğuna rağmen, kocası genelde ondan daha mutlu, daha umut dolu bir insandı. İnsani kaygıları pek yoktu –belki de nedeni buydu. İstediği zaman işine gömülebilirdi. Ama kendisi de, kocasının suçladığı gibi “karamsar” biri değildi. Sadece hayatı düşünüyordu – ve gözlerinin önüne kısa bir zaman şeridi, yaşamış olduğu elli yıl seriliyordu. İşte oradaydı, tam karşısında – hayat. Hayat, diye düşünüyor ama düşüncesi yarım kalıyordu. Hayata bir göz atıyordu, çünkü orada olduğunu hissediyordu, gerçek bir şeydi, mahrem bir şeydi, ne çocuklarıyla paylaşıyordu onu ne de kocasıyla. Aralarında bir çeşit muamele vardı, kendisi bir taraftaydı, hayat öteki tarafta ve Mrs. Ramsay hep hayatın üstesinden gelmeye çalışıyordu, hayat da onun; bazen de (tek başına otururken) pazarlık ediyorlardı; yaşanan muhteşem barışma sahnelerini hatırlıyordu; ancak çoğu zaman, tuhaftı ama, itiraf etmesi gerekirdi ki, hayat dediği bu şeyin korkunç, saldırgan, eline fırsat verdiğinizde üstünüze çullanmaya hazır olduğunu hissediyordu. Ebedi sorunlar vardı: acı; ölüm; yoksullar. Burada bile kanserden ölmek üzere olan bir kadın her zaman vardı. Yine de bütün çocuklarına, bu yoldan hepiniz geçeceksiniz, demişti. Bunu sekiz kişiye birden acımasızca (bir de sera için gelecek faturanın elli pound tutacağını) söylemişti. Bu yüzden, onları neyin beklediğini bildiği için –aşk ve ihtiras ve berbat yerlerde tek başlarına perişan olmak– sık sık, neden büyüyüp bütün bunları yitirsinler, diye bir duyguya kapılıyordu. Sonra kılıcını hayata doğru savurarak, kendi kendine, saçmalama diyordu. Gayet mutlu olacaklar. Ve işte şimdi, yine hayatın çok kötü olduğunu hissediyordu, Minta’yı Paul Rayley ile evlendiriyordu; çünkü kendi muamelesine dair ne hissederse hissetsin, başkalarının yaşaması gerekmeyen bazı deneyimler geçmişti başından (bunların ne olduğunu kendi kendine bile açıkça dile getirmiyordu); ama, fazla hızlı olduğunu bile bile yoluna devam etmişti, sanki insanların evlenmesi gerektiğini, çocuk yapması gerektiğini söylemek kendisi için de bir kaçıştı. </p>
  <p class="normal1">Hata mı ediyorum, diye sordu kendi kendine, son bir-iki hafta içindeki tavrını aklından geçirerek, henüz yirmi dört yaşında olan Minta’ya karar vermesi için baskı yapıp yapmadığını anlamaya çalıştı. İçi rahat değildi. Bu konuyla dalga geçmemiş miydi? İnsanlar üzerinde ne kadar güçlü bir etkisi olduğunu yine unutmuyor muydu? Evlilik için gereken –ah neler gerekmezdi ki (seranın faturası elli pound tutacaktı); ama biri vardı ki –adını koyması gerekmezdi– o elzemdi; kocasıyla aralarında olan şey. Öyle bir şey var mıydı aralarında?</p>
  <p class="normal1">“Sonra pantolonunu giyip deli gibi kaçmaya başladı adam,” diye okudu. “Ama dışarıda öyle bir fırtına esip gürlüyordu ki ayakta durmakta zorlandı; evler ve ağaçlar devriliyordu; dağlar sarsılıyor, kayalar denize yuvarlanıyor, kapkara gökyüzünde şimşekler ve yıldırımlar çakıyor, denizdeki kapkara dalgalar kilise kuleleri kadar, dağlar kadar yüksekti, tepelerinde bembeyaz köpükler vardı.”</p>
  <p class="normal1">Sayfayı çevirdi; yatma saati gelmiş olsa da, sadece birkaç satır kaldığı için, masalı bitirecekti. Saat geç oluyordu. Bunu bahçedeki ışıktan anladı; beyazlaşan çiçekler ve yapraklarda gördüğü grilik birleşip içinde bir endişe doğurdu. Neden endişelendiğini ilk başta anlayamadı. Sonra hatırladı: Paul, Minta ve Andrew henüz dönmemişlerdi. Hol kapısının dışındaki terasta durmuş gökyüzüne bakan o küçük grubu bir kez daha gözlerinin önüne getirdi. Andrew’un elinde ağıyla sepeti vardı. Yengeç falan yakalayacaktı. Yani bir kayanın üzerine tırmanacaktı; onu gözden yitirmiş olabilirlerdi. Ya da uçurumun oradaki dar patikalardan birinde tek sıra halinde yürürken içlerinden birinin ayağı kaymış olabilirdi. Aşağı yuvarlanırsa, paramparça olurdu. Hava bir hayli kararmıştı. </p>
  <p class="normal1">Ama masalı bitirirken sesinde en ufak bir değişiklik olmasına izin vermedi ve son cümleyi James’in gözlerine bakarak, sanki kendisi uydurmuş gibi, kitabın kapağını kapattıktan sonra ekledi: “Ve şu anda hâlâ orada yaşıyorlar.”</p>
  <p class="normal1">“İşte bitti,” dedi ve James’in gözlerinde masala duyduğu ilginin söndüğünü, onun yerini başka bir şeyin aldığını gördü; şaşkın bir şey, soluk, onu hem kendine baktıran hem hayret ettiren bir ışığın yansıması gibi. Arkasına dönüp koya doğru baktı ve işte, tabii, dalgaların üzerinden kendine doğru Fener’in ışığı geliyordu, düzenli aralıklarla önce iki kısa, sonra da uzun ve sabit bir ışık. Feneri yakmışlardı.</p>
  <p class="normal1">James bir saniye sonra soracaktı: “Fenere gidiyor muyuz?” O da şöyle demek zorunda kalacaktı: “Hayır, yarın gitmiyoruz; baban olmaz diyor.” Neyse ki, Mildred çocukları almaya geldi de, o hayhuy içinde dikkatleri dağıldı. Ama Mildred onu götürürken James omzunun üzerinden arkasına bakmayı sürdürdü, onun yarın Fener’e gitmiyoruz, diye düşündüğünden emindi Mrs. Ramsay; ve James’in bunu hayatı boyunca hiç unutmayacağını düşündü.</p>
  <p class="h1baslik"><span class="idebold1">XI</span></p>
  <p class="normal1">Hayır, diye düşündü James’in kestiği birkaç resmi toparlarken –bir buzdolabı, bir çim biçme makinesi, smokinli bir bey– çocuklar asla unutmaz. Bu yüzden insanın söyledikleri, yaptıkları çok önemliydi ve yatmaya gitmiş olmaları onu çok rahatlatmıştı. Çünkü artık kimseyi düşünmek zorunda değildi. Kendi başına kalıp, kendisi olabilirdi. Artık buna sık sık ihtiyaç duyar olmuştu – düşünmeye; hatta hiçbir şey düşünmemeye. Sessiz kalmaya; yalnız kalmaya. Bütün o oluşlar, işler, şaşaalı, parıltılı, sesli, uçup giden; insan bir ağırbaşlılık duygusuyla kendi içine çekiliyor, kendisine, başkalarının göremediği sivri uçlu, karanlık bir öze dönüşüyordu. Sırtını dikleştirip örgüsüne devam etse de, kendini işte böyle hissediyordu; ve bütün bağlarından kurtulmuş olan bu öz en alışılmadık serüvenlere atılmakta özgürdü. Yaşam bir an için dibe çöktüğünde, yaşayabileceği deneyimler sınırsız görünüyordu. Bu sınırsız kaynağa sahip olma hissinin herkeste olduğunu zannediyordu; kendisi, Lily, August Carmichael, herkes, hayaletlerimizin, insanların biz zannettiği şeylerin çok çocukça olduğunu hissediyor olsa gerekti. Yüzeyin altıysa her yere yayılan zifiri bir karanlıktı, dipsiz bir kuyuydu; ama arada bir yüzeye çıkıyorduk ve insanlar o kadarını görebiliyordu. Ufku, kendisine sınırsız görünüyordu. Görmediği ne çok yer vardı; Hindistan ovaları; Roma’daki bir kilisenin kalın deri perdesini yana ittiğini hissetti. Bu karanlık öz her yere gidebilirdi çünkü onu gören yoktu. Onu durduramayacaklarını düşündü sevinerek. Özgürlük vardı, huzur vardı, her şeyin ötesinde, kendini topluyordu, bir istikrar platformunun üzerinde duruyordu. Onun deneyimine göre, insan kendi başınayken (burada şişleriyle ustaca bir hareket yaptı) ancak karanlık bir üçgende huzura kavuşabilirdi. Kişilik yok olunca, insan o sıkıntıdan, telaştan, karmaşadan sıyrılıyordu; ve o huzurun, dinginliğin, o sonsuzluğun içinde her şey birleştiğinde hayata karşı bir zafer çığlığı yükselirdi dudaklarından; ve orada durup Fener’den gelen o uzun ve sabit ışığı, üç ışığın içinde kendi ışığı olan en sonuncusunu karşılamaya hazırlandı, çünkü insan onları hep aynı saatte o ruh haliyle izlerken elinde olmadan kendini gördüğü şeylerden bir tanesiyle ilişkilendirmeden edemiyordu; ve o şey, o uzun ve sabit ışık, onun ışığıydı. Sık sık kendini elinde işiyle oturmuş bakarken, oturmuş bakarken buluyor ve sonunda baktığı o şeye –mesela o ışığa– dönüşüyordu. Aklında duran kısa cümlelerden bir tanesi –“Çocuklar unutmaz, çocuklar unutmaz”– o şeyin üzerinde yükseliyor, cümleyi tekrarlarken, başka cümleler de ekliyor, bitecek, bitecek, diyordu. Gelecek, gelecek, derken birden, hepimiz Tanrı’nın ellerindeyiz, diye ekledi</p>
  <p class="normal1">Ama bunu söyler söylemez pişman oldu. Kim söylemişti bunu? Kendisi değil; söylemek istemediği bir şey zorla söyletilmişti. Gözlerini örgüsünden kaldırıp üçüncü ışığı yakalarken, kendi gözlerine bakar gibi oldu, zihnini ve yüreğini sadece kendisinin yapabileceği bir şekilde tarıyor, o yalanı, herhangi bir yalanı silip yok ediyordu sanki. Işığı yücelterek, gururlanmadan, kendini yüceltiyordu, çünkü o da o ışık kadar sert, araştırıcı ve güzeldi. İnsanın yalnızken cansız şeylere tutunması ne kadar tuhaf, diye düşündü; ağaçlara, derelere, çiçeklere; onların kendisini ifade ettiklerini hissetmesi; tek beden haline geldiklerini hissetmesi; onların insanı bildiklerini, bir anlamda aynı olduklarını hissetmesi; kendine duyar gibi (o uzun ve sabit ışığa baktı), anlaşılmaz bir sevgi duyması. İşte, şişleri havada tutmuş bakıp duruyordu, zihnin dibinden, insanın varoluşunun gölünden kıvrılarak bir sis yükseliyor, bir gelin sevgilisini karşılıyordu. </p>
  <p class="normal1">Neden “Hepimiz Tanrı’nın ellerindeyiz,” demişti acaba? Gerçeklerin arasına sızan bu samimiyetsizlik dikkatini dağıtmış, sinirlerini bozmuştu. Yeniden örgüsüne döndü. Bu dünyayı bir Tanrı nasıl yaratmış olabilir, diye sordu. Mantık, düzen, adalet diye bir şey olmadığını düşünmüştü hep: Sadece acı, ölüm ve yoksullar vardı. Dünyada yapılamayacak alçaklık yoktu; bunu biliyordu. Hiçbir mutluluk sonsuza kadar sürmezdi; bunu biliyordu. Dimdik oturup örüyordu örgüsünü, dudaklarını hafifçe büzmüştü, ciddi görünme alışkanlığı içinde yüzünün hatları farkında olmadan öyle sabitleşmiş ve sakinleşmişti ki, oradan geçen kocası, aşırı şişmanlayan filozof Hume’un bataklığa nasıl saplanıp kaldığını düşünerek kendi kendine <br class="chapter"/>gülerken, onun güzelliğinin merkezindeki haşinliği görmezden gelemedi. Üzüldü, karısının uzaklığı ona acı verdi, geçip giderken, onu koruyamayacağını hissetti, çite ulaştığında çok üzgündü. Karısına yardım etmek için hiçbir şey yapamazdı. Bir kenarda durup izlemeliydi onu. Hatta, korkunç gerçek şuydu ki, onun işini daha da zorlaştırıyordu. Fevriydi kendisi – alıngandı. Fener konusu yüzünden tepesi atıvermişti. Çalıların içine, birbirine girmiş, karanlık çalılara baktı. </p>
  <p class="normal1">İnsan yalnızlıktan, her zaman istemeyerek de olsa, şuna ya da buna, bir sese, bir görüntüye tutunarak kendini kurtarıyor, diye düşündü Mrs. Ramsay. Kulak kabarttı ama etrafta çıt yoktu; kriket maçı bitmişti; çocuklar yıkanmaya gitmişti; bir tek denizin sesi vardı. Örmeyi bıraktı; kızıl-kahverengi uzun çorap ellerinde bir an sallandı. O ışığı tekrar gördü. Gizli bir alayla sorgulayarak baktı o sabit ışığa, çünkü insan ayıldığında çevresiyle ilişkisi de değişirdi, acımasızdı ışık, amansızdı, kendisine hem çok benziyor hem de hiç benzemiyordu, onu hükmü altına almıştı (geceleri uyandığında ışığın yataklarının üzerinden aşıp yere vurduğunu görüyordu ), ama bütün bunlara rağmen diye düşündü, hayranlıkla, büyülenmiş gibi, sanki ışık gümüş parmaklarıyla beynindeki mühürlü bir kutuyu kurcalıyormuş da kutunun açılmasıyla birlikte bir haz seline kapılacakmış gibi bakarken, mutluluğu tatmıştı, muazzam, derin bir mutluluğu, ışık kabaran dalgaları gümüşüyle biraz daha parlatırken, günışığı solup denizin mavisi silinirken ve lekesiz limonu andıran dalgalar kıvrılıp kabararak kumsala vururken, Mrs. Ramsay’in gözleri duyduğu vecdle parlarken ve zihninin tabanını zevk dalgaları yalarken, Yeter! demek geldi içinden, Yeter! </p>
  <p class="normal1">Mr. Ramsay arkasına dönünce onu gördü. Ah! Çok güzeldi, her zamankinden daha da güzel, diye düşündü. Ama onunla konuşamazdı. Onu rahatsız edemezdi. Artık James gittiğine ve sonunda yalnız kaldığına göre, onunla acilen konuşmak istiyordu. Ama aksine karar verdi, onu rahatsız etmeyecekti. O güzelliği, o hüznü içinde, şu anda kendisinden çok uzaklardaydı. Onu rahat bırakacaktı, hiç konuşmadan geçti yanından, oysa onun bu kadar uzak görünmesi, ona ulaşamayışı, yardım etmek için hiçbir şey yapamayışı acı veriyordu. Hiçbir şey söylemeden geçip gidecekti de, eğer Mrs. Ramsay tam o anda, onun kendiliğinden asla istemeyeceğini bildiği bir şeyi vermeseydi, ona seslenip çerçevede asılı yeşil şalı alarak yanına gitmeseydi. Kocasının onu korumak istediğini biliyordu çünkü.</p>
  <p class="h1baslik"><span class="idebold1">XII</span></p>
  <p class="normal1">Yeşil şalı omuzlarına sardı. Kocasının koluna girdi. Öyle güzel bir adam ki, dedi bahçıvan Kennedy’den söz etmeye başlayarak; hem de öyle yakışıklıydı ki, onu kovamamıştı. Seraya bir merdiven dayalıydı ve oraya buraya öbek öbek cam macunu yapıştırılmıştı, çünkü serada onarım başlıyordu. Evet, ama kocasıyla birlikte gezinirken, o bildik endişe kaynağının da yerli yerinde durduğunu hissetti. Dolaşırlarken “Elli pounda mal olacak” cümlesi dilinin ucuna kadar geldi, ama, paradan bahsetmeye yüreği dayanamayacaktı, Jasper’ın kuş avladığını anlatmaya başladı, Mr. Ramsay de bunun bir erkek çocuğu için çok doğal olduğunu, çok geçmeden kendini oyalamanın daha iyi yollarını bulacağından emin olduğunu söyleyerek, hemen içini rahatlattı. Kocası ne kadar duyarlı, ne kadar adildi. “Evet, bütün çocuklar böyle dönemlerden geçer,” dedi Mrs. Ramsay, büyük çiçek tarhındaki yıldız çiçeklerine bakarak gelecek yıl dikeceği çiçekleri düşündü, sonra da kocasına, ona çocukların Charles Tansley’e taktığı adı duyup duymadığını sordu. Ateist, diyorlardı ona, küçük ateist. “Pek parlak bir tip sayılmaz,” dedi Mr. Ramsay. “Hem de hiç,” dedi Mrs. Ramsay.</p>
  <p class="normal1">Onu kendi haline bırakmakta bir sakınca görmediğini söyledi Mrs. Ramsay, çiçek soğanları göndermenin bir işe yarayıp yaramadığını merak ederek; ekmişler miydi acaba? “Eh, zaten tezini yazması lazım,” dedi Mr. Ramsay. O konuyu çok iyi bildiğini söyledi Mrs. Ramsay de. Zaten başka bir şey konuştuğu yoktu ki adamın. Birinin bir şey üstüne yaptığı etkiydi, tezin konusu. “Sarılacak başka dalı yok ki,” dedi Mr. Ramsay. “Dua edelim de, Prue’ya âşık olmaya kalkmasın,” dedi Mrs. Ramsay. Mr. Ramsay de onunla evlenirse Prue’yu evlatlıktan reddedeceğini söyledi. Karısının aklındaki çiçeklere değil, yarım metre üstlerindeki bir noktaya bakıyordu. Tansley’in zararsız bir çocuk olduğunu da sözüne ekledi, zaten bütün İngiltere’de kendisine hayranlık duyan tek delikanlı olduğunu söyleyecekken – dilini tuttu. Bir kez daha kitaplarıyla canını sıkmayacaktı karısının. Bu çiçekler gayet hoş görünüyorlar, dedi, yere doğru bakıp kırmızı, kahverengi bir şeyler görünce. Öyle, ama onları kendi elleriyle ektiğini söyledi Mrs. Ramsay de. Merak ettiği şey, oraya yolladığı çiçek soğanlarına ne olduğuydu; Kennedy onları ekmiş miydi acaba? Adam iflah olmaz bir tembel dedi, yürümeye devam ederek. Ancak elinde bir kürekle bütün gün başında durursa, elinden biraz iş çıkabiliyordu. Böyle gezinerek fener çiçeklerine doğru yürüdüler. “Kızlarına abartılı davranmayı öğretiyorsun,” diyerek karısına sitem etti Mr. Ramsay. Mrs. Ramsay, teyzesi Camilla’nın kendisinden de beter olduğunu söyledi. “Camilla teyzenin bir erdem abidesi olarak görüldüğünü pek zannetmiyorum,” dedi Mr. Ramsay. “O hayatımda gördüğüm en güzel kadındı,” dedi Mrs. Ramsay de. “O başka birisiydi,” dedi Mr. Ramsay. Prue’nun ondan çok daha güzel olacağını söyledi Mrs. Ramsay. Mr. Ramsay de onda öyle bir belirti görmediğini söyledi. “O zaman bu gece daha dikkatli bak,” dedi Mrs. Ramsay. Sustular. Keşke Andrew’un daha çok çalışmasını sağlayabilsek, diye düşündü Mr. Ramsay. Çalışmazsa, burs kazanma fırsatını elinden kaçırabilirdi. “Aman, bursmuş!” dedi Mrs. Ramsay. Mr. Ramsay burs gibi ciddi bir konuda karısının böyle söylemesinin aptallık olduğunu düşündü. Bir burs kazandığı takdirde Andrew ile gurur duyacağını söyledi. Mrs. Ramsay de, kazansın kazanmasın, onunla yine de gurur duyacağı yanıtını verdi. Bu konuda her zaman ters düşüyorlardı ama önemli değildi. Mrs. Ramsay kocasının burslara inanmasından, Mr. Ramsay de onun Andrew ile ne yaparsa yapsın gurur duymasından hoşlanıyordu. Birden uçurum kenarındaki o daracık patikalar geldi aklına Mrs. Ramsay’in.</p>
  <p class="normal1">Saat geç olmadı mı, diye sordu. Çocuklar hâlâ dönmemişlerdi. Mr. Ramsay kayıtsız bir tavırla saatinin kapağını açtı. Daha yediyi birkaç dakika geçmişti. Bir an saatini kapatmadan durdu, terasta hissettiklerinden söz etmeye karar verdi. Bir kere, bu kadar tedirgin olmaya gerek yoktu. Andrew kendi başının çaresine bakabilirdi. Bir de, az önce terastan geçerken – bu noktada karısının o yalnızlığını, içine kapanmışlığını, uzaklığını bozuyormuşçasına rahatsız oldu... Ama Mrs. Ramsay ısrar etti. Ne söyleyecektin, diye sordu, Fener’e gitmekle ilgili olduğunu düşünerek; “Lanet olsun,” dediği için de özür dileyeceğini umarak. Değildi. Mr. Ramsay onu o kadar üzgün görmekten hoşlanmadığını söyledi. Yüzü pembeleşti Mrs. Ramsay’in, sadece yünleri topluyordum diyerek itiraz etti. İkisi de tedirgin olmuştu, yürümeye devam mı etsinler, geri mi dönsünler bilemez gibiydiler. James’e masal okuyordum, dedi Mrs. Ramsay. Yo, bunu paylaşamazladı; bundan söz edemezlerdi.</p>
  <p class="normal1">İki öbek fener çiçeğinin arasındaki boşluğa gelmişlerdi ve işte Fener yine oradaydı ama Mrs. Ramsay o tarafa bakmamak için kendini tuttu. Kocasının izlediğini bilse, diye düşündü, orada oturup düşüncelere dalmazdı. Orada oturup düşündüğünü hatırlatacak hiçbir şeyden hoşlanmıyordu. Bu yüzden omzunun üzerinden kasabaya doğru baktı. Işıklar rüzgârın içinde asılı kalmış gümüş damlalar gibi oynaşarak akıyorlardı. Bütün o yoksulluğun, bütün o acının, işte buna dönüştüğünü düşündü Mrs. Ramsay. Kasabanın, rıhtımın ve teknelerin ışıkları batmış bir şeyin yerini gösteren hayalet bir ağa benziyordu. Pekâlâ, düşüncelerini paylaşamıyorsam, diye düşündü Mr. Ramsay, çekip gideyim, tek başıma. Düşünmeye devam etmek, kendi kendine Hume’un bataklığa düşüş hikâyesini anlatmak, gülmek istiyordu. Hem Andrew için endişe etmek çok saçmaydı. Kendisi Andrew’un yaşındayken cebinde bir tek kurabiyeyle bütün gün kırlarda yürürdü de, kimse onun için endişe etmez, uçurumdan aşağı düştüğünü düşünmezdi. Hava iyi giderse, bir gün böyle uzun bir yürüyüşe çıkacağını söyledi. Bankes’ten de, Carmichael’dan da artık çok sıkılmıştı. Biraz yalnız kalmak istiyordu. Peki, dedi Mrs. Ramsay. Karşı koymayışı Mr. Ramsay’i çileden çıkardı. Onun böyle bir şey yapmayacağını biliyordu karısı tabii. Cebinde tek bir kurabiyeyle bütün gün yürümek için fazla yaşlanmıştı artık. Karısı oğlanlar için endişeleniyor, ama onu umursamıyordu. Yıllar önce, evlenmeden, diye düşündü, fener çiçeklerinin arasında durup koya bakarlarken, bütün gün yürürdü. Bir aşevi bulup karnını peynir ekmekle doyururdu. Ara vermeden on saat çalışırdı; yaşlı bir kadın arada bir kapıdan içeri bakar ve ateşi tazelerdi. En sevdiği şey bu kırlardı işte; karanlığa gömülen şu kum tepeleri. İnsan oralarda hiç kimseye rastlamadan sabahtan akşama kadar yürüyebilirdi. Tek tük evlere rastlardı; kilometrelerce tek bir köy görülmediği olurdu. Düşünceleriyle baş başa kalabilirdi. Dünya kurulduğundan bu yana kimsenin ayak basmadığı küçük kumsallar vardı. Fok balıkları doğrulup bakarlardı. Bazen düşünüyordu da, oralarda bir yerde, küçük bir evde, tek başına –düşüncesini yarıda keserek içini çekti. Buna hakkı yoktu. Sekiz çocuk babası bir adamsın– diye hatırlattı kendine. Tek bir şeyin bile değişmesini isterse, canavarın, aşağılık adamın teki demekti. Andrew ondan daha iyi bir adam olacaktı. Annesi, Prue’nun güzel bir kadın olacağını söylüyordu. Onlar sayesinde sular biraz durulurdu. Genel olarak iyi iş başarmış sayılırdı –sekiz çocukla. Onun, zavallı küçük evreni tümden boşlamamış olduğunu gösteriyorlardı, çünkü böyle bir akşamda, diye düşündü, küçük ada acınacak kadar ufak görünüyordu, yarısı denizin altında kalmış gibiydi. </p>
  </body>
</html>