<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>denizfeneri</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik1" id="calibre_toc_3">Üçüncü Bölüm<br class="calibre3"/>
			  FENER</h1>
			  <p class="h1baslik"><span class="idebold1">I</span></p>
			  <p class="normal1">Ne demek bu o zaman, bütün bunların anlamı ne olabilir, diye sordu Lily Briscoe kendi kendine, onu yalnız bıraktıklarına göre, gidip mutfaktan bir kahve daha almasının mı yoksa orada beklemesinin mi uygun olacağını düşünerek. Ne demek bu? <br class="chapter"/>–diline dolanan bir cümleydi, okuduğu bir kitaptan kaptığı ve düşüncelerine biraz da olsa uygun düşen, çünkü Ramsay’lerle birlikte geçen o ilk sabahta duygularını derleyip toparlayamıyor, o sisler çekilinceye kadar elinden sadece zihninin boşluğunu yankılanarak dolduracak bir cümle kurmak geliyordu. Gerçekten de, ne hissediyordu ki, onca yıl sonra oraya tekrar gelmekle, Mrs. Ramsay artık yaşamadığına göre? Hiç, hiçbir şey – dışa vurabileceği hiçbir duygu yoktu.</p>
			  <p class="normal1">Dün gece geç bir saatte, her şey gizemliyken, karanlıkken gelmişti. Şimdiyse uyanmış, kahvaltı masasındaki eski yerinde oturuyordu ama tek başınaydı. Saat de daha çok erkendi, sekiz bile olmamıştı. Yolculuk vardı – Mr. Ramsay, Cam ve James Fener’e gidiyorlardı. Çoktan gitmiş olmaları gerekirdi – gelgiti mi yakalamaları gerekiyordu ne. Ama ne Cam hazırdı ne de James, Nancy de sandviç hazırlamalarını söylemeyi unuttuğu için Mr. Ramsay küplere binmiş, kapıyı çarpıp gitmişti.</p>
			  <p class="normal1">“Şimdi gitmenin ne yararı var?” diye gürlemişti.</p>
			  <p class="normal1">Nancy ortadan kaybolmuştu. Mr. Ramsay terasta, öfkeyle bir yukarı bir aşağı yürüyüp duruyordu. Evin her yerinde kapılar çarpılıyor, birileri birilerine sesleniyordu sanki. Sonra Nancy telaşla içeri girdi, etrafa bakınarak, yarı şaşkın, yarı çaresiz, tuhaf bir tavırla, kendini asla yapamayacağını düşündüğü bir şeyi yapmaya zorluyormuş gibi “Fener’e ne gönderilir ki?” diye sordu.</p>
			  <p class="normal1">Fener’e ne gönderilirmiş! Başka bir zaman olsa, Lily makul davranıp çay, tütün, gazete göndermesini önerirdi. Ama bu sabah her şey o kadar olağanüstü tuhaf görünüyordu ki, Nancy’ninki gibi bir soru –Fener’e ne gönderilir ki? – insanın zihninde çarpılan, ileri geri sallanan kapılar açıyor, bön bön bakarak kendi kendine de sormasına neden oluyordu: Ne gönderilir? Ne yapılır? Ne demeye burada böyle oturulur?</p>
			  <p class="normal1">Uzun masadaki kullanılmamış fincanların arasında tek başına otururken (çünkü Nancy yine gitmişti) kendini ötekilerden ayrı kalmış hissediyordu, elinden sadece izlemek, sorular sormak, meraklanmaya devam etmek geliyordu. O ev, o mekân, o sabah, hepsi de ona yabancı geliyordu. Orasıyla hiçbir bağı, hiçbir ilişkisi olmadığını hissediyordu, her şey olabilirdi, ve her ne olacaksa, dışarıdaki bir ayak sesi, birinin seslenişi (“Dolapta değil; sahanlıkta,” diye bağırdı birisi), birer soruydu, normalde her şeyi birbirine bağlayan o bağ kesilmişti de, hepsi yukarıda, aşağıda, orada burada, her şekilde süzülüyorlardı sanki. Ne kadar amaçsız, ne kadar karmaşık, ne kadar gerçekdışı diye düşündü boş kahve fincanına bakarak. Mrs. Ramsay ölmüştü; Andrew öldürülmüştü; Prue da ölmüştü – bunu ne kadar tekrarlarsa tekrarlasın, içinde hiçbir his uyanmıyordu. Böyle bir sabahta böyle bir evde bir araya toplanmışız işte, dedi pencereden dışarı bakarak – çok güzel ve sakin bir gündü.</p>
			  <p class="h1baslik"><span class="idebold1">II</span></p>
			  <p class="normal1">Mr. Ramsay oradan geçerken birden başını kaldırıp, sanki insanı bir saniye, ilk kez, sonsuza dek görüyormuş gibi delip geçen o çılgın ve vahşi, sabit bakışlarıyla ona baktı; Lily de ondan kaçabilmek için – onun ısrarından kaçabilmek, onun emredici ihtiyacından uzakta bir an daha geçirebilmek için boş fincanından kahve içiyormuş gibi yaptı. Mr. Ramsay ona bakarak başını iki yana salladı, uzun adımlarla yürümeye devam etti (Lily onun “Yalnız” dediğini duydu; “Can verdik” dediğini duydu) ve o garip sabahtaki her şey gibi sözcükler de sembollere dönüşerek, boydan boya gri-yeşil duvarlara yazıldılar. Onları bir araya getirebilse, bir cümlede buluşturabilse, işin özünü anlayabileceğini hissediyordu. İhtiyar Mr. Carmichael usulca içeri girip kendine kahve koydu ve fincanını alıp güneşte oturmak için dışarı çıktı. Bu olağanüstü gerçekdışılık korkutucuydu; ama aynı zamanda heyecan vericiydi. Fener’e gitmek. İyi ama Fener’e ne gönderilir ki? Can verdik. Yalnız. Karşı duvardaki o gri-yeşil ışık. Boş yerler. Parçalardan bir kısmı böyleydi, ama nasıl bir araya getirilebilirler, diye sordu Lily kendine. Masada yapılandırdığı hassas şekil en küçük bir müdahalede bozulabilirmiş gibi, Mr. Ramsay onu görmesin diye sırtını pencereye döndü. Kaçmanın, bir yerlerde yalnız kalmanın yolunu bulmalıydı. Birden hatırladı. On yıl önce aynı yerde son kez oturuşunda, masa örtüsünün üzerinde küçük bir dal ya da yaprak deseni vardı, bir aydınlanma anında baktığı. Bir resmin kompozisyonuyla ilgili bir sorun vardı. Ağacı ortaya getir, demişti kendi kendine. O resmi bitirememişti. Bunca yıldır aklını kurcalayıp durmuştu. O resmi şimdi yapacaktı. Boyaları neredeydi acaba? Boyaları, evet. Dün gece holde bırakmıştı. Hemen başlayacaktı. Mr. Ramsay dönmeden çabucak ayağa kalktı.</p>
			  <p class="normal1">Kendine bir sandalye aldı. Şövalesini kız kurularına yakışır hareketlerle çimenliğin kenarına, Mr. Carmichael’a çok yakın olmayan, yine de ondan destek alabileceği kadar yakın olan bir yere kurdu. Evet, on yıl önce tam da burada durmuş olsa gerekti. İşte o duvar; o çit; o ağaç. Resimdeki sorun bu figürler arasında bir ilişki kurabilmekti. Bunca yıldır hiç aklından çıkmamıştı. Çözümü bulduğunu zannediyordu: artık ne yapmak istediğini biliyordu.</p>
			  <p class="normal1">Ama Mr. Ramsay başındayken, hiçbir şey yapamazdı. O ne zaman kendisine yaklaşsa – terasta bir ileri bir geri yürüyüp duruyordu – yıkım da yaklaşıyordu Lily’ye, karmaşa da yaklaşıyordu. Resim yapamıyordu. Eğildi, döndü; bir paçavrayı eline aldı; bir tüpü sıktı. Ama tek yapabildiği onu ancak bir an için başından savmak oldu. O varken bir şey yapabilmesi imkânsızdı. Çünkü ona en ufak bir fırsat verse, Lily’nin bir an için işinden başını kaldırdığını, ona doğru baktığını görse, hemen tepesinde bitecek, dün gece dediği gibi, “Bizi çok değişmiş bulacaksın,” diyecekti. Dün gece ayağa kalkıp karşısında durmuş ve böyle demişti. İngiliz krallarıyla kraliçelerinin adlarını taktıkları altı çocuğun hepsi –Kızıl, Adaletli, Hain, Merhametsiz– oturmuş boş boş bakıyor olsalar da aslında için için köpürdüklerini fark etmişti Lily. İyi yürekli yaşlı Mrs. Beckwith mantıklı bir şeyler söylemişti. Ama birbiriyle ilişkisiz tutkularla dolu bir evdi orası – bunu bütün gece boyunca hissetmişti. Bütün bu karmaşanın üstüne Mr. Ramsay ayağa kalkmış, Lily’nin elini tutup sıkarak, “Bizi çok değişmiş bulacaksın,” demişti ve hiçbiri ne yerinden kıpırdamış ne de bir şey söylemişti; sanki Mr. Ramsay’in bunu söylemesine izin vermek zorunda kalmışlar gibi öylece oturmuşlardı. Sadece James (Huysuz kral kesinlikle oydu) kaşlarını çatarak lambaya bakmış, Cam de mendilini parmağına dolamıştı. Sonra Mr. Ramsay yarın Fener’e gideceklerini hatırlatmıştı. Saat tam yedi buçukta, holde hazır olmalıydılar. Sonra, eli kapının kolunda durmuş, onlara doğru dönmüştü. Yoksa gitmek istemiyorlar mıydı? Cesaret edip hayır deseler (ki Mr. Ramsay’in bunu istemek için nedenleri vardı), kendini gerisin geriye, acıklı bir hareketle umutsuzluk ırmağına atıverirdi. Numara yapmakta üstüne yoktu. Sürgüne gönderilmiş bir kral gibi görünüyordu. James sesi titremeden, gitmek istediğini söylemişti. Cam daha zavallı bir sesle, kekeleyerek konuşmuştu. Evet, tabii ki, ikisi de hazır olacaklardı. Lily o an anlamıştı, asıl trajedi buydu – tabut örtüleri, toprak ve kefen değil; çocuklara zorbalık edilmesi, ruhlarının baskı altına alınmasıydı. James on altı, Cam on yedi yaşındaydı herhalde. Lily orada bulunmayan birini arayarak etrafa bakınmıştı, Mrs. Ramsay’i aranmış olabilirdi. Ama orada yalnızca iyi yürekli Mrs. Beckwith vardı, lambanın altında eskizlerini karıştırıyordu. Sonra, yorgun olduğu, zihni hâlâ denizdeymiş gibi inip kalktığı, uzun zaman boş kalan yerlere has o tat ve koku her yerine sindiği, mumlar gözlerinde titreşip durduğu için, kendinden geçmiş, dalıp gitmişti. Yıldızlı, harika bir geceydi; üst kata çıkarlarken dalgaların sesi duyuluyordu; merdivendeki pencerenin önünden geçerken, kocaman, soluk ay onları şaşırtmıştı. Hemen uyumuştu Lily.</p>
			  <p class="normal1">Ne kadar dayanıksız olsa da, Mr. Ramsay’i ve onun müşkülpesentliğini uzak tutacak kadar sağlam duracağını umduğu bir engel olsun diye temiz tuvalini şövalenin üstüne sıkıca oturttu. Mr. Ramsay’in arkası ona dönükken, resmine bakabilmek için elinden geleni yaptı; şuradaki bir çizgiye, buradaki bir figüre baktı. Ama mümkün değildi. İster on beş metre uzakta olsun, sizinle konuşmasın, isterse sizi görmesin, yine de bir yerlerden sızıyordu, hükmediyordu, kendini zorla hissettiriyordu. Her şeyi değiştiriyordu. Lily renkleri göremiyordu; hatları göremiyordu; Mr. Ramsay’in sırtı ona dönükken bile, sadece şimdi tepemde bitecek, diye düşünebiliyordu, bir şey <br class="chapter"/>–ona veremeyeceğini hissettiği bir şey– talep edecek. Bir fırçayı kullanmaktan vazgeçti; başka bir tane aldı. Ne zaman gelecekti bu çocuklar? Ne zaman hep birlikte çekip gidecekler, diye geçirdi içinden huzursuzlanarak. Bu adam, diye düşündü içinde kabaran bir öfkeyle, asla vermezdi; bu adam sadece almayı bilirdi. Kendisiyse, tam aksine, vermeye zorlanacaktı. Mrs. Ramsay de vermişti. Vere vere, vere vere ölmüştü – ve geriye bunları bırakmıştı. Cidden, Lily çok öfkeliydi Mrs. Ramsay’e. Parmaklarının arasındaki fırça hafifçe titrerken, o çitlere, basamağa, duvara baktı. Hep Mrs. Ramsay’in yüzündendi. Ölmüştü. Lily ise, kırk dört yaşında, zamanını boşa harcıyor, hiçbir şey beceremeden, orada durmuş resim yapar gibi yapıyor, yapar gibi görünmemesi gereken tek şeyi yapar gibi görünüyordu ve bu Mrs. Ramsay’in suçuydu. Ölmüştü. Eskiden oturduğu o basamak bomboştu. Ölmüştü o.</p>
			  <p class="normal1">Ama neden durmadan bunu söylüyordu? Neden sürekli içinden gelmeyen bir şeyi hissetmeye çalışıyordu? Bu da bir çeşit kâfirlikti. İçi kupkuruydu; büzüşüp kalmıştı: tamamen tükenmişti. Keşke davet etmeseydik onu; keşke, oraya gelmeseydi. İnsan kırk dört yaşında zamanını boşa harcayamaz ki, diye düşündü. Resim yapar gibi yapmaktan nefret ediyordu. Bir fırça, çekişmelerle, yıkımla, karmaşayla dolu bir dünyada güvenebileceğiniz tek şey – insanın, bilerek de olsa, oyunlarına alet etmemesi gereken tek şey: bundan nefret ediyordu. Ama bunu Mr. Ramsay yaptırıyordu ona. Tepesinde dikilmiş, istediğim şeyi verinceye kadar, tuvaline dokunmayacaksın, diyordu sanki. İşte, yine yaklaşmıştı, doymak bilmez, çılgın bir halde. Pekâlâ, diye düşündü Lily umarsızca, sağ elini yanına düşürerek, bu işi halledip bitirmek daha kolay olacaktı. Pek çok kadının yüzünde (mesela, Mrs. Ramsay’de) gördüğü o ışıltıyı, <br class="chapter"/>heyecanı, teslimiyeti, anılarına başvurup taklit edebilirdi herhalde, bu gibi durumlarda şefkat dolu bir heyecanla, aldıkları ödülün hazzıyla –Mrs. Ramsay’in yüzündeki o ifadeyi hatırlayabiliyordu– birden ışıl ışıl oluyorlar, mantığını hiç anlayamasa da, bu ödül belli ki o yüzlere insan doğasının ulaşabileceği en büyük mutluluğu bahşediyordu. İşte oradaydı Mr. Ramsay, yanında durmuştu. Verebileceği kadarını verecekti ona artık.</p>
			  <p class="h1baslik"><span class="idebold1">III</span></p>
			  <p class="normal1">Lily’nin biraz zayıflamış göründüğünü düşündü Mr. Ramsay. Biraz kurumuş, süzülmüş görünüyordu; ama çekici olmadığı söylenemezdi. Ondan hoşlanıyordu. Bir zamanlar William Bankes ile evleneceklerinden söz edilmiş ama o işten bir şey çıkmamıştı. Karısı da onu severdi. Kahvaltıda öfkesine hâkim olamamıştı işte. Şimdi de, şimdi de – ne olduğunu bilemese de, kim olursa olsun, herhangi bir kadına yaklaşmak, onları zorlamak için büyük ihtiyaç duyduğu anlardan biriydi, ne şekilde zorlayacağı umurunda değildi, öylesine büyük bir ihtiyaç duyuyordu, istediğini almak için: şefkati. </p>
			  <p class="normal1">Onunla ilgileniyorlar mıydı? Bir eksiği var mıydı?</p>
			  <p class="normal1">“Ah, teşekkürler, yok,” dedi Lily Briscoe tedirgin bir sesle. Hayır; yapamayacaktı. Hemen, kabaran bir şefkat dalgasının üstünde süzülüp gitmesi gerekirdi: üzerinde o kadar muazzam bir baskı vardı. Ama o kasılıp kaldı. Korkunç bir sessizlik oldu. İkisi de denize baktı. Ben buradayken, diye düşündü Mr. Ramsay, ne demeye denize bakıyor? Denizin Fener’e yaklaşabilecekleri kadar dingin olmasını umuyordu Lily, öyle söyledi. Fenermiş! Fenermiş! Ne ilgisi var, diye düşündü Mr. Ramsay sabırsızlıkla. Hemen, kadim bir rüzgârın gücüyle (çünkü artık kendini tutamayacaktı), dudaklarından öyle bir inleyiş döküldü ki, hangi kadın olsa bir şeyler yapar, bir şeyler söylerdi – ben hariç, diye düşündü Lily kendisiyle acı acı alay ederek, çünkü ben kadın değil, olsa olsa huysuz, hırçın, kaknem bir kız kurusuyum.</p>
			  <p class="normal1">Mr. Ramsay derin bir iç çekti. Bekledi. Bu kız bir şey söylemeyecek miydi? Ondan ne istediğini görmüyor muydu? Sonra Fener’e gitmek istemesinin özel bir nedeni olduğunu söyledi. Karısı eskiden oradakilere bir şeyler gönderirdi. Oradaki zavallı bir çocuğun kalçasında tüberküloz vardı, fener bekçisinin oğluydu. Derin derin içini çekti. Anlamlı anlamlı içini çekti. Lily’nin tek istediğiyse bu muazzam keder selinden, şefkate duyulan bu doymak bilmez açlıktan, kendini ona tamamen teslim etmesi, için yapılan bu baskıdan ki o durumda bile Mr. Ramsay’de Lily’ye sonsuza kadar yetecek kadar keder vardı, kurtulmak, kendini alıp sürüklemeden önce ona (konuşmanın yarıda kesilmesi umuduyla, eve bakıp duruyordu) yön değiştirtmekti. </p>
			  <p class="normal1">“Böyle geziler,” dedi Mr. Ramsay botunun burnunu yere sürterek, “çok sıkıcı oluyor.” Lily susmaya devam etti. (Kütük gibi, taş gibi duruyor, diye düşündü Mr. Ramsay.) “Çok yorucu oluyorlar,” dedi Lily’nin midesini bulandıran hastalıklı bir ifadeyle (numara yapıyor, diye hissetti Lily, bu kocaman adam rol yapıyor) onun güzel ellerine bakarak. Korkunçtu, hiç yakışık almayan bir şeydi bu. Gelmeyecek mi bunlar, diye düşündü, çünkü bu kederin muazzam ağırlığını artık kaldıramayacak, o ağır ıstırap perdelerini (Mr. Ramsay kendini dermansız gösteren bir poz almıştı; hatta durduğu yerde hafif hafif sallanıyordu) bir saniye daha taşıyamayacaktı.</p>
			  <p class="normal1">Yine de ağzını açıp bir şey diyemiyordu; nereye baksa sohbet konusu olabilecek tek bir nesne bulamıyordu; sadece orada duran Mr. Ramsay’in kederli bakışlarının düştüğü çimenlerin solar gibi göründüğünü, halinden hoşnut durumda şezlonga uzanmış bir Fransız romanı okuyan al yanaklı, miskin Mr. Carmichael’a dönen bu gözlerin onun üzerini de bir matem tülüyle örttüğünü hissedip şaşırdı Lily, acı dolu bir dünyada mutlu kalabilmekle övünen böylesi bir varlık, dünyanın en üzücü duygularını uyandırmak için yeterliydi sanki. Bir şuna bak, der gibiydi, bir de bana bak; hatta sürekli, beni düşün, beni düşün, duygusunu taşıyordu içinde. Ah, keşke şu koca gövde sürüklenip yanlarına kadar gelebilseydi, diye düşündü Lily; keşke şövalesini onun birkaç metre daha yakınına kurmuş olsaydı; bir erkek olsa, hangi erkek olsa, bu taşkın seli durdurur, bu inlemelere bir son verirdi. Bir kadın olarak, bu dehşeti körüklemişti; bir kadın olarak, bununla nasıl baş edileceğini bilmesi gerekirdi. Hiçbir şey söylemeden öylece durması, kadın cinsi açısından bakıldığında, tamamen gözden düşmesine neden olabilirdi. Bir şey söylemeliydi –ne denirdi ki?– Ah, Mr. Ramsay! Zavallı Mr. Ramsay! falan derdi, taslaklar çizip duran o iyi yürekli yaşlı hanım, Mrs. Beckwith olsa, o anda, doğru sözcüklerle. Ama yo. Dünyanın geri kalanından yalıtılmış bir halde, orada dikilmeye devam ettiler. Mr. Ramsay’in kendine duyduğu o muazzam acıma hissi, şefkat dilenmesi içinden fışkırıyor, yere yayılarak Lily’nin ayaklarının dibinde küçük birikintiler oluşturuyordu, Lily ise, o zavallı günâhkar ise ıslanmasın diye eteklerinin uçlarını topluyordu. Boya fırçasını sımsıkı tutmuş, hiç sesini çıkarmadan duruyordu.</p>
			  <p class="normal1">Tanrı’ya ne kadar teşekkür etse azdı! Evden gelen sesler duymuştu. James ile Cam geliyordu herhalde. Ama Mr. Ramsay, sanki zamanının azaldığını anlamış gibi, yoğunlaşmış kederinin baskısını bütün gücüyle Lily’nin savunmasız bedenine bindirdi; yaşının; kırılganlığının; tek başınalığının baskısını; sonra birden, o can sıkıntısıyla, sabırsızlıkla başını çevirince –çünkü, sonuçta, hangi kadın ona direnebilirdi ki?– botunun bağlarının çözüldüğünü gördü. Ne ilginç botlar, diye düşündü onunla aynı yere bakan Lily de: kusursuz; kocaman; eprimiş kravatından düğmelerinin yarısı iliklenmiş yeleğine kadar, Mr. Ramsay’in giydiği her şey gibi su götürmez bir biçimde ona ait. O botların kendi iradeleriyle Mr. Ramsay’in odasına girdiklerini, onun yokluğunda o merhamet duygusunu, şefkat ihtiyacını, huysuzluğu, hırçınlığı, çekiciliği temsil ettiklerini görebiliyordu Lily.</p>
			  <p class="normal1">“Ne güzel botlar!” dedi hayret dolu bir sesle. Kendinden utanıyordu. Mr. Ramsay ruhunu teselli etmesini istemişken, o kalkmış botlarını övüyordu; kanayan ellerini, yaralı kalbini gösterip acımasını beklerken, etrafa neşe saçarak, “Ah, ne güzel botlarınız varmış!” dediği için, Mr. Ramsay’in o fevri çıkışlarından birini, kesin bir yıkımı hak ettiğini biliyordu, bu beklentiyle başını kaldırdı.</p>
			  <p class="normal1">Ama Mr. Ramsay gülümsedi. Üzerindeki o tabut örtüsü, perdeler, dermansızlık uçup gitti. Ha evet, dedi bakması için ayağını kaldırarak, birinci sınıf botlardı onlar. İngiltere’de böyle botlar yapabilen sadece tek bir adam vardı. Botların insanoğlunun üzerindeki en büyük lanetlerden biri olduğunu söyledi. “Bot yapanlar,” dedi, “insanın ayağını sakatlayıp işkence etmeyi kendilerine iş edinmişler.” Üstelik dünyadaki en inatçı ve dikbaşlı insanlar onlardı. Adam gibi botlar yaptırabilmek için neredeyse bütün gençliğini harcamıştı. Lily bu modelde botlar yapıldığını (önce sağ, sonra sol ayağını havaya kaldırdı) daha önce hiç görmemişti herhalde. Dünyadaki en kaliteli deriden yapılmışlardı üstelik. Çoğu deri, kahverengi kâğıt ve kartondan ibaretti. Hoşnutlukla hâlâ havada tuttuğu ayağına baktı Mr. Ramsay. Lily de barışın daim olduğu, sağduyunun hüküm sürdüğü ve güneşin hiç batmadığı güneşli bir adaya, kaliteli botların kutsanmış adasına ulaştıklarını hissetti. Yüreğinde <br class="chapter"/>Mr. Ramsay’e karşı bir sıcaklık vardı. “Dur bakayım, ayakkabı bağlamayı biliyor musun,” dedi Mr. Ramsay. Lily’nin dayanıksız bağlama stiline küçümseyen gözlerle baktı. Ona kendi icadı olan stili gösterdi. Bir kere bağlanınca, bir daha hiç çözülmüyordu. Lily’nin ayakkabısına üç kez üst üste düğüm attı; üç kez de çözdü. </p>
			  <p class="normal1">Böylesine hiç olmayacak bir anda, Mr. Ramsay ayakkabısının üzerine eğilmişken, duyduğu şefkatle bu kadar mı ezilmişti ki, kendisi de öne doğru eğildiği sırada yüzüne kan hücum etmiş ve kendi duyarsızlığını düşünerek (Mr. Ramsay’e iyi oyuncu demişti) gözlerinin yanmaya, yaşlarla dolmaya başladığını hissetmişti? Mr. Ramsay yaptığı işle bu kadar meşgulken içinde sonsuz bir acıma hissi ve şefkat uyandırıyordu. Düğümler atıyordu. Botlar satın alıyordu. Çıktığı yolculukta ona yardım edebilmenin hiçbir yolu yoktu. Ama şimdi tam bir şeyler söylemek isterken, belki de söyleyebilecekken, gelmişlerdi işte – Cam ve James. Terasta belirmişlerdi. Yan yana, dura dura yürüyordu, o ciddi, melankolik çift.</p>
			  <p class="normal1">Ama neden <span class="ideitalik">öyle</span> geliyorlardı ki? İster istemez kızıyordu onlara; daha neşeli bir tavırla gelebilirlerdi; yola çıktıklarına göre, kendisinin vermeye fırsat bulamayacağı şeyi onlar verebilirlerdi. Birdenbire içinde bir boşluk hissetmişti çünkü; bir hayal kırıklığı. Duyguları çok geç uyanmıştı; işte hazırdı; ama bu sefer de Mr. Ramsay’in ihtiyacı yoktu artık. Fazlasıyla saygın, yaşını başını almış bir adama dönüşüvermişti birden, ona hiç ihtiyacı yoktu; Lily kendini bir köşeye fırlatılmış hissetti. Mr. Ramsay omzuna bir sırt çantası astı. Paketleri paylaştırdı – epeyce paket vardı, ambalaj kâğıtlı, üstünkörü bağlanmış. Cam’i bir pelerin alması için eve gönderdi. Tıpkı keşif gezisine hazırlanan bir ekip başı gibiydi. Sonra, geriye döndü, o harika botlarıyla, elinde ambalaj kâğıtlı paketlerle, bahçe yolunda asker adımlarıyla yürümeye başladı, çocukları da peşindeydi. Lily çocukların, kaderin kendilerine verdiği zor bir görevi yerine getirmek üzereymiş gibi göründüklerini düşündü, o göreve yönelmişlerdi, hâlâ babalarının peşinden uysalca bir yerlere sürüklenebilecek kadar gençtiler, ama gözlerindeki donukluk sessizlik içinde geçen yılların ötesinde bir acı yaşadıklarını hissettiriyordu. Çimenliğin kenarından böylece yürürlerken Lily bir geçit töreni izler gibiydi, ne kadar ağır aksak gitseler de, birbirine sımsıkı bağlanmış küçük bir topluluk gibi görünmelerini sağlayan ortak bir duygunun gerginliği onu tuhaf bir biçimde etkiliyordu. Giderlerken, Mr. Ramsay kibarca ama çok soğuk bir tavırla elini havaya kaldırarak Lily’yi selamladı. </p>
			  <p class="normal1">Bu nasıl bir yüz, diye düşündü Lily, kendisinden istenmeyen şefkatin bir ifade yolu bulsun diye kendisini rahatsız ettiğini hissederek. Bu yüzü böyle yapan neydi? Geceler boyu düşünüp durmaktı herhalde – mutfak masalarının gerçekliğini, diye ekledi, Mr. Ramsay’in Andrew hakkında ne düşündüğünü anlamaya çalışırken, aklına gelen simgeyi hatırlayarak. (Andrew’un patlayan bir bombanın parçasıyla ânında can verdiğini hatırladı.) Mutfak masası göze hitap eden, somut bir şeydi; çıplak, sert, yalın. Renksizdi, köşelerden ve açılardan oluşuyordu, kesin bir yalınlığı vardı. Ama Mr. Ramsay gözlerini onun üstünden ayırmıyor, dikkatinin dağılmasına ya da aklının çelinmesine izin vermiyor, sonunda kendi yüzü de bitkinleşiyor, dünya zevklerinden uzaklaşıyor, Lily’yi derinden etkileyen o yalın güzelliği yansıtan bir yüze dönüşüyordu. Sonra, (elinde fırçasıyla, Mr. Ramsay’in onu bıraktığı yerde durarak) o yüzün endişelerden yıpranmış olduğunu hatırladı – hem de acımadan. O masayla ilgili kuşkuları olmuştu mutlaka; o masa gerçek bir masa mıydı; ona harcadığı onca zamana değer miydi; sonunda bulabilecek miydi. Onun kuşkuları olduğunu hissediyordu Lily, yoksa insanlardan bu kadar çok şey istemezdi. Bazen gece geç saatlere kadar bunlardan söz etmişlerdi herhalde; ertesi gün <br class="chapter"/>Mrs. Ramsay bitkin görünür, Lily incir çekirdeğini doldurmayacak nedenler yüzünden Mr. Ramsay’e ateş püskürürdü. Ama artık o masadan, botlarından, bağlama stilinden söz edebileceği kimse kalmamıştı; kimi mideye indirebilirim diye aranan bir aslan gibiydi, yüzündeki o umutsuzluk, o aşırılık Lily’ye bir tehlike sinyali gibi geliyor, eteklerini toplamasına neden oluyordu. Sonra bir de, o ani canlanışı, (botlarını övdüğünde) o ani parıltı, bir anda hayata geri dönerek sıradan insani şeylere ilgi duyuşu olduğunu hatırladı, ama bu da gelip geçerek (çünkü Mr. Ramsay sürekli değişiyor ve hiçbir şeyi gizlemiyordu) Lily için çok yeni olan o son aşamaya geliniyordu, Lily kabul ediyordu ki o zaman kendi gerginliğinden utanç duymuştu, çünkü Mr. Ramsay sanki bütün dert ve tasalarından, şefkat bulma umudu ve pohpohlanma arzusundan sıyrılmış, artık başka bir bölgeye geçmiş, sanki meraktan, oraya doğru çekilmiş, kendisiyle ya da kim bilir kiminle sessiz bir diyaloğa girerek, o küçük tören alayının başında gözden kaybolmuştu. Olağanüstü bir yüzdü! Bahçe kapısı çarpılarak kapandı.</p>
			  <p class="h1baslik"><span class="idebold1">IV</span></p>
			  <p class="normal1">İşte gittiler, diye düşündü hem rahatladığı için hem de hayal kırıklığıyla içini çekerken. Duyduğu acıma hissi ve şefkat, bir böğürtlen dalı misali yüzüne çarpmıştı sanki. Kendini tuhaf bir şekilde ikiye bölünmüş hissediyor, bir yanı uzağa çekiliyordu – dingin, puslu bir gündü; Fener bu sabah çok uzaklarda görünüyordu; öteki yanıysa kendini inatla, sımsıkı oraya, o çimenliğe sabitlemişti. Sanki beyaz tuvali havada süzülerek gelmiş ve taviz vermez bir havayla oraya yerleşmiş gibiydi. Bunca telaş ve heyecana kapıldığı, budalalık edip duygularını boşa harcadığı için soğuk bakışlarla onu azarlar gibiydi; onu ısrarla geri çağırdı ve zihnini ilk başta huzura kavuşturdu, sonra birbirine girmiş duyguları (işte Mr. Ramsay gitmişti ve onun için çok üzülmüştü ve hiçbir şey söyleyememişti) savaş alanından çekilmişlerdi; sonrası boşluk. Karşısındaki bembeyaz tuvale boş boş baktı; gözlerini tuvalden bahçeye çevirdi. Bir şey vardı (öylece durup kaşık kadar suratındaki o küçücük, Çinli gözlerini kıstı), orasını boydan boya, yukarıdan aşağı kesen çizgilerle mavili kahverengili kovuklarıyla yeşil çalılığın arasındaki ilişkide hatırladığı, aklında kalmış bir şey vardı; o şey zihnine bir düğüm atmıştı ve kimi zaman, elinde olmadan, Brompton Yolu’nda yürürken, saçını fırçalarken, kendini o resmi yaparken, gözlerini resmin üzerinde dolaştırırken ve hayalinde o düğümü açarken buluyordu. Ama tuvalin uzağındayken böyle hayali planlar yapmakla fırçayı gerçekten eline alıp ilk darbeyi vurmak arasında dünyalar kadar fark vardı.</p>
			  <p class="normal1">Mr. Ramsay yanındayken heyecanlanmış, yanlış fırçayı almış, şövalesini de toprağa öyle bir sinirle oturtmuştu ki, yanlış açıda duruyordu. Artık onu düzelttiğine ve bunu yaparak dikkatini dağıtan, şöyle şöyle bir insan olduğunu, insanlarla şöyle şöyle ilişkileri olduğunu hatırlamasına neden olan bütün o münasebetsiz ve yersiz düşünceleri bastırdığına göre, fırçasını eline alıp havaya kaldırabilirdi. Fırça bir an için sancılı ama heyecan dolu bir coşkuyla titreyerek havada asılı kaldı. Nereden başlamalı? – sorun buydu; ilk fırça darbesini hangi noktaya vurmalıydı? Tuvale vuracağı tek bir darbe, onun için sayısız riski, hızla alınması gereken ve geri dönüşü olmayan kararları temsil ediyordu. Teoride basit görünen her şey pratiğe geçilince hemen karmaşıklaşmıştı; tıpkı kayanın tepesinden bakınca simetrik şekillenen ama suda yüzen kişinin derin boşluklarla ve köpüklü tepeleriyle ikiye ayrılmış gördüğü dalgalar gibi. Yine de risk almalıydı; fırçayı tuvale vurmalıydı. </p>
			  <p class="normal1">Tuhaf bir algılamayla, hem ileriye doğru itiliyormuş hem de olduğu yerde kalması gerekiyormuş gibi, seri ve kararlı bir hareketle fırçasıyla ilk vuruşu yaptı. Fırça indi. Beyaz tuvalin üzerinde kahverengi bir titreşim yarattı; uzunca bir iz bıraktı. İkinci kez aynı şeyi yaptı Lily – ve üçüncü kez. Böylece durarak, böyle titreşimler yaratarak, duruşlar ritmin bir bölümü, fırça darbeleri başka bir bölümüymüş ve hepsi birbiriyle ilintiliymişçesine oynar gibi tempolu bir hareket tutturdu; uçar gibi, seri duruşlarla, fırça darbeleriyle, tuvaline aşağı akan, tedirgin, kahverengi çizgiler kondurdu, oraya yerleştikleri anda bir boşluğu çevreleyen çizgiler (o boşluğun hayalet gibi tuvalden kendisine baktığını hissediyordu). Bir dalganın çukurundayken öteki dalganın kabararak üzerine geldiğini görüyordu. O boşluktan daha ürkünç bir şey olabilir miydi? İşte yine oradaydı Lily, o boşluğa bakmak için bir adım geri çekilmişti, dedikoduların, yaşamanın, insanlarla ilişkinin dışına çıkmış, ve o eski, ürkütücü düşmanının karşısına çıkarılmıştı – öteki şeyin, o gerçeğin, ansızın onu ele geçiren, görünümlerin ardında bütün çıplaklığıyla belirerek ilgisini talep eden o gerçekliğin. Yarı isteksiz, yarı gönülsüzdü. Neden sürekli dışarı çekiliyor, buraya sürükleniyordu? Neden rahat bırakılmıyor, çimenlikte Mr. Carmichael ile sohbet edemiyordu? Zaten çok yorucu bir ilişkiydi. Diğer tapınma nesneleri kendilerine tapınılmasıyla yetinirlerdi; erkekler, kadınlar, Tanrı, önlerinde diz çökmenize izin verirlerdi; ama bu nesne, isterse sadece hasır bir sehpanın üzerinden bakan beyaz bir abajur olsun, insanı sürekli bir savaşa zorluyor, yenileceği baştan belli bir mücadeleye girişmesi için insana meydan okuyordu. Yaşamın değişkenliğinden resim yapmanın yoğunluğuna geçmeden önce, her seferinde birkaç saniye, henüz doğmamış bir insan gibi, rüzgârlı bir tepede duraksayan, kuşkunun bütün fırtınalarına karşı savunmasız, <br class="chapter"/>bedeni bulunmayan bir ruh gibi çıplak kalırdı. Öyleyse neden yapıyordu? Hafif fırça darbeleriyle kesintisiz hatlar çizdiği tuvale baktı. Herhalde hizmetçilerin odasına asılırdı. Rulo yapılıp bir kanepenin altına tıkılırdı. Öyleyse yapmanın ne anlamı vardı, resim yapmayı beceremediğini, yaratıcı olmayı beceremediğini söyleyen bir ses duydu, bir zaman sonra zihinde deneyim oluşturan, ilk olarak kimin söylediği hatırlanmadan sözcüklerin tekrarlanmasına neden olan o alışılagelmiş akıntılardan birine kapılmış gibiydi. </p>
			  <p class="normal1">Resim yapmayı beceremez, yazmayı beceremez, diye mırıldandı peş peşe, nasıl bir saldırı planı uygulayacağını huzursuzca kafasından geçirerek. Çünkü o kütle önünde yükseliyordu; tuvalden dışarı fırlıyordu; gözyuvarlarına baskı yaptığını hissediyordu. Sonra, yetilerinin işler hale gelmesi için gerekli bir sıvı kendiliğinden salgılanmış gibi, mavilerle koyu kahvelerin arasına dalıp çıkmaya, fırçasını oraya buraya götürmeye başladı, ama nasıl bir tempoda çalışacağını gördüğü şeyler belirliyormuş gibi (gözlerini çalılıktan, tuvalden ayırmıyordu) fırçası ağırlaşmış, yavaşlamıştı, eli hayat kaynarken bu tempo onu kendi akışına alıp sürükleyecek kadar güçlüydü. Dış dünyayı artık algılamadığı belliydi. Dış dünyayı, kendi ismini, kişiliğini, dış görünümünü, Mr. Carmichael’ın orada olup olmadığını bile algılamazken, zihninin kuytularından o parlak, müthiş zor beyaz boşluğun üstüne fışkıran bir fıskiye gibi, sahneler, isimler, sözler, anılar ve fikirler fırlıyor, Lily de o boşluğa yeşiller ve mavilerle biçim veriyordu.</p>
			  <p class="normal1">Charles Tansley derdi, hatırlamıştı, kadınlar resim yapmayı beceremez, yazmayı beceremez, diye. Nefret ettiği bir şey yapmış, Lily tam orada durmuş resim yaparken arkasından yaklaşıp yanıbaşında durmuştu, oysa Lily nefret ederdi böyle yapılmasından. Yoksulluğuyla, kendi ilkeleriyle gösteriş yaparcasına, “Elde sarma sigara,” demişti, “bir onsu beş peni.” (Ama savaş Lily’nin dişiliğinin zehirli iğnesini çekip almıştı, her ikisine de yazık diyordu insan, başlarını böyle belalara sokuyorlar.) Kolunun altında hep bir kitap taşırdı Tansley – mor bir kitap. “Çalışırdı.” Onun güneşin altında çalıştığını hatırlıyordu. Akşam yemeklerinde tam karşısına oturup manzarasını kapatırdı. Sonra bir de, kumsaldaki o olay vardı. İnsan bunu nasıl unuturdu. Rüzgârlı bir sabahtı. Hep birlikte kumsala gitmişlerdi. Mrs. Ramsay bir kayanın dibine oturmuş mektup yazıyordu. Yazdıkça yazıyordu. “A,” demişti sonunda başını kaldırıp denizde yüzen bir şeye bakarak, “şu bir yengeç kafesi mi? Yoksa ters dönmüş bir kayık mı?” O kadar miyoptu ki göremiyordu, sonra da Charles elinden geldiğince tatlı bir insan olup çıkıvermişti. Taş kaydırmaca oynamaya başlamıştı. Düz, siyah, küçük taşlar bulup birlikte dalgaların üzerinde kaydırmışlardı. Mrs. Ramsay arada bir gözlüklerinin üzerinden onlara bakıp hallerine gülüyordu. Neler konuştuklarını hatırlamıyordu; ama taşları fırlatırken birdenbire Charles ile çok iyi anlaşmaya başlamışlar, Mrs. Ramsay de gözlerini üzerlerinden ayırmamıştı. Bunun fazlasıyla farkındaydı Lily. Mrs. Ramsay, diye düşündü geriye çekilirken, gözlerini kıstı. (O basamakta James ile birlikte oturması kompozisyonu oldukça değiştirmiş olmalıydı. Orada bir gölge vardı herhalde.) Mrs. Ramsay. Charles ile birlikte taş kaydırışlarını ve kumsalda yaşanan olayın tamamını düşündüğünde, nedense her şey o kayanın dibine oturmuş, dizinde bir bloknotla mektuplar yazan Mrs. Ramsay’e gelip dayanıyordu. (Sayısız mektuplar yazar, bazen bunlar rüzgâra kapılır ve Charles ile ikisi bir sayfayı denize düşmekten kurtarırlardı.) İnsan ruhunda nasıl bir güç var böyle, diye düşündü. O kayanın altında oturup mektup yazan o kadın her şeyi basite indirgiyordu; bütün kızgınlıkların, anlaşmazlıkların, eski paçavralar gibi dağılmasını sağlıyordu; şununla bunu, sonra başka bir şeyi bir araya getiriyor, böylece bütün o aptallıklarla inatlaşmalardan (Charles ile ikisinin atışıp didişmelerinden, aptalca çekişmelerinden), ortaya bambaşka bir şey çıkartıyor –kumsaldaki o olay mesela, o dostluk ve paylaşım ânı– ve o şey bir bütün halinde, onca yıl sonra bile ayakta kalabiliyor, Lily ona dalıp hatırladığı Charles Tansley’e yeni bir biçim verebiliyordu, o şey insanın zihninde kalıyor ve neredeyse bir sanat eseri gibi etkileyici oluyordu.</p>
			  <p class="normal1">“Bir sanat eseri gibi,” diye tekrarlarken, gözleri tuvalinden salonun basamaklarına, sonra tekrar tuvale kaydı. Biraz dinlenmeliydi. Dinlenirken, boş bakışlarını birinden ötekine gezdirirken, ruhun göklerinde sürekli dolaşan, Lily’nin baskı altında tuttuğu yetilerini serbest bıraktığı bu gibi anlarda kendini ayrıntılarıyla anlatmaya yatkın olan o muazzam, o genel soru başına dikildi, orada kaldı, üzerine gölgesini düşürdü. Hayatın anlamı nedir? Bu kadardı – basit bir soru; yıllar geçtikçe insanı daha da çok pençesine alan. O büyük ilham hiç gelmemişti. O büyük ilham belki de hiç gelmeyecekti. Onun yerine gündelik küçük mucizeler, aydınlanma anları, karanlıkta beklenmedik anlarda çakılan kibritler vardı; ve bu da onlardan biriydi. Bu, öteki ve diğeri; kendisi, Charles Tansley ve sahilde kırılan dalga; Mrs. Ramsay’in onları bir araya getirişi; Mrs. Ramsay’in, “Hayat, burada sakin,” deyişi; Mrs. Ramsay’in o andan kalıcı bir şey yaratışı (başka bir kürenin içinde Lily de o andan kalıcı bir şey yaratmaya çalışır gibiydi) – ilhamın böyle bir doğası vardı işte. Kaosun içinde bir şey şekilleniyordu; sonsuza kadar geçip giden ve akıp duran bu bitmeyen akış ve geçiş (kayan bulutlara ve sallanan yapraklara baktı) bir anda sabitleniyordu. Hayat, burada sakin, demişti Mrs. Ramsay. “Mrs. Ramsay! Mrs. Ramsay!” diye yineledi Lily. Bu ilhamı ona borçluydu.</p>
			  <p class="normal1">Her yer sessizdi. Evin içinde hâlâ kıpırtı yok gibiydi. Yaprakların yeşilini ve mavisini yansıtan pencereleriyle, sabahın ilk ışıklarında uyumakta olan eve baktı. Aklındaki belli belirsiz Mrs. Ramsay düşüncesi de bu sessiz evle uyumlu gibiydi; bu dumanla; bu güzel sabah havasıyla. Belli belirsiz ve gerçekdışı, inanılmaz derecede saf ve heyecan vericiydi. Keşke hiç kimse pencere açmasa, evden çıkmasa, onu düşünceleriyle, resmiyle baş başa bıraksalar, diye düşündü. Tekrar tuvaline döndü. Ama içinden gelen merakla, dışa vuramadığı şefkatin verdiği rahatsızlıkla, o küçük grubun denize açılışını görebilir mi diye birkaç adım atarak çimenliğin ucuna kadar gitti. Bazıları yelkenlerini toplamış, bazıları da hava çok dingin olduğu için ağır ağır uzaklaşan küçük teknelerden bir tanesi ötekilerden epeyce uzaktaydı. Yelkeni daha yeni açılıyordu. O çok uzaktaki, sessiz teknede, Mr. Ramsay Cam ve James ile birlikte oturuyor olmalı dedi. Sonra yelkeni fora ettiler; kısa bir çırpınıştan ve sessizlikten sonra yelkenler rüzgârla doldu ve Lily derin bir sessizliğe gömülü teknenin kararlı bir şekilde öteki tekneleri geçerek denize açılışını izledi.</p>
			  <p class="h1baslik"><span class="idebold1">V</span></p>
			  <p class="normal1">Yelkenler başlarının üstünde çırpınıyordu. Sular, güneşin altında kıpırdamadan, uyuşuk uyuşuk duran teknenin yanlarına gülücüklerle çarpıyordu. Arada bir yelkenler, hafif bir esintiyle çırpınıyor, ama esinti onları yalayıp geçiyordu. Tekne yerinden kıpırdamıyordu. Mr. Ramsay teknenin ortasına oturmuştu. Teknenin ortasında, ikisinin arasında (James dümendeydi; Cam tek başına pruvada oturuyordu) bacaklarını kıvırıp oturmuş babasına bakan James, az sonra sabırsızlanmaya başlayacağını düşündü, Cam de öyle düşündü. Oyalanmaktan nefret ederdi. Bir-iki saniye kıpırdandıktan sonra, tabii ki Macalister’ın <br class="chapter"/>oğluna ters ters bir şeyler söyledi; o da kürekleri takıp çekmeye başladı. Ama babalarının tekne son hızla gitmeye başlayıncaya kadar rahat etmeyeceğini biliyorlardı. Bir esinti bekleyip duracak, oturduğu yerde kıpırdanacak, homurdanarak söylediği şeyleri Macalister ve Macalister’ın oğlu da duyacak ve ikisinin de müthiş canı sıkılacaktı. Onları oraya o getirmişti. Zorla getirmişti. Öyle kızmışlardı ki, esintinin hiç çıkmamasını, mümkün olan her şekilde yollarından alıkonulmayı diliyorlardı çünkü hiç istemedikleri halde onları gelmeye zorlamıştı. </p>
			  <p class="normal1">Kumsala ininceye kadar, sürekli, “Yürüyün, yürüyün,” diye sessiz emirler yağdırmış olsa da, ikisi de onun arkasından ayaklarını sürüyerek yürümüşlerdi. Öne eğdikleri başları amansız bir rüzgârla aşağıya bastırılmıştı. Konuşamıyorlardı onunla. Gelmeleri lazımdı; peşinden gitmeleri lazımdı. Ellerinde ambalaj kâğıdına sarılı paketlerle onun arkasından yürümek zorundaydılar. Ama yürürlerken, sessizce, birbirlerini yalnız bırakmamaya ve büyük anlaşmayı uygulamaya ant içmişlerdi – zorbalığa karşı ölümüne direneceklerdi. Bu yüzden biri teknenin bir ucunda, diğeri öteki ucunda, seslerini çıkarmadan oturacaklardı. Hiçbir şey söylemeyecek, sadece arada bir bacaklarını kırmış oturan, kaş çatıp huzursuzlanan, oflayıp poflayarak kendi kendine bir şeyler mırıldanan, sabırsızlıkla bir esinti gelmesini bekleyen adama bakacaklardı. Ayrıca havanın dingin olmasını umuyorlardı. Yollarından alıkonulmayı umuyorlardı. Bu gezinin iptal edilmesini ve paketlerle birlikte kumsala geri bırakılmayı umuyorlardı.</p>
			  <p class="normal1">Macalister’ın oğlu biraz kürek çektikten sonra, yelkenler yavaş yavaş doldu – döndü, tekne hızlandı, kendini toparladı ve ileriye doğru atıldı. Mr. Ramsay de hemen, sanki üzerinden ağır bir yük kalkmış gibi, bacaklarını uzattı, tütün kesesini çıkardı; hafifçe homurdanarak Macalister’a uzattığında, çektikleri eziyete rağmen, onun halinden fazlasıyla memnun olduğunu biliyorlardı. Şimdi böyle saatlerce gidecekler, Mr. Ramsay –büyük ihtimalle geçen kış çıkan büyük fırtına hakkında– bir şeyler soracak, ihtiyar Macalister ona cevap verecek, birlikte pipolarını tüttürecekler, Macalister eline katranlı bir halat alacak, düğüm atacak ya da çözecek, oğlan da kimseyle konuşmadan balık tutacaktı. James gözünü yelkenlerden ayırmamak zorunda kalacaktı. Çünkü eğer unutursa, yelkenler buruşur, sallanır, teknenin hızı kesilirdi, Mr. Ramsay de sertçe “Dikkat et! Dikkat et!” der, ihtiyar Macalister de oturduğu yerde yavaşça dönerdi. Sonra Mr. Ramsay’in Noel’deki büyük fırtınayla ilgili bir şeyler sorduğunu duydular. “Şu burundan dönerek geldi,” dedi ihtiyar Macalister, geçen Noel’deki büyük fırtınayı anlatarak, on tane gemi koya sığınmak zorunda kalmıştı, “biri şuradaydı, biri şurada, biri de şurada,” (eliyle ağır ağır koyu gösterdi boydan boya. Mr. Ramsay de başını çevirerek onun elini takip etti.) Geminin direğine tutunmuş üç adam görmüştü. Sonra dinmişti fırtına. “Sonunda denize açılabildik,” diye devam etti Macalister (ama teknenin iki ucuna oturmuş, zorbalığa ölümüne karşı koymak için anlaşma yapmış iki ortak, o öfke ve sessizlik içinde ancak arada bir birkaç kelime yakalayabiliyordu). Sonunda açılıp cankurtaran botunu indirmişler ve burundan dışarıya çıkarmışlardı – Macalister hikâyesini anlatıyordu; ancak ara sıra birkaç kelime yakalayabilmelerine rağmen babalarının sürekli farkındalardı – nasıl öne eğildiğinin, sesini Macalister’ın sesine göre ayarladığının; piposunu körükleyip Macalister’ın gösterdiği yerlere bakarken fırtınayı, o karanlık geceyi, fırtınayla mücadele eden balıkçıları düşünmekten nasıl da büyük bir haz aldığının. Erkeklerin geceleri rüzgârlı sahilde çalışıp didinerek ter dökmeleri, dalgalarla rüzgâra karşı kas ve beyin gücüyle mücadele vermeleri hoşuna giderdi; erkekler böyle didinirken, onlar dışarıdaki fırtınada boğulup giderken, kadınların evde kalmasından, içeride uyuyan çocukların yanında oturmasından hoşlanırdı. Seri hareketlerle başını oraya buraya çevirişinden, tetikte oluşundan, sesinin tınısından Macalister’a fırtınada koya gelen on gemiyle ilgili sorular sorarken diline yerleşen, onu köylüye benzeten o hafif İskoç aksanından, James de anlıyordu bunu, Cam de (bir ona bakıyorlardı, bir aralarında bakışıyorlardı). Gemilerden üçü batmıştı.</p>
			  <p class="normal1">Mr. Ramsay gururla Macalister’ın gösterdiği yerlere bakıyordu; ve nedenini tam olarak bilemeden, onunla gurur duyan Cam de, orada olsa cankurtaran botunu onun indireceğini, batan gemiye onun ulaşacağını düşündü. Ne kadar cesur, ne kadar maceraperest diye düşündü Cam. Ama unutmamıştı. Anlaşma yapılmıştı; zorbalığa karşı ölümüne direnmek için. Duydukları kin üzerlerinde baskı yapıyordu. Zorlanmışlardı; emir verilmişti onlara. Babalarının kederi, otoritesi yine tepelerine çökmüş, bu güzelim sabahta, onlara yine kendi istediği şeyi yaptırmıştı; ellerinde o paketlerle Fener’e gidilecekti çünkü o öyle istiyordu; ölmüş insanların anısına kendi keyfi için gerçekleştirdiği o ritüellere katılacaklardı, bundan nefret ediyorlardı, ayakları geri geri gidiyordu, güzelim gün mahvolmuştu.</p>
			  <p class="normal1">Evet, esinti ferahlık veriyordu. Tekne yana yatıyor, sular sertçe yarılarak yeşil çağlayanlar, köpüren şelaleler halinde dökülüyordu. Cam köpüklere, içinde hazineler saklayan denize bakıyordu, teknenin hızı başını döndürdü, James ile aralarındaki bağ biraz gevşedi. Biraz tavsadı. Nasıl da hızlı gidiyor. Nereye gidiyoruz böyle, diye düşünmeye başlarken teknenin hareketiyle hipnotize oldu, James de gözlerini yelkenden ve ufuktan ayırmadan, asık suratla dümeni tutmaya devam etti. Ama dümeni tutarken kaçabileceğini düşünmeye başlamıştı; bütün bunlardan kurtulabilirdi. Bir yerlerde karaya çıkabilirlerdi; ve o zaman özgür olurlardı. Bir an göz göze gelince ikisi de o hız ve değişimle birlikte, bir kaçış ve sevinç hissi yaşadı. Ama esinti Mr. Ramsay’de de aynı heyecanı yaratmıştı, ihtiyar Macalister oltasını denize atmak için döndüğünde, “Can verdik,” diye haykırdı, sonra bir kez daha, “her birimiz yalnız,” diye. Sonra da, her zamanki gibi aniden pişman olup utandı, ayağa kalktı, sahile doğru el salladı.</p>
			  <p class="normal1">“Şu küçük evi gördün mü,” dedi işaret edip, Cam’in de bakmasını isteyerek. Cam de isteksiz bir tavırla doğrularak baktı. Hangisiydi ki? O tepedekilerden hangisinin kendi evleri olduğunu seçemiyordu artık. Hepsi de uzak, sakin ve tuhaf duruyordu. Sahil de zarif, çok uzak, gerçekdışı görünüyordu. Aldıkları kısacık yol bile onları oradan uzaklaştırmış ve gitgide uzaklaşan, insanın artık parçası olmadığı bir şeyin o değişmiş, sakin görünümünü kazandırmıştı sahile çoktan. Hangisi kendi evleriydi? Göremiyordu.</p>
			  <p class="normal1">“Ama ben daha hırçın bir denizde,”<sup class="calibre4"><a class="footnote-link" href="denizfeneri_split_007.html#footnote-85714-1" id="footnote-85714-1-backlink" name="footnote-85714-1-backlink">[1]</a></sup> diye mırıldandı Mr. Ramsay. Evi bulmuş, evi görünce, kendini de orada görmüştü; terasta tek başına yürürken görmüştü kendini. Saksıların arasında bir aşağı bir yukarı yürüyordu; çok yaşlanmış, beli bükülmüş göründü kendi gözüne. Teknede otururken kamburunu çıkardı, çömeldi, birden rolünü oynamaya başladı – yalnız, dul kalmış, matemli bir adam rolünü; ona acıyan ve şefkat duyan bir sürü insan koydu karşısına; teknede otururken kendi başına küçük bir oyun sahneledi; bu oyunda dermansız, bitkin ve kederli görünmesi gerekiyordu (hayalini doğrulamak için, ellerini kaldırıp ne kadar zayıf olduklarına baktı); sonra kadınlardan bol bol şefkat gördü; o kadınların kendisini nasıl avutacaklarını, şefkat göstereceklerini hayal etti, kadınların göstereceği şefkatten alacağı muazzam hazzın az da olsa yansımasını hayalinde yaşayarak iç geçirdi, yumuşak ve kederli bir sesle, bu kederli sözlerin hepsi tarafından açık seçik duyulabileceği bir şekilde şöyle dedi:</p>
			  <p class="normal1">Ama ben daha hırçın bir denizde</p>
			  <p class="normal1">Ondan daha derin girdaplarda boğuldum. </p>
			  <p class="normal1">Cam oturduğu yerde hafifçe irkildi. Dehşete düşmüştü – öfkelenmişti. İrkilişi babasını kendine getirdi; Mr. Ramsay ürperdi, kendini topladı, öyle bir ısrarla, “Bakın! Bakın!” diye bağırdı ki, James bile omzunun üzerinden adaya baktı. Hepsi baktı. Adaya baktılar.</p>
			  <p class="normal1">Ama Cam bir şey göremedi. Orada yaşadıkları hayatlarla dolan, düğümlenen bütün o patikalarla çimenliğin nasıl da yok olduğunu düşünüyordu; silinip gittiğini; geçmişte kaldığını, şimdiyse bunun gerçek olduğunu; o teknenin ve yamalı yelkenin; Macalister’ın ve kulaklarındaki küpelerin; dalga seslerinin – gerçek olan bunlardı. Bunları düşünerek kendi kendine, “Can verdik, her birimiz yalnız,” diye mırıldandı, babasının sözleri zihninde tekrar tekrar patlıyordu, onun böyle dalgın gözlerle baktığını gören babası Cam’e takılmaya başladı. Yoksa pusuladaki yönleri bilmiyor muydu? Kuzeyi güneyden ayırt edemiyor muydu? Cidden orada yaşadıklarını mı zannediyordu yani? Ve parmağıyla yeniden evlerinin nerede, tam şurada, o ağaçların yanında olduğunu gösterdi. Cam’in biraz daha dikkatli olmasını tercih ederdi; “Söyle bakalım – neresi doğu, neresi batı?” dedi, yarı gülerek, yarı azarlayarak, çünkü tam anlamıyla budala olmadığı sürece, pusuladaki yönleri bilmeyen birinin nasıl bir haletiruhiye içerisinde olabileceğini anlayamıyordu. Ama Cam bilmiyordu işte. Ve kızının dalgın, şimdi oldukça ürkek bakışlarını evin olmadığı bir yere diktiğini gören Mr. Ramsay hayalini unuttu; terastaki saksıların arasında nasıl da bir aşağı bir yukarı yürüdüğünü; kendisine uzanan kolları unuttu. Kadınlar hep böyledir işte, diye düşündü; zihinleri inanılmaz derecede bulanıktı; bunu hiç anlayamamıştı; ama öyleydi. Karısı – o da böyleydi. Hiçbir şeyi akıllarında tutamazlardı. Ama ona kızmakla hata etmişti; üstelik, kadınların bu dalgınlığı gayetle hoşuna giden bir şey değil miydi? Onların o olağanüstü cazibesinin bir parçasıydı bu da. Bana gülümsemesini sağlayacağım, diye düşündü. Ürkmüş görünüyor. Cam öyle sessizdi ki. Mr. Ramsay parmaklarını kenetledi, bunca yıldır insanların ona şefkat duymasını ve övmesini sağlamak için kullandığı ses tonunun, yüz ifadesinin, o seri ve dokunaklı el kol hareketlerini bastırmaya kararlıydı. Cam’in ona gülümsemesini sağlayacaktı. Havadan sudan bir şeyler bulup söyleyecekti. Peki ama ne? Çünkü, işlerine öyle gömülmüştü ki insanların bu gibi durumlarda neler söylediğini unutmuştu. Bir köpek yavrusu vardı. Küçük bir köpekleri vardı. Bugün köpeğe kim bakıyor, diye sordu. Evet, diye düşündü James zalimce, yelkenin önündeki kız kardeşinin başını görürken, şimdi pes edecek. Zorbayla tek başıma mücadele edeceğim. Cam, zorbalığa karşı asla ölümüne direnemez, diye düşündü hınçla, onun üzgün, somurtkan, boyun eğmiş yüzünü incelerken. Bazen yeşil bir yamacın üstüne bulut gelince, oraya bir ağırlık çökünce, çevredeki bütün tepeler hüzün ve kederle kaplanınca, öteki tepeler de o bulutlu, kararmış tepelerin kaderine acırmış gibi ya da düştüğü talihsizlikten zevk alır gibi görünür ya; Cam de şimdi sakin, azimli insanların arasında oturmuş, babasının köpekle ilgili sorusuna ne cevap vereceğini düşünürken kendi üzerine de öyle bir bulut düşmüş gibi hissediyordu; babasının yakarışına karşı nasıl direneceğini düşünüyordu – affet beni, ilgilen benimle deyişine; üstelik de kanun koyucu James, ebedi bilgelik tabletlerini kucağında açıp (James’in dümen yekesini tutan eli Cam için sembolik bir anlam ifade etmeye başlamıştı), karşı koy ona, derken. Savaş onunla. Dediği çok doğruydu; haklıydı. Zorbalığa karşı ölümüne savaşmalıydılar, diye düşündü Cam. İnsani değerler içinde en çok adalete önem verirdi. Kardeşi tanrı gibiydi; babasıysa daha çok yalvaran ve talep eden biriydi. Peki şimdi hangisine boyun eğiyordu, aralarında oturmuş hiçbir noktasını bilmediği sahile bakarken ve çimenlikle terasın ve evin şimdi nasıl da dümdüz olduğunu, orada artık huzurun hüküm sürdüğünü düşünürken. </p>
			  <p class="normal1">“Jasper,” dedi surat asarak. Köpeğe o bakacaktı. </p>
			  <p class="normal1">Peki köpeğin ismini ne koyacaktı? Böyle sorarak konuyu uzattı babası. Küçükken onun da, adı Frisk olan bir köpeği vardı. Cam’in yüzüne farklı bir ifadenin, çok iyi bildiği bir ifadenin yerleşmesini izlerken, pes edecek, diye düşündü James. Gözlerini, diye düşündü, örgülerine falan indirirler. Sonra birden kaldırırlar. Mavi bir renk parlardı, diye hatırladı, sonra yanında oturan birisi güler, teslim olur, James de deliye dönerdi. Annesi olmalıydı, diye düşündü, alçak bir koltukta oturmuştu, babası da yanında ayakta duruyordu. Zamanın usulca, biteviye, yaprak yaprak, kat kat beynine yerleştirdiği sonu gelmez izlenimlerin arasında keşfe çıktı; kokuların, seslerin arasında; sert, yankılı, tatlı insan seslerinin; kayan ışıkların ve pencerelere çarpan katırtırnaklarının; denizin şırıltısı ve uğultusunun; bir aşağı bir yukarı yürüyen bir adamın sonra ansızın, tepelerine dikilişinin. O arada Cam’in parmak uçlarını suya daldırdığını, gözlerini sahile dikerek sustuğunu gördü. Hayır, pes etmeyecek, diye düşündü; o farklı, diye düşündü. Pekâlâ, Cam cevap vermeyecekse, Mr. Ramsay de onu rahat bırakacaktı, elini cebine sokarak kitabını arandı. Aslında cevap verirdi Cam; konuşmasına engel olan şeyi giderip, ah, evet, Frisk, diyebilmeyi çok istiyordu. Adını Frisk koyacağım. Hatta, kırlarda tek başına yolunu bulan köpek değil miydi o, demeyi bile çok istiyordu. Ama ne kadar denerse denesin, böyle şeyler demeyi beceremiyordu, kızgındı, verdiği söze de bağlıydı, yine de James’e sezdirmeden, babasına duyduğu sevgiyi bir tek onun anlayabileceği şekilde belli ediyordu. Çünkü diye düşündü, elini suya daldırarak (Macalister’ın oğlu bir uskumru yakalamıştı, balık kanlı solungaçlarıyla yerde çırpınıp duruyordu), çünkü diye düşündü, kayıtsız gözlerini yelkenlerden ayırmayan, arada bir bir anlığına ufka bakan James’e bakarak, sen bunu, bu baskıyı ve duygu bölünmesini, bu olağanüstü kışkırtılmayı yaşamıyorsun. Babası ceplerini karıştırıyordu; az sonra kitabını bulacaktı. Cam için dünyadaki en çekici insan oydu; elleri çok güzeldi, ayakları da, sesi, söyledikleri, tezcanlılığı, aksiliği, tuhaflıkları, tutku dolu oluşu, herkesin önünde, can verdik, her birimiz yalnız, diyebilişi, insanlardan uzak duruşu da çok güzeldi. (Şimdi kitabını açmıştı.) Ama yine de kabul edilemez bir şey var ki, diye düşündü Cam, dimdik oturup, başka bir balığın solungaçlarından oltanın kancasını çıkartan Macalister’ın oğluna bakarak, o da bütün çocukluğunu zehirleyen ve içinde acı fırtınalar kopartan duyarsızlığı ve kaba körlüğüydü, şimdi bile geceleri öfkeden titreyerek uyanıyor ve onun verdiği emirlerden birini hatırlıyordu; aşağılayarak, “Şunu yap”, “Bunu yap” deyişini; “Bana itaat et” diye tahakküm edişini. </p>
			  <p class="normal1">Bu yüzden hiçbir şey demeden, inatla ve üzüntüyle, huzur örtüsüne bürünmüş sahile baktı; oradaki insanların hepsi uykuya dalmış sanki, diye düşündü; duman kadar özgürler, birer hayalet gibi serbestçe gelip gidebilirler. Orada hiç acı çekilmiyor, diye düşündü.</p>
			  <p class="h1baslik"><span class="idebold1">VI</span></p>
			  <p class="normal1">Evet, bu onların teknesi, diye karar verdi Lily Briscoe çimenliğin ucunda durarak. Suda yan yatarak koyda hızla ilerlemeye başladığını gördüğü, grimsi kahverengi yelkenleri olan tekneydi. İşte orada oturuyor o, diye düşündü, çocuklarsa hâlâ çıt çıkarmıyor. Kendisi de ona ulaşamamıştı. Ona vermediği şefkatin yükü altında eziliyordu. Bu yük resim yapmasını zorlaştırıyordu.</p>
			  <p class="normal1">Onun zor biri olduğunu düşünmüştü hep. Hatırlıyordu; onun yüzüne karşı güzel şeyler söylemeyi hiç becerememişti. Bu da aralarındaki ilişkiyi cinsiyetten yoksun yapıyordu, Mr. Ramsay’in Minta’ya centilmence hatta neredeyse hovardaca davranmasını sağlayan o cinsellik öğesi kendi ilişkilerinde yoktu. Minta’ya çiçekler kopartır, kitaplar verirdi. Minta’nın onları cidden okuduğuna inanıyor muydu acaba? Minta bahçede gezinirken kitapları yanına alır, kaldığı yeri işaretlemek için içlerine yapraklar koyardı. </p>
			  <p class="normal1">“Hatırlar mısınız, Mr. Carmichael?” diye soracaktı neredeyse ihtiyar adama bakarken. Ama o şapkasını alnının ortasına kadar çekmişti; ya uyuyor, ya hayaller kuruyor ya da sadece uzanmış sözcük peşinde koşuyordu herhalde.</p>
			  <p class="normal1">“Hatırlar mısınız?” diye sormak istedi yanından geçerken, yine Mrs. Ramsay’in kumsaldaki halini düşünerek; batıp çıkan varili; uçuşan kâğıtları. Öncesindeki ve sonrasındaki her şey, kilometreler boyunca tam bir boşlukken, bunca yıl sonra, halka içine alınmış, en ince ayrıntısı görülecek şekilde aydınlatılmış olarak, neden geriye bir tek bu kalmıştı?</p>
			  <p class="normal1">“Şuradaki kayık mı? Yoksa mantar mı?” derdi, diye tekrarladı Lily, isteksizce tuvalinin başına dönerken. Ne yazık ki boşluk sorunu olduğu gibi duruyor, diye düşünerek fırçasını tekrar eline aldı. Açık seçik karşısındaydı. Resmin bütün dengesini bozan bir ağırlık gibiydi. Resmin yüzeyi güzel ve parlak, hafif ve uçucu olmalı, renkler bir kelebeğin kanadındaki renkler gibi birbirlerinin içinde erimeliydi; ama alttan da demir cıvatalarla sımsıkı tutturulmuş olmalıydı o doku. Nefesinizle dalgalandırabilmeliydiniz onu; aynı zamanda bir at sürüsü bile yerinden oynatamamalıydı. Tuvale bir kırmızı, bir gri sürmeye, oradaki o boşluğu şekillendirmeye başladı. Aynı zamanda hâlâ kumsalda Mrs. Ramsay’in yanında oturuyor gibiydi. </p>
			  <p class="normal1">“Şuradaki kayık mı? Yoksa mantar mı?” dedi Mrs. Ramsay. Etrafta gözlüğünü aranmaya başladı. Bulduktan sonra da, sessizce oturup denize baktı. Lily azimle resim yaparken, sanki bir kapı açılmış gibi oldu, sanki kapıdan geçip katedrale benzeyen çok karanlık, çok kasvetli ve yüksek tavanlı bir yerde durup sessizce etrafa bakınıyordu. Uzaklardaki bir dünyadan bağırtılar geliyordu. Vapurlar ufukta incecik dumanların arasında gözden kayboluyordu. Charles denize taş fırlatıp kaydırıyordu.</p>
			  <p class="normal1">Mrs. Ramsay sessiz sedasız oturuyordu. Konuşmadan, böyle sessizliğe gömülmekten memnun olduğunu düşündü Lily; insan ilişkilerinin o muazzam bilinmezliğinde kalmaktan. Kim olduğumuzu, ne hissettiğimizi kim bilebilirdi? En mahrem anlarda bile, kim, işte bilgi, diyebilirdi? Bazı şeyleri söyleyince, diye sorabilirdi Mrs. Ramsay (onun yanında böyle sessizlik içinde sık sık oturmuştu), bozmaz mıyız? Bu şekilde kendimizi daha iyi ifade etmiyor muyuz? Hiç olmazsa o an olağanüstü bir doğurganlığa sahip gibiydi. Kumda küçük bir çukur açıp üzerini kapattı, o ânın kusursuzluğunu içine gömdü. İnsanın içine daldığı ve geçmişin karanlığını aydınlattığı bir an yaşar gibiydi. </p>
			  <p class="normal1">Lily resme –o durumda– bakmak için geriye çekildi. Garip bir yolda yürümekti, bu resim yapma işi. İnsan gitgide uzaklaşıyor, ötelere gidiyor, sonunda denizin tepesinde, incecik bir kalasın üzerinde tek başına kalıyordu. Lily fırçayı mavi boyaya daldırırken, oradaki geçmişe de dalıyordu. Sonra Mrs. Ramsay’in kalktığını hatırlıyordu. Eve dönme vakti gelmişti –hafif bir öğle yemeği saatiydi. Sahilden yukarı hep birlikte yürümüşlerdi, William Bankes ile ikisi arkada kalmıştı, önlerinden giden Minta’nın çorabında bir delik vardı. Pembe topuğu o minik yuvarlak delikten kendini nasıl da gururla sergiliyordu! William Bankes, hatırladığı kadarıyla bu konuda hiçbir şey <br class="chapter"/>söylemeden, durumu nasıl da esefle karşılamıştı! Onun gözünde bu durum kadınlığın ayaklar altına alınışı, pislik ve düzensizlik, hizmetkârlar izinli olduğu için yatakların gün ortasına kadar yapılmayışı –nefret ettiği her şey– demekti. Bazen ürperir, görmek istemediği bir şeyi –elini öne doğru uzatarak– uzakta tutmak ister gibi parmaklarını ayırırdı ya, yine öyle yapmıştı. Minta önlerinden yürümüş ve herhalde Paul’e rastlayıp onunla birlikte bahçeye girmişti.</p>
			  <p class="normal1">Rayley’ler, diye düşündü Lily Briscoe yeşil boya tüpünü sıkarken. Rayley’ler ile ilgili izlenimlerini toparladı. Yaşamları bir dizi olay halinde görüyordu: bir tanesi, şafak vakti merdivende olmuştu. Paul eve gelip erken yatmıştı; Minta ise geç gelmişti. Sabahın üçünde yorgun argın, süslü püslü, merdivenlerdeydi. Paul hırsız girmiş olabilir diye eline bir ocak süngüsü alıp pijamasıyla odadan çıkmıştı. Minta merdivenin ortasındaki bir pencerede, cılız sabah ışığında durmuş sandviç yiyordu ve halıda bir delik vardı. Peki ne konuşmuşlardı, diye sordu Lily kendi kendine, o tabloya bakarken onları duyabilecekmiş gibi. Sert bir konuşmaydı. Paul konuşurken, Minta sandviçini yemeye devam ederek onu iyice çileden çıkarmıştı. Çocukları, iki küçük oğlanı uyandırmamak için ağzının içinden, öfke ve kıskançlık dolu sözlerle ona saldırmıştı Paul. Paul solgun, bitkin görünüyordu; Minta ise göz alıcı, umursamaz. Çünkü ilk bir yıldan sonra falan işler sarpa sarmıştı; evlilikleri bir hayli kötüye gitmeye başlamıştı.</p>
			  <p class="normal1">İşte, diye düşündü Lily yeşil boyayı fırçasına alırken, adına insanları “tanımak”, onları “düşünmek”, “sevmek” dediğimiz şey, böyle olaylar çıkarmaktı işte! Tek bir kelimesi bile doğru değildi; hepsini o uydurmuştu; ama onları bu halleriyle tanımıştı yine de. Resminin içine, geçmişe doğru tünel kazmaya devam etti.</p>
			  <p class="normal1">Bir başka sefer, Paul “kahvehanelerde satranç oynadığını” söylemişti. Lily bu sözün üstüne de eksiksiz bir yapı kurmuştu kafasında. Paul bunu söylerken, onun hizmetçiye telefon açıp, “Mrs. Rayley dışarıdalar efendim,” yanıtını aldıktan sonra, eve gitmemeye karar verdiğini hayal etmişti, hatırlıyordu. Dumanların yumuşak kırmızı koltuklara sindiği, garson kızların gelenleri tanıdığı kasvetli bir yerin bir köşesinde, çay ticaretiyle uğraştığı ve Surbiton’da yaşadığı dışında, hakkında hiçbir şey bilmediği ufak tefek bir adamla satranç oynayışı gelmişti gözünün önüne. Eve döndüğünde Minta hâlâ gelmemişti ve merdivendeki o olay yaşanmış, Paul hırsız girmiş olabilir diye (kuşkusuz bir de Minta’yı korkutmak için) eline bir ocak süngüsü alıp ona çok ağır sözler etmiş, hayatını mahvettiğini söylemişti. Her neyse, Rickmansworth yakınındaki bir kır evinde ziyaretlerine gittiğinde, araları müthiş gergindi. Paul yetiştirdiği Belçika tavşanlarını göstermek için onu bahçeye çıkarmış, Minta da şarkı söyleyerek peşlerinden gelip Lily’ye bir şey anlatmasın diye çıplak kolunu Paul’ün omzuna atmıştı.</p>
			  <p class="normal1">Minta’nın tavşanları sıkıcı bulduğunu düşünmüştü Lily. Ama Minta duygularını asla belli etmezdi. Kahvehanelerde satranç oynadığı türünden şeyler söylemezdi hiç. Bunu yapmayacak kadar kendine hâkim, temkinli bir kadındı. Ama Rayley’lerin hikâyesine devam etmek gerekirse – artık o tehlikeli dönemi atlatmışlardı. Geçen yaz bir ara onlarda kalırken araba bozulmuş, Minta’nın Paul’e aletleri vermesi gerekmişti. Paul yola oturmuş arabayı tamir ederken, Minta’nın aletleri ona veriş tarzı –sadece işini yaparak, hiçbir anlam yüklemeden, dostça– artık aralarının iyi olduğunu kanıtlıyordu. Artık “âşık” değildiler; hayır, Paul başka bir kadınla, saçlarını ören ve yanında bir iş çantası taşıyan (Minta ondan minnetle, neredeyse hayranlıkla söz ediyordu), toplantılara giren, arazi ve sermaye vergisi konularında Paul’ün (gün geçtikçe daha da belirginleşen) görüşlerini paylaşan bir kadınla birlikteydi. Bu birliktelik evliliği bozacağına, düzeltmişti. Paul yolda oturur, Minta aletleri ona verirken, çok iyi birer arkadaş oldukları belliydi.</p>
			  <p class="normal1">İşte Rayley’lerin hikâyesi böyle, diye düşünerek gülümsedi Lily. Bu hikâyeyi Rayley’lerin ne durumda olduğunu öğrenmek için can atacak olan Mrs. Ramsay’e anlattığını hayal etti. Evliliğin pek de başarılı olmadığını anlatırken, Mrs. Ramsay’e karşı zafer kazanmış gibi hissederdi kendini herhalde.</p>
			  <p class="normal1">Ama ölüler, diye düşünürken kompozisyonda bir engelle karşılaşınca durup biraz kafa yordu, yarım metre kadar geriye çekildi, ah ölüler! diye mırıldandı, insan onlara acırdı, onları bir kenara iter, hatta biraz hor görürdü. Bizim insafımıza kalmışlardı. Mrs. Ramsay göçüp gitti, diye düşündü. Artık onun isteklerini bir kenara itebilir, o kısıtlı, eski moda fikirlerinin ötesine geçebiliriz. Bizden gitgide daha çok uzaklaşıyor. Mrs. Ramsay’in o yıllar koridorunun ucundan alay eder gibi bakarak, söylenecek başka şey yokmuş gibi, (sabah erkenden, bahçede kuşlar şakımaya başlarken, dimdik oturmuş) “Evlenin, evlenin!” dediğini görür gibi oldu. Birilerinin de ona, hiçbir şey istediğiniz gibi olmadı, demesi gerekiyordu. Onlar öyle mutlu; ben de böyle. Hayat çok değişti. Bu noktada Mrs. Ramsay’in bütün varlığı, hatta güzelliği, bir an için tozlanmış ve modası geçmiş göründü. Lily de bir an, sırtını ısıtan güneşin altında, orada durmuş Rayley’lerin hayatını düşünürken, Paul’ün kahvehanelere gittiğini ve bir metresi olduğunu; Paul yerde otururken, Minta’nın aletleri ona nasıl verdiğini, kendisinin orada durmuş resim yaptığını, hiç evlenmediğini, William Bankes ile bile, asla öğrenemeyecek olan Mrs. Ramsay’e karşı bir zafer kazanmış oldu. </p>
			  <p class="normal1">Mrs. Ramsay’in planı buydu. Yaşasa, belki de zorla yaptırırdı. O yaz çoktan “dünyanın en kibar adamı” olmuştu bile William Bankes. “Kocamın söylediğine göre, o yaştaki ilk bilimadamı” diyordu. Aynı zamanda da “zavallı William –onu görmeye gittiğimde, evinde tek bir güzellik görememek beni öyle üzüyor ki– çiçeklerini düzenleyecek hiç kimsesi yok” dediği adamdı. Bu yüzden birlikte yürüyüşlere gönderiliyorlar ve Mrs. Ramsay, parmaklarınızın arasından kayıp gitmesine neden olan o hafif alaycı tavrıyla, Lily’ye bilimsel düşünceye yatkın bir aklın var, diyordu; söyleniyordu; çiçekleri seviyorsun; titizsin. Bu evlilik takıntısının nedeni neydi acaba, diye düşündü Lily, şövalesine bir yaklaşıp bir uzaklaşarak.</p>
			  <p class="normal1">(Birden, bir yıldızın kayışı kadar aniden, zihninde Paul Rayley’yi kaplayan, Paul’den çıkan kırmızı bir ışık yanar gibi oldu. Uzak bir adada yaşayan vahşilerin şenlik ateşi gibiydi. O uğultuyu, çıtırtıları duydu. Bütün deniz göz alabildiğine kırmızıya ve altın rengine büründü. Şaraba benzer bir kokuyla karışıp Lily’yi sarhoş etti, uçurumdan atlayıp bir kumsalda bir inci broş ararken boğulma arzusunu depreştirdi. O uğultu ve çıtırtılar korkuyla ve tiksintiyle geriye çekilmesine neden oldu, çünkü ihtişamının ve gücünün yanında, o evin hazinesinden, açgözlü, mide bulandıran bir şekilde nasıl da beslendiğini görebiliyordu sanki ve bundan nefret ediyordu. Ama bir manzara, bir ihtişam olarak Lily’nin bildiği her şeyi aşıyordu, denizin bir ucundaki ıssız bir adada yakılmış bir işaret ateşi gibi yıllar boyu yanmaya devam etti ve insanın bir tek “âşık” demesi yeterliydi, o zaman şimdi olduğu gibi, Paul’ün ateşi yeniden yükselirdi. Ateş söndü, Lily gülerek, kendi kendine, “Rayley’ler,” dedi; Paul nasıl da kahvehanelere gidip satranç oynardı.)</p>
			  <p class="normal1">Kendisi de kıl payı kurtulmuştu gerçi. O masa örtüsüne bakarken, bir anda ağacı ortaya çekmesi gerektiğini ve hiç kimseyle evlenmek zorunda olmadığını fark edince müthiş bir sevinç duymuştu. Artık Mrs. Ramsay’in karşısında durabileceğini hissetmişti – Mrs. Ramsay’in insanlar üzerinde sahip olduğu müthiş güce bir saygıydı bu. O bir şeyi, yap, derdi ve yapardınız. Resimdeki pencerede James’in yanındaki silueti bile <br class="chapter"/>otorite yüklüydü. Anne ile oğulun önemini yok sayışının, William Bankes’i nasıl da dehşet içinde bıraktığını hatırlıyordu. Onların güzelliğine hayranlık duymuyor muydu, diye sormuştu. Ama bunun saygısızlık olmadığını açıklarken, William’ın o bilge çocuk gözleriyle onu dinlediğini de hatırlıyordu; orada bir ışık varsa şurada da bir gölge olması gerekiyordu falan. Raphael’in, ikisinin de hemfikir olduğu gibi, kutsal saydığı bir konuyu küçümsüyor falan değildi. Tam aksine. Neyse ki bilimsel düşünen bir adam olduğu için, anlamıştı – Lily’nin çok hoşuna giden ve içini fazlasıyla rahatlatan tarafsız bir zekâsı olduğunu kanıtlamıştı William. İnsan bir erkekle ciddi ciddi resim yapmaktan söz edebiliyordu demek. Hatta, William’ın dostluğu hayatındaki en büyük hazlardan biri olmuştu. William Bankes’i seviyordu.</p>
			  <p class="normal1">Hampton Court’a<sup class="calibre4"><a class="footnote-link" href="denizfeneri_split_008.html#footnote-85714-2" id="footnote-85714-2-backlink" name="footnote-85714-2-backlink">[2]</a></sup> gittiklerinde William, gerçek bir beyefendi gibi, Lily’ye ellerini yıkaması için bol bol zaman tanıyarak, kendisi nehir kenarında dolaşıyordu. İlişkileri böyleydi. Söylenmeyen çok şey vardı. Sonra sarayın avlularında gezinir, her yaz oradaki dengeye ve çiçeklere hayran kalırlar, yürürlerken William perspektifle, mimariyle ilgili bir şeyler anlatır, bir ağaca, göl manzarasına bakmak, bir çocuğu hayran hayran izlemek için (hayıflanıp dururdu – bir kız çocuğu olmadığı için), ya da sadece nefes almak için, zamanının çoğunu laboratuvarlarda geçiren ve dışarı çıktığında gözleri kamaşan bir adam için çok doğal sayılan o ilgisiz ve soğuk tavırla elini gözlerine siper ederek durur, başını geriye atardı. Sonra kâhyasının tatilde olduğunu anlatırdı; merdiven için yeni bir halı alması gerektiğini. Merdiven için yeni halı bakmaya, Lily de onunla birlikte gitmek isterdi belki. Bir seferinde konu Ramsay’lere gelmiş ve Mrs. Ramsay’i ilk gördüğünde başında gri bir şapka olduğunu anlatmıştı; en fazla on dokuz, yirmi yaşında olduğunu. Baş döndürecek kadar güzel olduğunu. Onu havuzların arasında görebilecekmiş gibi, orada durup Hampton Court’taki caddenin aşağısına bakmıştı.</p>
			  <p class="normal1">Lily, salonun önündeki basamağa baktı. Orada, William’ın gözlerinden, gözlerini yere eğmiş, huzurlu ve sessiz bir kadının siluetini gördü. Dalgın dalgın oturuyor, bir şeyler düşünüyordu (o gün griler giymişti, diye düşündü Lily). Yere bakıyordu. Gözlerini kaldırmıyordu. Evet, diye düşündü Lily dikkatle bakarak, onu bu şekilde görmüş olsam gerek, ama griler içinde değil; ne bu kadar hareketsiz, ne bu kadar genç ne de bu kadar huzurluydu. O resim gözünün önünde kolayca canlanmıştı. Baş döndürecek kadar güzel demişti, William. Ama güzellik her şey demek değildi. Güzelliğin bedeli vardı – hem de hemen, eksiksiz geliyordu. Hayatı durduruyordu – donduruyordu. Ufak tefek kusurları unutuyordu insan; o yüzün kızarışını, solgun olduğu zamanları, yüzdeki tuhaf bir çarpıklığı, yüzü bir an için tanınmaz hale getiren ama bir kez gördükten sonra aklınızdan çıkmayacak bir özellik ekleyen bir ışığı ya da gölgeyi. Bütün bunları güzellik maskesi altında unutmak daha kolaydı. Peki ama, diye düşündü Lily, Mrs. Ramsay avcı kasketini başına geçirirken, çimenlerde koştururken, bahçıvan Kennedy’yi azarlarken nasıl görünüyordu bu yüz? Bunu ona kim söyleyebilirdi? Bu konuda kim yardım edebilirdi?</p>
			  <p class="normal1">Hiç istemeden yüzeye çıktı ve kendini, resimden dışarıya sarkmış, gerçekdışı şeyler görür gibi biraz şaşkın, Mr. Carmichael’a bakarken buldu. Mr. Carmichael şezlonguna uzanmış, ellerini göbeğinin üstünde birleştirmişti, ne kitap okuyor, ne de uyuyordu, ağzına kadar hayatla dolu bir yaratık gibi tatlı tatlı güneşleniyordu. Kitabı çimene düşmüştü.</p>
			  <p class="normal1">Doğruca yanına gidip ona, “Mr. Carmichael!” demek istedi. O zaman o iyilik dolu, dumanlı, duygularını pek belli etmeyen yeşil gözlerini kaldırıp ona bakacaktı. Ama insan birilerini <br class="chapter"/>ancak onlara ne söyleyeceğini bildiği zaman uyandırırdı. Oysa Lily tek bir şey değil, her şeyi söylemek istiyordu. Düşünceyi bölüp parçalarına ayıran ufak sözcüklerin hiçbir anlamı yoktu. “Ölüm ve yaşam hakkında; Mrs. Ramsay hakkında” – hayır, diye düşündü, insan hiç kimseye hiçbir şey söyleyemez. O ânın aciliyeti içinde hedef şaşılıyordu. Sözcükler başka yönlere uçuşup hedefi birkaç santim aşağıdan vuruyordu. O zaman insan vazgeçiyordu; düşündüğü şey geriye gidiyordu; o zaman bütün orta yaşlılar gibi temkinli, kaçamaklı, kaşlarının arasında çizgiler, gözlerinde sürekli anlayış dolu bakışlar olan birine dönüşüyordunuz. Bedendeki bu hisleri kim sözcüklere dökebilirdi? Oradaki o boşluğu kim ifade edebilirdi? (Salonun önündeki basamaklara bakıyordu; inanılmaz derecede boş görünüyorlardı.) Hisseden insanın bedeniydi, zihni değil. Basamakların boş görüntüsüne eşlik eden bedensel duyular birdenbire fazlasıyla tatsızlaşmıştı. Arzulamak ve sahip olamamak, tüm bedenine bir kasılma, bir boşluk, bir gerginlik hissi vermişti. Arzulamak ve sahip olamamak –arzulamak ve arzulamak– insanın yüreğini nasıl da burkuyordu, tekrar tekrar! Ah Mrs. Ramsay! diye seslendi sessizce, kayığın yanında oturan o öze, ondan yapılma o soyutluğa, o grili kadına, gittiği, gittikten sonra da geri döndüğü için sövercesine. Az önce onu düşünmek öyle güvenli bir şey gibiydi ki. Bir hayalet, hava, hiçlik, gece ya da gündüz, istediğiniz her an kolayca ve güven içinde oynayabileceğiniz bir şeyken, birdenbire elini uzatıp insanın kalbini böyle burkuvermişti. Salonun önündeki boş basamaklar, içerideki koltuğun püskülleri, terasta yuvarlanıp duran köpek yavrusu, bahçedeki kımıldanma ve uğultu, birdenbire, mutlak bir boşluğun merkezinin çevresini bezeyen kıvrımlara ve süslemelere dönüşmüştü sanki.</p>
			  <p class="normal1">“Bunun anlamı nedir? Bütün bunları nasıl açıklarsınız?” demek istedi yine Mr. Carmichael’a dönerek. Çünkü sabahın bu erken saatinde bütün dünya bir düşünceler havuzunun, derin bir gerçeklik küvetinin içinde çözülmüş gibiydi ve Mr. Carmichael bir konuşsa, minik bir gözyaşının bile bu havuzun yüzeyini parçalayabileceğini hayal edebilirdiniz. Ya sonra? Bir şey belirecekti. Havuzdan bir el çıkacak, bir bıçak parıldayacaktı. Bunların hepsi saçmalıktı tabii.</p>
			  <p class="normal1">Söyleyemediği her şeyi, Mr. Carmichael’ın yine de duyduğu gibi garip bir fikre kapıldı birden. Sakalındaki sarı lekeyle, şiirleriyle, bulmacalarıyla, yelkenini açmış tüm dileklerini yerine getiren bir dünyada rahatça giden, esrarengiz bir ihtiyardı o, ve çimende yattığı yerde elini nereye uzatsa her istediğini elde edebileceği düşüncesine kapıldı Lily. Yaptığı resme baktı. Mr. Carmichael’ın cevabı da bu olurdu herhalde –“sen”, “ben” ve “o”nun gelip geçerek yok olduğu; hiçbir şeyin kalıcı olmadığı; her şeyin değiştiği; sözcükler ve resimler dışında. Ama tavan aralarına asılacak, diye düşündü; rulo yapılıp bir kanepenin altına atılacak; öyle de olsa, böyle bir resim için bile, bu geçerliydi. Bu karalamanın bile, resmin kendisinin değilse de, yapmaya çalıştığı şeyin bile “sonsuza kadar kalacağı” söylenebilirdi, söylerdi Lily, ya da ima edebilirdi, çünkü söylendiklerinde bu sözcükler kendisine bile fazla abartılı geliyordu; sonra, baktığı resmi göremediğini fark ederek hayrete düştü. Gözleri, dudaklarının sertliğini bozmasa da havayı yoğunlaştıran, yanaklarından aşağı süzülen, (ilk başta gözyaşı olabileceğini aklına bile getirmediği) sıcak bir sıvıyla dolmuştu. Bunun dışında kendine –Evet!– tamamen hâkimdi. Herhangi bir mutsuzluk hissetmeden Mrs. Ramsay için mi ağlıyordu? Yine içinden ihtiyar Mr. Carmichael ile konuştu. Neydi bu böyle? Ne anlama geliyordu? Nesneler ellerini uzatıp insanı yakalayabilir miydi; bıçak kesebilir miydi; yumruk inebilir miydi? Güvende olmak mümkün değil miydi? Dünyanın nasıl işlediğini ezbere öğrenemez miydi insan? Hiçbir rehber, sığınacak tek bir yer yok muydu, her şey bir mucize, bir kulenin tepesinden havaya sıçramak mıydı? Yaşlı insanlar için bile, hayatın böyle bir şey olması mümkün müydü? – sarsıcı, beklenmedik, bilinmeyen? Bir an, burada, şimdi bu çimenlikte, ikisi birden ayağa kalksa ve neden bu kadar kısa, neden bu kadar anlaşılmaz olduğuna dair bir yanıt istese, ve bunu ısrarla, kendilerinden hiçbir şeyin saklanamayan tam donanımlı iki insan gibi söyleseler, o zaman güzellik önlerinde açılıverecekmiş gibi geldi; boşluk dolacakmış gibi; o boş kıvrımlar şekillenecekmiş gibi; var güçleriyle haykırsalar, Mrs. Ramsay geri dönecekmiş gibi geldi. “Mrs. Ramsay!” diye seslendi, “Mrs. Ramsay!” Gözyaşları yanaklarından aşağı süzüldü.</p>
			  <p class="h1baslik"><span class="idebold1">VII</span></p>
			  <p class="normal1">[Macalister’ın oğlu balıklardan birini alıp oltasına yem yapmak için yan tarafından dörtgen bir parça kesti. Hırpalanmış balık (hâlâ canlıyken) tekrar denize atıldı.]</p>
				<p class="h1baslik"><span class="idebold1">VIII</span></p>
				<p class="normal1">“Mrs. Ramsay!” diye haykırdı Lily, “Mrs. Ramsay!” Ama hiçbir şey olmadı. Acı arttı. Bu ıstırap insanı alıp budalalığın dibine vardırıyor, diye düşündü! Zaten ihtiyar onu duymamıştı. Müşfik, sessiz sakin yatmaya devam ediyordu – görkemli bir şekilde de denebilirdi. Şükürler olsun ki, o utanç verici çığlığı attığını kimse duymamıştı, git acı, git! Aklını yitirmediği görünüyordu. O ince tahta parçasından yıkım denizine atladığını gören olmamıştı. Elinde bir fırçayla çimenlikte duran kaknem bir kız kurusuydu hâlâ.</p>
				<p class="normal1">Sonra olmayanın acısı ve o keskin öfke (tam da bir daha Mrs. Ramsay için üzülmeyeceğini düşünürken, geri çağrılmanın getirdiği o öfke. Kahvaltıda kahve fincanlarının arasında otururken özlemiş miydi onu? Kesinlikle hayır) azaldı; o ıstıraptan geriye, panzehir olarak, merhem gibi bir rahatlama hissi, bir de daha gizemli bir şey, orada birisinin, Mrs. Ramsay’in olduğu duygusu kaldı, dünyanın sırtına bindirdiği yükten bir an için kurtulmuştu, kaygısızca yanında duruyordu, sonra (çünkü bu, bütün güzelliğiyle Mrs. Ramsay’di) alnına beyaz çiçeklerden bir çelenk oturtarak gitmişti. Lily yine tüplerini sıktı. Çit sorununa döndü. Garipti ama onu ne kadar da net görmüştü, her zamanki gibi telaşla kırlarda yürüdüğünü, oradaki mora çalan yumuşak kıvrımların, sümbül ve zambakların arasında gözden kaybolduğunu. Ressam gözünün oynadığı bir oyundu bu. Ölüm haberini aldıktan sonra da günler boyunca, onu böyle, çelengini alnına oturtup yol arkadaşı olan gölgeyle, sorgusuz sualsiz kırlarda yürürken görmüştü çünkü. Bir görüntünün, bir sözün, teskin edici bir gücü vardı. Nerede olursa olsun, resim yaparken, burada, kırlarda ya da Londra’da, o görüntü gözlerinin önüne geliyor ve Lily’nin yarı aralık gözleri gördüğü şeyi oturtacak bir temel arıyordu. Bir vagondan, tramvaydan dışarı bakıyor, bir omuz ya da yanaktan bir çizgi alıyor; gözleri karşıdaki pencerelere, ya da geceleri bir dizi lambayla donanan Piccadilly’ye kayıyordu. Bunların hepsi ölüm tarlalarının birer parçasıydı. Ama her seferinde bir şey –bu bir yüz, bir ses, bir gazeteci çocuğun <span class="ideitalik">Standard</span>, <span class="ideitalik">News</span>, diye bağırışı olabilirdi– bu görüntüyü delip geçiyor, itip kakıyor, uyandırıyor, kendisiyle ilgilenmesini isteyip sonunda istediğini elde ediyor, bu yüzden de o görüntünün sürekli olarak yeniden yaratılması gerekiyordu. Şimdi yine, içgüdüsel bir uzaklık ve mavilik ihtiyacıyla duygulanmışken, aşağıdaki koya baktı, dalgaların mavi çubuklarında tümsekler, daha mor olan yerlerde taşlı tarlalar gördü. Her zamanki gibi hiç olmayacak bir şey yüzünden böylesine duygulanmıştı işte. Koyun ortasında kahverengi bir leke vardı. Bir tekneydi. Evet, hemen anlamıştı bunu. Ama kimin teknesi? Mr. Ramsay’in teknesi, oldu yanıtı. Mr. Ramsay; soğuk bir tavırla elini kaldırıp selamlayarak, bir kafilenin başında, o güzel botlarıyla, uygun adım yürüyerek yanından geçen, ondan şefkat bekleyen ama Lily’nin şefkat göstermediği adam. Tekne koyun ortasına varmıştı.</p>
				<p class="normal1">Arada sırada kendini şurada burada hissettiren bir esinti dışında öylesine güzel bir sabahtı ki, yelkenler yükselip gökyüzüne dayanmış ya da bulutlar denize kadar inmiş gibi, denizle gökyüzü tek bir dokuya dönüşmüştü. Açıklardaki bir gemi havaya iri bir duman sarmalı salmıştı, hava her şeyi yakalayıp usulca ağında tutan, sadece hafif hafif oraya buraya sallayan ince bir tülmüş gibi, duman orada asılı kalmış, bükülerek göğü süslüyordu. Güzel havalarda bazen olduğu gibi, kayalıklar gemilerin, gemiler kayalıkların farkında gibiydi, birbirlerine sadece kendilerinin anlayabildiği gizli bir sinyal iletiyorlardı. Bazen sahile çok yakın görünen Fener, o sabah o pusun içinde fazlasıyla uzak duruyordu. </p>
				<p class="normal1">“Neredeler şimdi?” diye düşündü Lily denize bakarak. Kolunun altında ambalaj kâğıdına sarılı bir paketle, yanından sessizce geçen o ihtiyar adam neredeydi? Tekne koyun tam ortasındaydı. </p>
				<p class="h1baslik"><span class="idebold1">IX </span></p>
				<p class="normal1">Oradakiler hiçbir şey hissetmiyor, diye düşündü Cam, yükselip alçalarak gitgide daha da uzaklaşan ve daha da huzurlu bir yere dönüşen sahile bakarak. Eli denizi yararak ardında bir iz bırakırken, zihni suların o yeşil girdaplarında ve izlerinde desenler oluşturuyor, bir sis perdesinin ardında ve uyuşmuş bir halde, dizi dizi incilerin beyaz beyaz sürgünler verdiği, yeşil ışığın içinde insanın bütün zihninin değişim geçirdiği ve yeşil bir pelerine sarınmış bedeninin yarı saydam parladığı o sualtı âleminde gezindiğini hayal ediyordu.</p>
				<p class="normal1">Sonra eline çarpan sular yavaşladı. Çırpınan sular yatıştı; dünya küçük çıtırtılarla ve gıcırtılarla doldu. Limana demir atmışlar gibi dalgaların yanlardan tekneye çarpıp kırıldığı duyuluyordu. Her şey çok yakınlaşmıştı. Çünkü James’in yakından tanıdığı birine dönüşecek kadar gözünden ayırmadığı yelken kendini aşağı salmıştı; sahilden, Fener’den millerce uzakta durmuş, sıcak güneşin altında sallanarak bir esinti çıkmasını bekliyorlardı. Dünya durmuş gibiydi. Fener yerinden oynamaz olmuş, uzaktaki sahil çizgisi sabitlenmişti. Güneş iyice ısıtmaya başlamış ve herkes birbirine sokulur, birbirlerinin varlığını neredeyse unutmuşken, yeniden hisseder olmuşlardı adeta. Macalister’ın misinası doğruca denizin dibine çekildi. Ama Mr. Ramsay bacaklarını altına almış, okumaya devam ediyordu. </p>
				<p class="normal1">Parlak kapağı yağmurkuşu yumurtası gibi alacalı, küçük bir kitaptı okuduğu. O korkunç sükûnette beklerlerken, ara sıra bir sayfa çeviriyordu. Ve James her sayfanın özellikle kendisini hedef alan anlamlı bir hareketle çevrildiğini hissediyordu; kâh kendinden fazlasıyla emin, kâh tahakküm kuran, kâh insanların ona acımasını amaçlayan; babası o küçük sayfaları çevirip dururken, James de hep başını kaldırıp ona bir konuda ters bir şeyler söyler diye korkuyla bekledi. Neden orada oyalandıklarını sorabilirdi ya da ona benzer ipe sapa gelmez bir şey söylerdi. Eğer söylerse, diye düşündü James, o zaman bıçağı alır kalbine saplarım işte. </p>
				<p class="normal1">Bıçağı alıp babasının kalbine saplamak bir simge olarak sürekli içinde taşıdığı bir şeydi. Ancak şimdi, yaşı büyüdükçe ve orada oturup iktidarsız bir öfkeyle ona bakarken, öldürmek istediği aslında babası, kitap okuyan o yaşlı adam değil, üzerine çullanan o şeydi – belki haberi bile olmadan; soğuk ve sert pençeleri ve gagasıyla tekrar tekrar saldıran (çıplak bacaklarında, çocukken saldırısına uğradığı yerlerde o gagayı hissedebiliyordu), sonra da kaçıp giden o vahşi, beklenmedik, siyah kanatlı harpyaydı, işte oradaydı, kitap okuyan çok üzgün, yaşlı bir adam. Öldüreceği, bıçağı kalbine saplayacağı oydu. Ne yaparsa yapsın –(ki her şeyi yapabileceğini hissediyordu o Fener’e, uzaktaki sahile bakarken)– ister işadamı, ister bankacı, ister avukat, ister şirket başkanı olsun, insanlara istemedikleri şeyleri yaptıran, konuşma haklarını ellerinden alan –zorbalık, despotluk diyordu bunun adına– bu şeyle savaşacak, peşini bırakmayıp onu yok edecekti. O, Fener’e gelinecek, dediğinde, kim, gelmiyorum, diyebilirdi ki? Şunu yap. Bunu getir. Kara kanatlar açılır, o sert gaga bir yerinizi parçalardı. Ve bir saniye sonra, o orada oturmuş kitabını okuyor olurdu; başını kaldırır ve –asla bilemezdiniz– belki de gayet anlayışlı gözlerle size bakardı. Macalister’lar ile konuşurdu. Sokakta soğuktan donmuş ihtiyar bir kadının eline para sıkıştırırdı, diye düşündü James; balıkçılar arasında yapılan bir yarışta avaz avaz bağırırdı; elini kolunu coşkuyla havalara savururdu. Ya da akşam yemeğinin başından sonuna dek ağzını bıçak açmadan otururdu. Evet, diye düşündü James tekne sıcak güneşin altında kımıldayıp oyalanırken; karlar ve kayalarla kaplı, ıssız ve kasvetli, bomboş uzanan bir yer vardı; son zamanlarda, babası başkalarını şaşırtan bir şeyler söylediğinde ya da yaptığında, orada sadece iki çift ayak izi olduğunu hisseder olmuştu sık sık; kendisine ve babasına ait. Bir tek ikisi birbirini tanıyordu. Nedendi öyleyse bu dehşet, bu nefret? Geçmişin içinde biriktirdiği onca yaprağın içinde ters dönerek, ışık ve gölge kesişmelerinin bütün şekilleri çarpıttığı gözlerine kâh güneş, kâh karanlık bir gölge düşerken kişinin yanıldığı o ormanın içlerine iyice bakarak, o duyguyu yatıştıracak, koparıp alarak somut bir şekle sokacak bir imge aradı. Çocukken bir bebek arabasının içinde ya da birinin dizinde savunmasız otururken, ne yaptığından habersiz masum bir el arabasının, birinin ayağını ezdiğini görmüş olduğu düşünülürse? Varsayalım ki önce ayağı görmüş olsun, çimlerin üstünde, düzgün ve bütün halinde; sonra tekerleği; sonra yine ayağı, mosmor, ezilmiş. Ama tekerlek masumdu. İşte şimdi de, babası sabah erkenden koridorda hızla yürüyerek Fener’e gitmek için onları ayaklandırdığında, tekerlek James’in ayağını, Cam’in ayağını, herkesin ayağını ezip geçmişti. Hepsi oturup seyretmişlerdi. </p>
				<p class="normal1">Peki ama bu düşündüğü kimin ayağıydı ve bütün bunlar hangi bahçede olmuştu? Böyle sahneler için bir dekora ihtiyaç vardı; orada büyümüş ağaçlar; çiçekler; oraya has bir ışık; birkaç siluet. Her şey bütün bu kasvetin ve elleri kolları havalara savurmaların olmadığı bir bahçede geçiyor gibiydi; insanlar normal ses tonuyla konuşuyorlardı orada. Bütün gün boyunca bahçeye girip çıkıyorlardı. Mutfakta dedikodu yapan yaşlı bir kadın vardı; perdeler esintiyle bir içeri bir dışarı uçuyordu; her şey uçuşuyor, her şey serpiliyordu; ve geceleri, bir asma yaprağı gibi, bütün o tabaklarla kâselerin ve oraya buraya eğilen kırmızılı-sarılı uzun saplı çiçeklerin üzerine ipince, sarı bir tül örtülüyordu. Geceleri her şey daha sakin ve daha karanlıktı. Ama yaprağa benzeyen o tül o kadar inceydi ki, ışıklar bile onu kaldırabiliyor, sesler bile onu buruşturabiliyordu; o tülün arasından eğilen bir siluet görebiliyor, bir elbisenin hışırtısının, bir zincirin şıkırtısının yaklaşıp uzaklaştığını duyabiliyordu.</p>
				<p class="normal1">O tekerleğin birisinin ayağını ezdiği dünya buydu. Orada, bir şey tepesine dikilip gölgesini üzerine düşürmüştü; gitmek bilmemişti; havada bir şey büyümüştü, orada bile tatsız ve keskin bir şey inmişti yere, bir kılıç gibi, bir pala gibi, o mutlu dünyadaki yapraklarla çiçekleri bile ezmiş, o dünyayı kurutup yok etmişti. </p>
				<p class="normal1">“Yağmur yağacak,” dediğini hatırlıyordu babasının. “Fe-ner’e gidemeyeceksin.”</p>
				<p class="normal1">Fener o zamanlar gümüş rengi, akşamları ansızın ve usulca açılan sarı bir gözü olan, puslu bir kuleydi. Şimdiyse –</p>
				<p class="normal1">James Fener’e baktı. Beyaz badanalı kayaları görebiliyordu; çıplak ve dimdik duran kuleyi; kafes şeklindeki siyah-beyaz çizgileri; pencereler de vardı; kurumaları için kayalara serilmiş çamaşırları bile görebiliyordu. Demek Fener buydu, öyle mi?</p>
				<p class="normal1">Yo, öteki de Fener’di. Hiçbir şey sadece tek bir şey değildi çünkü. Öteki şey de Fener’di. Bazen koyun öbür tarafından zar zor görünürdü. Akşamları bakıldığında o göz açılıp kapanırdı, ışığı o havadar ve güneşli bahçede, oturdukları yere kadar ulaşırdı. Yerinde doğruldu. Ne zaman “onlar” ya da “birisi” dese, sonra da yaklaşan birinin hışırtısını, uzaklaşan birinin tıkırtısını duysa, aynı odada bulunan insanların varlığına karşı aşırı duyarlı olurdu. Şimdiki de babasıydı. Gerilim çok artmıştı. Çünkü eğer esinti çıkmazsa, babasının kitabını kapatıp, “Ne oldu şimdi? Neden burada oyalanıyoruz, ha?” demesi an meselesiydi, aynı, terasta otururlarken kılıcını oradakilerin arasına indirdiği ve annesinin kaskatı kesildiği o gün olduğu gibi; eğer orada bir balta, bir bıçak ya da sivri uçlu herhangi bir şey olsaydı, James hemen kapıp babasının göğsüne saplayıverecekti. Annesi kaskatı kesilmişti, sonra kolu gevşeyince, James onun artık babasını dinlemediğini hissetmişti, annesi yerinden kalkabilmiş, babasını elinde bir makasla, âciz, gülünç bir vaziyette yerde otururken bırakıp gitmişti.</p>
				<p class="normal1">En ufak bir esinti yoktu. Teknenin dibinde üstlerini kaplayamayacak kadar az bir suyun içinde çırpınan üç-dört uskumru kuyruklarını suya vurup duruyorlardı. Mr. Ramsay (James ona bakmaya pek cesaret edemiyordu) her an doğrulup kitabını kapatabilir, ters bir şeyler söyleyebilirdi; ama şimdilik okuyor, James de sezdirmeden, bir tahtayı gıcırdatıp bekçi köpeğini uyandırmaktan korkarak yalınayak merdivenden inercesine annesinin nasıl biri olduğunu, o gün nereye gittiğini düşünmeye devam ediyordu. Odadan odaya onu izlemişti, bir sürü porselenden yansırcasına mavi ışıklı bir odada annesi birisiyle konuştu; James de onu dinledi. Bir hizmetçiyle konuşuyor, o anda aklına gelenleri söylüyordu. “Bu gece büyük bir tabağa ihtiyacımız olacak. Nerede o – mavi tabak?” Bir tek o gerçeği söylerdi; James gerçeği bir tek ona söyleyebilirdi. James’in duyduğu bitmeyen çekimin kaynağı belki de buydu; Mrs. Ramsay aklınıza gelen her şeyi söyleyebileceğiniz türden bir insandı. Ama onu düşündüğü sürece bütün düşüncelerini babasının izlediğini, üzerlerine gölgesini düşürdüğünü, ürperttiğini, tökezlettiğini hissediyordu.</p>
				<p class="normal1">Sonunda düşünmekten vazgeçti; güneşin altında, gözleri Fener’in, eli dümen yekesinin üstünde, hareket etmekten âciz, zihnine birbiri ardına yerleşen o keder zerreciklerini silkip atmaktan âciz, öylece oturdu. Sanki bir halatla oraya bağlanmış, halatın düğümünü babası atmıştı, kaçabilmenin tek yolu eline bir bıçak alıp saplamaktı... Ama tam o anda yelken hafifçe döndü, yavaşça rüzgârla doldu, tekne sallanır ve sonra uykusunda yarı bilinçli hareket eder gibi oldu, sonra da uyanıp dalgaların arasından öne atıldı. Olağanüstü bir rahatlamaydı. Birbirlerinden uzaklaşıp yine kendi dünyalarına dalar gibi oldular, misinalar teknenin yanında arkaya doğru gerildiler. Ancak babası doğrulmadı. Sadece, gizli bir senfoniyi yönetir gibi sağ elini iyice havaya kaldırmakla, sonra da tekrar dizine düşürmekle yetindi. </p>
				<p class="h1baslik"><span class="idebold1">X</span></p>
				<p class="normal1">[Lekesiz, tertemiz bir deniz, diye düşündü hâlâ bahçede duran Lily Briscoe koya bakarak. Deniz koy boyunca çarşaf gibi serilmişti. Uzaklığın olağanüstü bir gücü vardı; uzaklık onları yuttu, sonsuza kadar yok oldular, nesnelerin doğasına karıştılar, diye hissetti. Her şey öyle dingin, öyle sessizdi ki. Gemi de gözden kaybolmuş, ama o iri duman sarmalı hâlâ havada asılı kalmıştı, üzülerek veda edercesine aşağıya sarkıyordu.]</p>
				<p class="h1baslik"><span class="idebold1">XI</span></p>
				<p class="normal1">Demek ada böyle bir yermiş, diye düşündü Cam, parmaklarını bir kez daha dalgaların içinden geçirerek. Daha önce hiç denizden görmemişti. Ortasında bir girinti ve iki sarp kayalıkla, denizin içinde öylece uzanmış yatıyordu ha, deniz orayı yalıyor, adanın dört bir yanından millerce ve millerce uzaklara kadar yayılıyordu demek. Çok küçüktü; dik duran bir yaprağa benziyordu. Biz küçük bir tekneye bindik, diye düşünerek batan bir gemiden nasıl kurtulduklarıyla ilgili bir serüven anlatmaya başladı kendi kendine. Ama deniz parmaklarının arasından akıp giderken, bir öbek yosun parmaklarının arasından kayıp geride kalırken, kendi kendine ciddi bir hikâye filan anlatmak istemiyordu; o macera ve kaçış duygusuydu hissetmek istediği, çünkü tekne yoluna devam ederken, babasının pusuladaki yönler yüzünden duyduğu öfkenin, James’in anlaşma konusundaki inadının, kendi acısının, hepsinin kayıp gittiğini, gelip geçtiğini, uzaklaştığını düşünüyordu. Peki bundan sonra ne gelecekti? Nereye gidiyorlardı? Denize daldırdığı, buz gibi olan elinden, o değişim, o kaçış, o macera sayesinde (hayatta kaldığı, orada bulunduğu için) sevinç fışkırdı. Ve aniden fışkıran bu pervasız sevinç fıskiyesinden su damlaları karanlıkta oraya buraya, zihnindeki uyuklayan şekillerin üzerine düştü; gerçekleşmeyen bir dünyaya ait olan ama kendi karanlıkları içinde dönen, şurada burada bir ışık yakalayan şekiller: Yunanistan, Roma, İstanbul. Ne kadar küçük olsa da, arasından, çevresinden üzerine altın tozu serpilmiş sular akan, dik duran bir yaprağa benzese de burasının da evrende bir yeri vardı herhalde – bu küçük adanın bile, öyle mi? Çalışma odasındaki yaşlı beyler söyleyebilirlerdi bunu ona belki. Bahçede gezinirken, bazen onları bu halde yakalamak için kasten odaya dalardı. O alçak koltuklarda (ya Mr. Carmichael ya da Mr. Bankes, oldukça yaşlı, her tarafları tutulmuş iki adam) karşılıklı otururlardı. Bahçeden odaya daldığında, önlerinde duran <span class="ideitalik">The Times</span> gazetesinin sayfalarını beceriksizce hışırdatıyor olurlardı, ya birisinin İsa hakkında söylediği bir şey olurdu, ya Londra’da kazılan bir sokakta bulunan mamut ya da büyük Napoleon’un nasıl bir adam olduğu. Sonra tertemiz elleriyle (üzerlerinde gri takımlar olurdu; süpürgeotu kokarlardı) sayfaları alarak buruşukluklarını düzeltir, sonraki sayfayı çevirir, bacak bacak üstüne atıp arada bir kısaca konuşurlardı. Cam, transa geçmiş gibi raftan bir kitap alarak orada durur, babasının sayfaları bir yandan bir yana düzgün ve dengeli yazısıyla dolduruşunu izlerdi, babası arada bir hafifçe öksürür ya da karşısındaki yaşlı beye birkaç kelime söylerdi. Cam elinde açık kitabıyla orada dururken, insanın buradayken düşüncelerini suya düşen bir yaprak gibi genişletebileceğini düşünürdü; ve eğer fikirleri orada, pipo içen yaşlı beylerin yanında ve <span class="ideitalik">The Times</span> hışırtıları arasında işe yararsa, bu doğru olduklarını gösterirdi. Babasını çalışma odasında yazı yazarken izlediğinde, diye düşündü (şimdi teknede otururken), çok sevimli, çok bilgeydi; ne kendini beğenmişti ne de zorba. Hatta, eğer Cam’in orada kitap okuduğunu görürse, bütün kibar kişiler gibi, ona verebileceği bir şey olup olmadığını sorardı.</p>
				<p class="normal1">Yanılıyor olabilir mi diye, yağmurkuşu yumurtası gibi alacalı ve parlak bir kapağı olan o küçük kitabı okuyan babasına baktı. Hayır; doğruydu. Ona şimdi bir bak, diye haykırmak istedi James’e. (Ama James’in gözü yelkendeydi.) Sivri dilli canavarın teki, derdi James. Lafı durmadan kendisine ve kitaplarına getirir, derdi. Bencilliği insanın tahammül sınırlarını aşıyor. Daha da kötüsü, tam bir zorba. Şimdi bir bak, dedi Cam, ona bakarak. Şimdi bak ona. Bacaklarını altına alıp oturarak o küçük kitabı okuyan babasına baktı; içinde ne yazdığını bilmese de, o sarımtırak sayfalarını çok iyi bildiği o küçük kitabı. Kitap çok küçüktü; satırları arasında hiç boşluk yoktu; öndeki boş sayfaya akşam yemeği için on beş frank harcadığını yazmıştı, bunu biliyordu; şarap çok pahalıydı; garsona çok para bırakmıştı; hepsinin toplamını sayfanın en altına özenle yazmıştı. Ama cebinde dura dura kenarları aşınan o kitabın içinde neler yazdığını bilmiyordu. O an babasının aklından neler geçtiğini hiçbiri bilmiyordu. Ama kitaba dalmıştı; ve şimdi yaptığı gibi bir an başını kaldırdığında, bunu bir şey görmek için yapmıyordu; bir fikri kafasına iyice yerleştirmek için yapıyordu. Yerleştirince de içi rahat ediyor ve tekrar okumaya dalıyordu. Babasının birilerine önderlik edermiş, büyük bir koyun sürüsünü güdermiş ya da daracık bir patikada zahmetle yol alırmış gibi okuduğunu düşündü; bazen de yoluna hızla devam ediyor, dümdüz yürüyordu, sık çalılıkların arasından kendine yol açıyor, bazen de suratına bir dal çarpıyor, bir böğürtlen körleştiriyor ama o yenilgiyi kabul etmiyordu; sayfaları peş peşe çevirerek yoluna devam ediyordu. Ve Cam batan bir gemiden kurtulduklarına dair o hikâyeyi kendi kendine anlatmaya devam etti, çünkü babası orada otururken kendisi güvendeydi; bahçeden odaya süzülüp, raftan bir kitap aldığı ve yaşlı bir beyin aniden gazetesini indirerek, gazetenin üstünden Napoleon’un karakteriyle ilgili bir şeyler söylediğinde olduğu gibi güvendeydi. </p>
				<p class="normal1">Tekrar denize, adaya baktı. Ama yaprak keskin hatlarını yitirmeye başlamıştı. Çok küçüktü; çok uzaktaydı. Artık deniz sahilden daha önemliydi. Çevrelerinde dalgalar kabarıp iniyor, dalgalardan birine bir kütük dalıyor, bir başkasının üzerinde bir martı gidiyordu. Buralarda, diye düşündü Cam, parmaklarını suya daldırarak, bir gemi batmıştı, ve yarı uykulu, rüya görür gibi, can verdik, her birimiz yalnız, diye mırıldandı. </p>
				<p class="h1baslik"><span class="idebold1">XII</span></p>
				<p class="normal1">Demek ki, diye düşündü Lily Briscoe neredeyse lekesiz, yelkenlerle bulutların onun maviliğine gömülmüş gibi göründüğü denize bakarak, demek ki uzaklık, diye düşündü, birçok şeyi değiştiriyor; insanların yakınımızda ya da uzağımızda oluşu; Mr. Ramsay koyda gitgide uzaklaşırken, Lily’nin onun için hissettikleri de değişmişti çünkü. Çocuklarıyla birlikte o maviliğin, o uzaklığın içinde kaybolmuş gibiydi; oysa orada, çimenlikte, yanıbaşındaki Mr. Carmichael’dan ansızın bir homurtu duyuldu. Lily güldü. Mr. Carmichael kitabını çimenlerin üstünden kaptı. Bir deniz canavarı gibi oflayıp poflayarak yeniden şezlonguna kuruldu. O çok yakınında olduğu için, bu tamamen farklı bir şeydi. Sonra yine her yer sessizleşti. Şimdiye kadar kalkmış olmaları gerekirdi, diye düşündü Lily eve bakarak, oysa o tarafta hiç hareket yoktu. Ama yemeklerden sonra herkesin bir yerlere sıvışıp kendi işine baktığını hatırladı. Her şey bu sessizlikle, bu boşlukla ve bu erken sabah saatinin gerçekdışılığıyla uyum içindeydi. Bazen böyle olur, diye düşündü bir an durup parıldayan uzun pencerelere ve bacadan çıkan mavi dumana bakarak: onlar da gerçekdışıydı. Yolculuktan döndüğünde ya da hastalıktan kalktığında, alışkanlıklar tekrar yüzeye çıkıp ağlarını örmeden önce, insan gerçekdışılığı hissederdi ve şaşırırdı; bir şeylerin şekillenmeye başladığını hissederdi. Hayat o zaman hareketlenirdi. İnsan gevşerdi. Bereket, dışarıya çıkıp oturacak bir köşe aranan Mrs. Beckwith’i selamlamak için çimenlikten geçerken neşeyle, “Ah günaydın Mrs. Beckwith! Ne güzel bir gün! Güneşte oturmayı göze alabiliyor musunuz? Jasper bütün sandalyeleri saklamış. Ben size hemen bir tane bulayım!” gibisinden boş laflar etmesi gerekmezdi. Konuşması bile gerekmezdi. Süzülerek yürür, nesnelerin arasında, nesnelerin ötesinde yelkenlerini rüzgâra açardı (koy hareketlenmiş, tekneler yol almaya başlamıştı). Boş değil, tıka basa doluydu. Lily ağzına kadar bir maddenin içine batmış gibiydi, orada hareket ediyor, yüzüyor ve o maddenin içine gömülüyordu, evet, çünkü bu sular çok derindi. İçlerine kim bilir kaç yaşam saçılmıştı. Ramsay’lerinki; çocuklarınki; onların yanında her çeşit başıboş, dağınık şeyin. Elinde sepetiyle çamaşırcı bir kadın; bir ekinkargası; bir fener çiçeği; çiçeklerin morlarıyla gri-yeşilleri: bütünü bir arada tutan ortak bir duygu.</p>
				<p class="normal1">On yıl önce, aşağı yukarı aynı yerde durarak, buraya âşık olduğunu söylemesine neden olan şey de belki böylesi bir bütünlük duygusuydu. Aşkın binlerce şekli vardı. Bazı öğeleri seçip bir araya getirme, böylece onlara hayatta sahip olmadıkları bir bütünlük kazandırma yeteneği bahşedilmiş âşıklar vardı belki de, bir manzaradan, ya da bir araya gelen insanlardan (artık hepsi de kendi yoluna gitmişti) anlamlar çıkartırlar, üzerinde düşünülen ve aşkın oyunlar oynadığı o yoğunlaşmış, küreselleşmiş şeylerden birini yaratırlar. </p>
				<p class="normal1">Gözleri Mr. Ramsay’in teknesi olan o kahverengi benekte takılı kaldı. Öğle yemeği zamanında Fener’e varmış olurlardı herhalde. Ama yeniden rüzgâr çıkmıştı ve gökyüzü hafiften değişir, deniz hafiften değişir, teknelerin konumu farklılaşırken, az önce mucizevi bir şekilde sabitlenmiş gibi görünen manzara, şimdi tatmin edici değildi. Rüzgâr dumanı etrafa dağıtmıştı; gemilerin konumunda hoş olmayan bir şey vardı.</p>
				<p class="normal1">Oradaki orantısızlık kendi zihnindeki bir uyumu da bozuyor gibiydi. İçinde tuhaf bir sıkıntı vardı. Resmine döndüğünde sıkıntısı doğrulanmış oldu. Bütün sabahını boşa harcamıştı. Her nedense iki karşıt güç arasındaki o bıçak sırtı dengeye ulaşamıyordu; Mr. Ramsay ve resim arasındaki; aslında bu denge gerekliydi. Acaba kompozisyonda mı hata vardı? Duvarın çizgisini mi kırmalıydı, yoksa ağaçları mı azaltmalıydı? Yüzünde alaycı bir tebessüm belirdi; başlarken, sorunu çözdüğünü düşünmemiş miydi? </p>
				<p class="normal1">Mesele neydi öyleyse? Elinden kaçıp duran bir şeyi yakalaması lazımdı. Mrs. Ramsay’i düşündüğü zaman kaçıveriyordu; şimdi resmi düşününce yine kaçmıştı. Sözler geliyordu. Görüntüler geliyordu. Çok güzel görüntüler. Çok güzel sözler. Ama onun yakalamak istediği şey tam sinirlerin uyarıldığı o andı, o şeyin başka bir şeye dönüştürülmeden önceki ham haliydi. Onu bul ve yeniden başla; onu bul ve yeniden başla dedi umutsuzca, şövalesinin tam karşısında dikilerek. İnsan aygıtı resim yapmak için de, hissetmek için de berbat bir makine, yetersiz bir makine, diye düşündü; en kritik anda bozulurdu hep; insanın cesaret bulup onu zorlaması gerekirdi. Alnını kırıştırarak, iyice bir baktı. Çit oradaydı, tamam. Ama zorlayarak hiçbir şey elde edemezdiniz. Duvar çizgisine bakmak ya da düşünmek ancak bir parıltı sağlayabilirdi gözlerinizde– gri bir şapkası vardı. Baş döndürecek kadar güzeldi. Olacaksa olsun, diye düşündü. İnsanın ne düşünebildiği ne de hissedebildiği anlar olurdu çünkü. Düşünemiyor ve hissedemiyorsa, diye düşündü, insan nerede o zaman?</p>
				<p class="normal1">Burada, çimlerin üzerinde, yerde, diye düşündü oturup fırçasıyla dokunduğu bir sinirotu kümesini karıştırarak. Çimenlik çok bakımsızdı çünkü. Burada, dünyanın üzerinde otururken, diye düşündü, o sabah her şeyin ilk kez, belki de son kez olduğu hissinden bir türlü kurtulamıyordu, tıpkı yarı uykulu olsa da, bir yolcunun, trenin penceresinden dışarıya bakarken şimdi bakması gerektiğini, çünkü o kasabayı, o katır arabasını, tarlalarda çalışan o kadını bir daha asla göremeyeceğini bilmesi gibi. Çimenlik dünyaydı; orada, o yüce durakta (o kadar zamandır tek bir söz etmiş olmasalar da) diye düşündü düşüncelerini paylaştığını hissettiği ihtiyar Mr. Carmichael’a bakarak. Ve belki de onu bir daha göremeyecekti. Mr. Carmichael yaşlanıyordu. Aynı zamanda da, diye hatırladı ayağının ucunda sallanan terliğe gülümseyerek bakarken, ünleniyordu. İnsanlar şiirleri için “öyle güzeller ki” diyordu. Tutup adamcağızın kırk sene önce yazdığı şeyleri yayınlamışlardı. Artık Carmichael isminin çok ünlü olduğunu düşünüp gülümsedi, insan kaç şekle bürünebiliyordu, gazetelerde nasıldı ama burada her zamankinden hiçbir farkı yoktu. Aynı görünüyordu – saçları ağarmıştı sadece. Evet, aynı görünüyordu ama birilerinin dediğine göre, Andrew Ramsay öldüğünde (bir bombanın patlamasıyla hemen ölmüştü; yaşasaydı, büyük bir matematikçi olacaktı), Mr. Carmichael “hayata karşı bütün ilgisini” yitirmişti. Ne demekti acaba – bu laf, merak ediyordu. Eline koca bir sopa alıp Trafalgar Meydanı’nda mı yürümüştü? St John’s Wood’daki odasında tek başına oturup, hiç okumadığı sayfaları çevirip durmuş muydu? Andrew’un öldüğünü duyunca Mr. Carmichael’ın neler yaptığını bilmiyordu, ama neler hissettiğinin farkındaydı. Sadece merdivenlerde karşılaştıklarında karşılıklı bir şeyler mırıldanmışlardı; gökyüzüne bakıp havanın iyi olacağını ya da olmayacağını söylemişlerdi. Ama insanları tanımanın bir yolu da bu, diye düşündü; ayrıntıları değil, anahatları bilmek, birinin bahçesinde oturup bir tepenin uzaklardaki fundalığa kadar inen mor yamaçlarına bakmak. Onu bu şekilde tanıyordu. Bir şekilde değişmiş olduğunun farkındaydı. Şiirlerinin tek bir dizesini bile okumamıştı. Ama nasıl da ağır ve çınlamalı bir dili olduğunu tahmin ediyordu. Yıllanmış ve olgun. Çöl ve deve hakkında. Palmiye ağacı ve gün batımı hakkında. Fazlasıyla genel; ölüm hakkında bir şeyler anlatan; aşk hakkındaysa pek az şey. İnsanlarla arasında bir mesafe vardı Mr. Carmichael’ın. Onlardan pek bir şey istediği yoktu. Kolunun altına bir gazete sıkıştırıp salonun penceresinin önünden tuhaf bir tavırla seğirterek geçmez miydi hep, her nedense pek hoşlanmadığı Mrs. Ramsay’den kaçmaya çalışarak. O böyle yapınca, tabii ki, Mrs. Ramsay de her seferinde onu durdurmaya çalışırdı. Mr. Carmichael eğilip selam verirdi. İsteksizce durur ve yerlere kadar eğilip selam verirdi. Onun hiçbir talebi olmayışına canı sıkılan Mrs. Ramsay (sesini duyabiliyordu Lily) bir ceket, battaniye, bir gazete isteyip istemediğini sorardı. Hayır, bir şey istemiyordu. (Bunu söylerken eğilirdi.) Mrs. Ramsay’in tavrında hoşlanmadığı bir şeyler vardı. İnsanları yönetmeyi sevişi, baskıcı bir insan oluşu, gerçekçi yanıydı belki de. Mrs. Ramsay lafı hiç dolandırmazdı.</p>
				<p class="normal1">(Bir ses dikkatini salonun penceresine çekti – gıcırdayan bir menteşe. Hafif esinti pencereyle oynamaya başlamıştı.)</p>
				<p class="normal1">Mrs. Ramsay’den hiç hoşlanmayan insanlar da vardı herhalde, diye düşündü Lily. (Evet; salonun önündeki basamağın boş olduğunun farkındaydı ama bu onu hiç mi hiç etkilemiyordu. Mrs. Ramsay’i istemiyordu artık.) – Onun kendinden fazla emin, fazla katı olduğunu düşünenler vardı. Ayrıca güzelliği de insanlara itici geliyordu büyük ihtimalle. Ne kadar sıkıcı, derlerdi herhalde, hep aynı! Onlar başka tarz bir güzelliği tercih ederdi – esmerleri, cıvıl cıvıl olanları. Bir de kocasına karşı zaafı vardı. Sürekli olay çıkarmasına ses etmezdi. Ayrıca çok da ketumdu. Mrs. Ramsay’in hayatında neler olduğunu tam olarak kimse bilemezdi. Ve (Mr. Carmichael’a ve onun Mrs. Ramsay’den hoşlanmama nedenine geri dönmek gerekirse) Mrs. Ramsay’in bütün bir sabah boyunca çimenlikte durup resim yaptığını, uzanıp kitap okuduğunu hayal dahi edemezdiniz. Böyle bir şey düşünülemezdi. Görev edindiği tek işi yapmaya gittiğini, yoksullara yardım etmek, birinin daracık ve basık yatak odasında biraz oturmak için kasabaya indiğini koluna taktığı sepetinden anlardınız. Bir oyunun, bir tartışmanın ortasında, koluna sepetini takmış dimdik yürüyerek, sessiz sedasız gittiğini görürdü Lily sık sık. Döndüğünde nasıl olduğunu da fark etmişti. Yarı gülerek (çay fincanları konusunda öyle titizdi ki), yarı etkilenmiş bir halde (güzelliği insanın başını döndürürdü), size acıyla kapanan gözler bakmış, diye düşünürdü. Onların yanındaymışsınız. </p>
				<p class="normal1">Sonra birilerinin geç kalışı, tereyağının taze olmayışı, demlikte küçük bir kırık oluşu canını sıkardı Mrs. Ramsay’in. O tereyağının taze olmadığından söz ederken, siz de sürekli Yunan tapınaklarını, asıl güzelliğin orada olduğunu düşünürdünüz. O konudan hiç söz etmezdi – tam zamanında çıkıp giderdi. Kırlangıçların güneye göç edişi, enginarların güneşe uzanışı gibi, şaşmaksızın insan ırkına doğru dönmesini, insanlığın kalbinde yuva kurmasını sağlayan, içgüdüsel bir şeydi onun için bu gidişler. Ve bütün içgüdüler gibi, bu da aynı duyguyu paylaşmayan insanlar için yorucu bir şeydi; Mr. Carmichael için de öyle olsa gerekti; kendisi için kesinlikle öyleydi. İkisinde de eylemin yetersiz, düşüncenin daha üstün olduğu inancı vardı. Mrs. Ramsay’in bu gidişleri ayıplarını yüzlerine vuruyor, dünyayı farklı bir gözle görmelerine, inandıkları şeylerin yok olduğunu görerek onlara inatla sarılmalarına neden oluyordu. Charles Tansley de böyleydi: insanın ondan hoşlanmamasının bir nedeni de buydu. İnsanın dünyasındaki orantıları bozardı. Şimdi neler yapıyor acaba, diye düşündü fırçasının ucuyla tembel tembel sinirotlarını karıştırarak. Bursunu almıştı. Evlenmişti; Golder’s Green’de oturuyordu.</p>
				<p class="normal1">Savaş sırasında bir gün, bir salonda yaptığı konuşmayı dinlemişti. Bir şeylere itiraz ediyordu: birilerini suçluyordu. Kardeş sevgisi vazediyordu. Lily’nin tek düşündüğüyse Tansley gibi bir resmi ötekinden ayırt edemeyen, arkasında durup en ucuz tütünü içen (“onsu beş peni Miss Briscoe”) ve inandığından falan değil, kim bilir hangi nedenden öyle olmasını istediği için, kadınların yazmayı beceremediğini, resim yapmayı beceremediğini söylemeyi kendine iş edinen birisinin, kardeş sevgisini nasıl gösterebileceği olmuştu. Işte kürsüye çıkmış insanın kulağını tırmalayan bir sesle sevgi vazediyordu, o kızıl saçlı, sıska adam (Lily fırçasıyla sinirotlarının arasında dolaşan karıncaları rahatsız etmişti – kırmızı, hareketli, Charles Tansley’e oldukça benzeyen karıncalar). Yarı boş salonda oturduğu yerden alaycı gözlerle onu, o soğuk boşluğa sevgi pompalayışını izlerken, birdenbire karşısında dalgaların içine batıp çıkan o eski varil, ya da her neyse onu ve çakılların arasında gözlük kabını arayan Mrs. Ramsay’i bulmuştu. “Of Tanrım! Başımın belası! Yine kayboldu. Boş verin Mr. Tansley. Her yaz binlercesini kaybederim zaten,” ve Tansley bunun üzerine, sanki böyle bir abartıyı onaylamak istemezmiş ama Mrs. Ramsay’i sevdiği için yine de katlanıyormuş gibi çenesini gömleğinin yakasına bastırmış ve tatlı tatlı gülümsemişti. Dönüşte insanların birbirinden ayrılıp eve tek başına yürüdüğü o uzun gezilerden birinde Mrs. Ramsay’e içini açmış olsa gerekti. Mrs. Ramsay, Lily’ye Tansley’in kız kardeşini eğittiğini söylemişti. Bu durum gözündeki değerini fazlasıyla artırmıştı. Lily fırçasıyla sinir otlarını karıştırırken kendisinin Tansley hakkındaki düşüncelerinin gülünç şeyler olduğunu düşündü. Sonuçta insanın başkaları hakkındaki düşüncelerinin çoğu gülünçtü zaten. İşinize geldiği için öyle düşünürdünüz. Lily için Tansley bir şamar oğlanıydı. Ne zaman tepesi atsa, kendini onun o sıska sırtını kırbaçlarken buluyordu. Onu ciddiye almak istediği zamanlarda da Mrs. Ramsay’in sözlerini hatırlaması, Tansley’e onun gözlerinden bakması gerekiyordu.</p>
				<p class="normal1">Karıncaların tırmanması için ufak bir dağ yaptı. Kozmogo-nilerine yaptığı bu müdahaleyle onları bir keşmekeşe sürükledi. Kimileri bir yöne, kimileri başka bir yöne doğru kaçıştı.</p>
				<p class="normal1">İnsanın elli çift göze ihtiyacı var görmek için, diye düşündü. Elli çift göz bile o kadınla başetmeye yetmezdi, diye düşündü. İçlerinde güzelliğine karşı tamamıyla kör bir çift göz de olmalı. İnsan en çok, anahtar deliklerinden içeriye süzülerek, örgü ördüğü, konuştuğu, pencerede tek başına sessizce oturduğu yerlerde onu kuşatacak, hava kadar hafif, gizli bir duyusu olsun istiyordu; geminin dumanını içinde tutan hava gibi, onun düşüncelerini, hayallerini, tutkularını kendine katıp bir hazine gibi saklayacak bir duyu. O çitin onun için anlamı neydi, bahçenin anlamı neydi, çatlayan bir dalganın anlamı neydi? (Mrs. Ramsay’in yaptığını gördüğü gibi, başını kaldırdı Lily; bir dalganın kıyıya çarpışını o da duymuştu.) Sonra çocukların kriket oynarken, “Nasılmış? Nasılmış?” diye bağrıştıklarını duyduğunda, aklında hangi düşünce kımıldamış, titreyerek geçmişti? Bir an için örgü örmeyi bırakırdı. Dikkatle oraya bakardı. Sonra tekrar örgüsüne dalardı; Mr. Ramsay hızla yürürken ansızın önünde duruverir ve Mrs. Ramsay’in bütün vücudundan sanki tuhaf bir şok geçer, o şokun heyecanıyla sarsılır gibi olurdu; kocasının tepesinde dikilerek ona yukarıdan bakardı. Mr. Ramsay’i o halde görebiliyordu Lily.</p>
				<p class="normal1">Elini uzatıp Mrs. Ramsay’i koltuğundan kaldırmıştı. Her nedense bunu daha önce de yapmış gibiydi; bir zamanlar aynı şekilde eğilerek, bir adadan beş-on santim uzakta durduğu için, hanımların kıyıya çıkmak için beylerin yardımına ihtiyaç duyduğu bir tekneden inmesine yardımcı olmuştu sanki. Çemberli etekler ve külot pantolonlar giyilmiş olmasını gerektiren, eski moda bir tabloydu bu. Onun kendisine yardım etmesine izin verirken (Lily’ye sorarsanız), Mrs. Ramsay de artık zamanın geldiğini düşünmüştü. Evet, onunla evlenecekti. Kıyıya yavaşça, sessizce inmişti. Elini elinden çekmeden, herhalde tek bir şey söylemişti. Seninle evleneceğim, demiş olabilirdi eli hâlâ onun elindeyken; ama o kadar. Birlikteyken sık sık aynı heyecanı yaşıyorlardı – bu çok belliydi, diye düşündü Lily karıncalar için bir yol açarak. Bir şey yaratıyor değildi; sadece yıllar önce ona katlanmış olarak verilen bir şeyi açmaya çalışıyordu; gördüğü bir şeyi. Çünkü gündelik hayatın hayhuyu içinde, bütün o çocukların, konukların arasında, insan her şeyin sürekli tekrarlandığını hissediyordu – her şey birbiri ardına sürekli aynı yere düşüyor, çınlayan bir yankı yaratarak havayı titreşimlerle dolduruyordu. </p>
				<p class="normal1">Ama ilişkilerini basite indirgemenin hata olacağını düşündü, Mrs. Ramsay’in omzunda yeşil şalı, Mr. Ramsay’in boynunda uçuşan kravatı, kol kola girip birlikte yürüyerek seranın önünden geçişlerini hatırlayarak. Hiç de tekdüze bir saadet sayılmazdı onlarınki – Mrs. Ramsay’in atılganlığı ve tezcanlılığı; Mr. Ramsay’in endişeleri ve kasveti. Yo. Sabahın köründe yatak odasının kapısı çarpılırdı. Mr. Ramsay masadan bir hışımla fırlardı. Tabağını pencereden dışarıya fırlatıverirdi. Sonra da bütün evde sanki sert bir rüzgâr çıkmış da kapılar çarpılıp perdeler uçuşurmuş gibi bir his olur, insanlar sürgüleri çekip yapılması gerekenleri yapmak için telaşla oraya buraya koştururdu. Bir gün böyle bir vaziyette merdivenlerde Paul Rayley ile karşılaşmışlardı. İki küçük çocuk gibi, gülmüşlerdi de gülmüşlerdi çünkü kahvaltıda içeceği sütün içinde bir kulağakaçan bulup bardağı aldığı gibi pencereden terasa fırlatmıştı Mr. Ramsay. “Kulağakaçan,” diye mırıldanmıştı Prue hayretler içinde, “sütün içinde.” Başka biri olsa, çıyanı bile umursamazdı. Ama o etrafına öyle mukaddes bir çit örmüştü, bulunduğu yeri öyle krallara yaraşır bir edayla işgal ediyordu ki, sütündeki bir kulağakaçan bile onun için bir canavar demekti.</p>
				<p class="normal1">Ama Mrs. Ramsay’i yoruyordu, biraz yıldırıyordu – havada uçuşan tabaklarla çarpılan kapılar. Bazen aralarında uzun ve gergin suskunluklar olur, Mrs. Ramsay, Lily’yi üzen bir ruh haline girer, yarı ağlamaklı, yarı küskün, sanki bu fırtınayı atlatamayacakmış, onlarla birlikte gülemiyormuş, o bitkinliği içinde sanki bir şeyler gizliyormuş gibi görünürdü. Sessizce oturup düşüncelere dalardı. Bir süre sonra Mr. Ramsay çaktırmadan karısının etrafında dolanmaya başlardı – oturup mektup yazdığı ya da birileriyle sohbet ettiği bir pencerenin altında dolanır dururdu çünkü oradan geçecek olsa, Mrs. Ramsay hemen meşgul olacak bir şeyler bulur, onu yok sayar, görmezden gelirdi. Sonra ipek gibi yumuşacık, içten, kibar bir adama dönüşür, onu böyle tavlamaya çalışırdı. Mrs. Ramsay yine pes etmez, kısa bir müddet için de olsa, güzelliği yüzünden hakkı sayılabilecek ama genelde hiç başvurmadığı birtakım gösterişli tavırlar takınır, havalar atardı; başını çevirirdi; yanında her zaman Minta, Paul ya da William Bankes, birileri bulunur, omzunun üstünden şöyle bir bakardı. Sonunda, grubun dışında aynı aç kurt gibi durarak (Lily çimenlerin üstünden kalkıp, Mr. Ramsay’i gördüğü basamaklara, o pencereye baktı) karısının ismini sadece bir kez, tıpkı karlar içinde uluyan bir kurt gibi haykırır ama Mrs. Ramsay yine oralı olmazdı; Mr. Ramsay ismini bir kez daha söyler, bu sefer ses tonundaki bir şey Mrs. Ramsay’in yerinden kalkmasına neden olur, birdenbire yanlarından ayrılıp kocasının yanına gider, armut ağaçlarının, lahanaların ve ahududu tarhlarının arasından birlikte yürüyerek uzaklaşırlardı. Sorunu birlikte çözerlerdi. Peki ama nasıl davranarak ve neler konuşarak? Aralarındaki ilişkide öyle bir saygınlık vardı ki, Lily, Paul ve Minta başlarını çevirip meraklarını ve rahatsızlıklarını saklayarak çiçekler koparmaya, top atıp tutmaya, çene çalmaya başlarlardı, ta ki akşam yemeği saati gelinceye kadar, ve ikisi de yine orada, Mr. Ramsay masanın bir ucunda, Mrs. Ramsay öteki ucunda olurdu, her zamanki gibi. </p>
				<p class="normal1">“Ne diye biriniz de botaniğe ilgi duymazsınız?.. Bu kadar adam arasından bir kişi de duymaz mı..?” Her zamanki gibi böyle konuşur, gülüşürlerdi çocukların arasında. Her şey eskisi gibi olur, tek bir titreşim, armutlarla lahanaların arasında geçen o bir saatin ardından çocukları yine çorba tabakları önlerinde otururken görmek aralarındaki gerginliği hatırlamalarına neden olmuşçasına, havada uçan bir bıçak gibi aralarında gidip gelirdi. Mrs. Ramsay, diye düşündü Lily, özellikle Prue’ya bakardı. Prue hep kardeşlerinin ortasında oturur, gördüğü kadarıyla, bir pürüz çıkmaması için o kadar çok uğraşırdı ki, pek ağzını açmazdı. Sütten çıkan o kulağakaçan yüzünden kendini nasıl suçlamıştı kim bilir! Mr. Ramsay bardağı pencereden dışarı fırlatınca yüzü nasıl da bembeyaz olmuştu! Aralarındaki o uzun suskunlukların altında nasıl da eziliyordu! Her neyse, annesi şimdi bütün bunları unutturmak ister gibiydi; her şeyin yolunda olduğunu söyler gibiydi; günün birinde onun da böyle mutlu olacağına dair söz verir gibiydi. O mutluluğu bir yıl boyunca bile tadamamıştı ama.</p>
				<p class="normal1">Çiçeklerin sepetinden dökülmesine aldırmazdı, diye düşündü Lily gözlerini kapatıp sıkarak ve sanki resmine bakar gibi geriye çekilerek, ama dokunmadan, çünkü bütün yetileri bir trans halinde, yüzeyde donup kalmış ama altta aşırı bir hızla hareket ediyordu.</p>
				<p class="normal1">Çiçeklerin sepetinden dökülmesine aldırmadan, onları çimenlerin üstüne döküp saçarak, isteksizce ve çekinerek ama sorgusuz sualsiz ve şikâyet etmeden –kusursuzluğa boyun eğme yetisi yok muydu?– gitmişti. Bembeyaz ve çiçekler saçılmış tarlalardan aşağı inmiş, vadileri geçmişti – resmini böyle yapardı Lily. Tepeler zorluydu. Kayalık; dik. Aşağıdaki taşlara çarpan dalgalardan boğuk bir ses geliyordu. Üçü birlikte yürümüşler, Mrs. Ramsay köşe başında birine rastlamayı umar gibi hızlı hızlı önlerinden gitmişti.</p>
				<p class="normal1">Baktığı pencerede ansızın beyaz bir şey belirdi. Sonunda birisi salona gelmişti demek; koltuğa oturmuştu. Tanrı aşkına, diye dua etti, orada otursun, çimlere bata çıka konuşmak için yanıma gelmesin. Neyse ki, salondaki her kimse hiç kıpırdamadan oturmaya devam etti; şansı yaver gitti de, bir tek basamağın üstüne tuhaf bir üçgen şeklindeki gölgesini düşürmekle yetindi. Bu durum resmin kompozisyonunu biraz değiştirmişti. Çok ilginçti. İşe yarayabilirdi. Lily’nin morali yerine gelmeye başladı. İnsan duygu yoğunluğunu bir an bile bozmadan bakmaya devam etmeli, kararlılığını yitirmemeli, başka şeylere kanmamalıydı. O manzarayı – işte böyle – bir mengenenin içinde kısılı tutmalı ve başka şeylerin gelip onu bozmasına izin vermemeliydi. İnsan, diye düşündü fırçasını kararlı bir hareketle boyaya daldırarak, sıradan deneyimle aynı düzeyde olmak, şunun bir koltuk, bunun bir masa olduğunu hissetmek istiyor, ama aynı zamanda, bu bir mucize, bir vecit hali. Sonunda sorun çözülecekti belki de. Ah, ama ne olmuştu öyle? Pencere camının üzerinden beyaz bir dalga geçmişti. Esinti salonun içindeki bir farbalayı oynatmıştı herhalde. Yüreği ağzına geldi, onu ele geçirdi, işkence etti.</p>
				<p class="normal1">“Mrs. Ramsay! Mrs. Ramsay!” diye haykırdı yeniden o dehşeti hissederek – olmayan bir şeyi istemek, çok istemek. Hâlâ böyle bir acı verebilir miydi? Sonra, usulca, Mrs. Ramsay kendine hâkim olmuş gibi, bu da sıradan deneyimin bir parçasına dönüşerek, o koltukla, o masayla aynı düzeye geldi. Mrs. Ramsay –bu da Lily’ye yaptığı büyük iyiliğin bir parçasıydı– sadece orada, koltukta oturup şişlerini oynattı, kızıl-kahve çorabını ördü, gölgesini basamağa düşürdü. Orada öylece oturdu. </p>
				<p class="normal1">Ve sanki paylaşması gereken bir şey varmış ama şövalesinin başından ayrılamıyormuş, zihni düşündüğü, gördüğü şeyle fazlasıyla doluymuş gibi bir tavırla, Mr. Carmichael’ın yanından geçerek çimenliğin ucuna kadar gitti Lily. Neredeydi bu tekne şimdi? Mr. Ramsay? Onu istiyordu.</p>
				<p class="h1baslik"><span class="idebold1">XIII</span></p>
				<p class="normal1">Mr. Ramsay’in okuması bitmek üzereydi. Bir elini bitirdiği anda çevirmeye hazırlanmış gibi sayfanın üzerinde tutmuştu. Şapkasız oturduğu için rüzgâr saçlarını savuruyor, her şeye karşı olağanüstü savunmasız görünüyordu. Çok yaşlı bir hali vardı. Aynı, diye düşündü James babasının başını bir Fener’in önüne, bir açıklara doğru hızla akan suların önüne getirerek, kumların üzerindeki eski bir taşa benziyor; sanki fiziksel olarak ikisinin de zihinlerinin gerisinde yatıp duran o şeye dönüşmüştü – ikisi için de gerçekliğin ta kendisi olan o yalnızlığa.</p>
				<p class="normal1">Kitabın sonuna gelmek için sabırsızlanır gibi, çok hızlı okuyordu. Zaten artık Fener’e de çok yaklaşmışlardı. Çıplak ve dimdik, siyah-beyaz parlayarak, öylece yükseliyordu ve kıyıya çarpan dalgaları kayalarda parçalanan camlar gibi görüyordunuz. Kayaların içinde çizgiler ve kırışıklıklar görüyordunuz. Pencereleri de çok net görüyordunuz; bir tanesinde beyaz bir leke, kayanın üzerinde bir tutam yeşillik. Bir adam dışarı çıkıp dürbünle onlara baktıktan sonra tekrar içeri girdi. Demek böyle bir şey, diye düşündü James, yıllar boyu koyun öteki tarafından gördüğümüz bu Fener; çıplak bir kayanın üstündeki basit bir kule. Bir tatmin hissi duydu. Kendi kişiliği hakkında hissettiği belirsiz bir şey doğrulanmıştı. O yaşlı hanımlar, diye düşündü aklına evin bahçesini getirerek, çimenlikte sandalyelerini sürükler durur. Yaşlı Mrs. Beckwith, örneğin, durmadan ne kadar güzel, ne kadar hoş olduğunu, gurur duymaları, çok mutlu olmaları gerektiğini söyler dururdu, ama işin aslı, diye düşündü James, işte böyleydi. Bacaklarını altında sımsıkı kıvırmış, harıl harıl okuyan babasına baktı. “Bir boranın önünde sürükleniyoruz – batmamız gerek,” demeye başladı kendi kendine, aynı babası gibi, yarı duyulur bir sesle.</p>
				<p class="normal1">Asırlardır kimse konuşmamıştı sanki. Cam denize bakıp durmaktan sıkılmıştı. Yanlarından küçük küçük siyah mantar parçaları akıp gidiyordu; teknenin içindeki balıklar ölmüştü. Babası hâlâ okuyor, James ona bakıyor, Cam ona bakıyordu ve zorbalığa ölümüne kadar karşı koymaya ant içmiş olsalar da, o bundan tamamen bihaber okumaya devam ediyordu. Bu onun kaçış yolu, diye düşündü Cam. Evet, o koca alnı ve koca burnuyla, o küçük kitabın alacalı kapağını hiç kıpırdatmadan önünde tutarak, kaçıyordu. Onu yakalamaya çalışırsanız, tıpkı bir kuş gibi kanatlarını açacak, havalanıp ona ulaşamayacağınız bir yerlere uçacak, uzaklardaki yalnız bir ağaç kütüğünün üstüne konacaktı. Göz alabildiğine uzanan denize baktı Cam. Ada artık o kadar küçülmüştü ki pek yaprağa benzemiyordu. Büyük bir dalganın altında kaybolabilecek bir kayanın tepesi gibi görünüyordu. Ama bütün o kırılganlığın içinde patikalar, teraslar, yatak odaları vardı – bütün o sayısız şeyler. Yine de, uykudan hemen önce nasıl her şey basite indirgenir ve sayısız detay içinden sadece bir tanesi öne çıkacak gücü bulabilirse, o da uykulu gözlerle adaya bakarken, bütün o patikalarla terasların ve yatak odalarının belirsizleşip gözden kaybolduğunu, geriye sadece zihninde ritmik hareketlerle oraya buraya sallanan açık mavi bir buhurdanlığın kaldığını hissediyordu. Bir asma bahçeydi bu; bir vadiydi, kuşlarla, çiçeklerle ve antiloplarla dolu... Uyumak üzereydi.</p>
				<p class="normal1">“Haydi,” dedi Mr. Ramsay aniden kitabını kapatarak.</p>
				<p class="normal1">Nereye? Olağanüstü bir maceraya mı? Cam irkilerek uyandı. Bir yerlerde karaya çıkılacak, bir yerlere mi tırmanılacaktı? Onları nereye sürüklüyordu? Daldığı o muazzam sessizlikten sonra konuşması herkeste şaşkınlık yaratmıştı. Ama sudan bir sebep için. Acıktığını söylüyordu. Öğle yemeği vakti gelmişti. Ayrıca, bakın, dedi. İşte Fener. “Neredeyse geldik sayılır.”</p>
				<p class="normal1">“İşini iyi yapıyor,” diyerek James’i övdü Macalister. “Tekneyi iyi idare etti.”</p>
				<p class="normal1">Ama babası onu hiç övmezdi, diye düşündü James hırsla.</p>
				<p class="normal1">Mr. Ramsay paketi açıp sandviçleri dağıttı. Şimdi mutluydu, o balıkçılarla peynir ekmek yerken. Bir kulübede yaşayıp limanda aylaklık ederek öteki ihtiyarlarla birlikte yerlere tükürmek çok hoşuna giderdi, diye düşündü James, babasının çakısıyla peynirinden incecik dilimler kesişini izleyerek.</p>
				<p class="normal1">Çok doğru, işte bu, diye düşünüp duruyordu Cam katı pişmiş yumurtasının kabuğunu soyarken. Şimdi çalışma odasında <span class="ideitalik">The Times</span> okuyan o yaşlı adamlarla birlikteymiş gibi hissediyordu kendini. Şimdi canımın istediğini düşünmeye devam edebilir, ne bir uçurumdan aşağı düşer ne de boğulurum çünkü o orada, bana göz kulak oluyor, diye düşündü.</p>
				<p class="normal1">Aynı zamanda kayaların arasından o kadar hızlı gidiyor olmaları çok heyecan vericiydi – iki işi bir arada yapıyor gibiydiler; hem güneşin altında öğle yemeklerini yiyor hem de batan bir gemiden kurtulmak için büyük bir fırtınanın içinde sığınacak bir yer arıyorlardı. Suları yetecek miydi? Tedarikleri yetecek miydi, diye sordu kendi kendine bir hikâye anlatarak ama aynı zamanda gerçeğin ne olduğunu da bilerek. </p>
				<p class="normal1">Yakında göçüp gideceklerini söylüyordu Mr. Ramsay ihtiyar Macalister’a; ama çocukların göreceği çok garip şeyler vardı daha. Macalister geçen mart yetmiş beş olduğunu söyledi; Mr. Ramsay yetmiş bir yaşındaydı. Macalister bir kez olsun doktora gitmediğini söyledi; bütün dişleri yerindeydi. Ben de çocuklarımın böyle yaşamasını isterdim işte – Cam babasının böyle düşündüğünden emindi çünkü sandviçini denize atmak üzereyken, balıkçıları ve ne kadar zor bir hayat yaşadıklarını düşünür gibi onu durdurmuş, yemek istemiyorsa paketin içine geri koyabileceğini söylemişti. İsraf etmemesi gerekirdi. Bunu öyle bilgece, dünyada olup biten her şeyi bilir gibi bir havayla söylemişti ki, Cam hemen pakete geri koymuş, babası da ona (bunu öyle zarif bir tavırla yapmıştı ki, pencereden bakan bir hanıma çiçek uzatan büyük bir İspanyol soylusuna benzediğini düşündü Cam) zencefilli-fıstıklı kurabiye vermişti. Ama kendisi nasıl göründüğünü umursamadan, kendi halinde, peynirle ekmek yemeye devam etti; yine de onları, Cam’in sonunda boğulup gideceklerine emin olduğu, büyük bir maceraya sürüklüyordu.</p>
				<p class="normal1">“İşte burada battı,” dedi Macalister’ın oğlu birden.</p>
				<p class="normal1">“Şu anda bulunduğumuz yerde üç adam boğuldu,” dedi ihtiyar balıkçı da. Adamların gemi direğine yapıştığını kendi gözleriyle görmüştü. James ile Cam, şöyle bir etrafa bakınan Mr. Ramsay’in patlayarak haykırmak üzere olduğundan korktular:</p>
				<p class="normal1">Ama ben daha hırçın bir denizde,</p>
				<p class="normal1">diye ve eğer bunu yaparsa, dayanamayacaklardı; onlar da var güçleriyle çığlık atacaklardı; içinde köpürüp duran tutkunun bir kez daha patlamasına katlanamayacaklardı; ama o ikisini de şaşırtarak, sadece “Ah,” demekle yetindi, sanki içinden, bunda bu kadar büyütecek ne var ki, diye düşünmüş gibi. Fırtınada birkaç adamın boğulması gayet doğal; bu gayet normal bir şey ve denizin derinliklerinde de (sandviçinin kâğıdındaki kırıntıları o derinliklere yolladı) sadece su var sonuçta. Piposunu yakıp saatini çıkardı. Gözlerini kısarak saate baktı; belki de aklından bir matematik hesabı yaptı. Sonra, bir zafer kazanmış gibi konuştu:</p>
				<p class="normal1">“Aferin!” James tekneyi doğuştan denizci gibi idare etmişti.</p>
				<p class="normal1">İşte! diye düşündü Cam, içinden James ile konuşarak. Sonunda aldın. Çünkü James’in istediği şeyin bu olduğunu, şimdi alınca da ne babasına, ne ona ne de bir başkasına bakmadan, halinden gayet memnun bir şekilde öylece oturacağını biliyordu. Eli yekenin üstünde, alnını hafif kırıştırmış, somurtarak öylece oturuyordu. O kadar sevinçliydi ki bu hazzın tek bir zerresini bile elinden almalarına izin veremezdi. Babası onu övmüştü. İnsanlar bunun umurunda bile olmadığını zannetmeliydi. Ama aldın işte, diye düşündü Cam.</p>
				<p class="normal1">Rüzgârı arkalarına almış, sığ kayalığın yanından, onları olağanüstü bir kıvraklık ve coşkuyla birbirlerine fırlatan uzun ve sarsıcı dalgaların üzerinden hızla, hiç batıp çıkmadan ilerliyorlardı. Yan tarafta, suyun sığlaşıp yeşil bir renk aldığı yerde bir dizi kahverengi kaya görünüyor, içlerinden bir tanesine, daha yüksekçe olan bir kayaya sürekli dalga çarpıyor, su damlacıklarından küçük bir sütun yükselerek tekrar aşağı yağıyordu. Dalganın çarpışı ve damlacıkların patır patır düşüşüyle birlikte, sanki tamamıyla özgür ve zamanın başlangıcından beridir böyle esip gürleyerek oyunlar oynayan vahşi yaratıklarmış gibi yuvarlanıp duran, hoplayıp sıçrayan, kayaları tokatlayan dalgalardan gelen hışırtıya, tıslamaya benzer bir sesi de duyabiliyordunuz.</p>
				<p class="normal1">Artık Fener’deki iki adamın onları izlediğini ve karşılamaya hazırlandığını görebiliyorlardı.</p>
				<p class="normal1">Mr. Ramsay ceketinin önünü ilikleyip pantolonunun paçalarını kıvırdı. Oturup Nancy’nin hazırladığı, ambalaj kâğıdıyla üstünkörü sarılmış büyük paketi dizine koydu. Karaya çıkmaya hazır bir halde geride kalan adaya baktı. Uzağı görebilen gözleriyle altın bir tabağın içindeki dik duran bir yaprağa benzeyen ama gitgide uzaklaşmış olan adanın şeklini, o gayet net görebiliyordu belki de. Ne kadarını görebiliyor acaba, diye merak etti Cam. Kendisinin gördüğü sadece bulanık bir lekeydi. Ne düşünüyor acaba, diye merak etti. Ne arıyordu bu kadar kararlı, gözlerini dikerek ve sessizce? İkisi birlikte, kucağında o paketle, şapkasını takmadan oturmuş, yanıp kül olmuş bir şeyin dumanına benzeyen o kırılgan ve mavi şekle bakıp duruşunu izlediler. İstediğin ne, diye sormak istedi ikisi de. Ne istersen iste, vereceğiz, demek istediler. Ama onlardan istediği bir şey yoktu. Oturmuş adaya bakarak belki de, Can verdik, her birimiz yalnız, diye ya da işte geldim, diye düşünüyordu. Buldum, diye düşünüyor ama bir şey söylemiyordu.</p>
				<p class="normal1">Sonra şapkasını başına taktı.</p>
				<p class="normal1">“Şu paketleri alın,” diyerek başıyla Nancy’nin Fener’e götürmeleri için hazırladığı şeyleri işaret etti. “Paketler Fener’dekiler için,” dedi. Ayağa kalkıp teknenin başında, dimdik ve upuzun durduğunda, sanki tüm dünyaya hitap eder gibi, diye düşündü James: “Tanrı yok,” diye ve Cam de, sanki uzaya atlayacak gibi, diye düşündü ve Mr. Ramsay paketi elinde delikanlılar gibi çevik bir hareketle kayanın üstüne atlarken, peşinden gitmek için, ikisi birden ayağa kalktılar.</p>
				<p class="h1baslik"><span class="idebold1">XIV</span></p>
				<p class="normal1">“Varmış olmalı,” dedi Lily Briscoe, birden kendini tamamen bitkin hissederek. Fener neredeyse görünmez olmuş, mavi bir pusun içinde erimiş, oraya bakmak için harcadığı çaba ve Mr. Ramsay’in Fener’e çıkışını düşünmek için harcadığı çaba, ki bunların ikisi de aslında aynı ve tek bir çabaydı sanki, bedenini ve zihnini son raddeye kadar zorlamıştı çünkü. Ah, ama çok rahatlamıştı. O sabah yanından ayrılırken, ona vermek istediği her neydiyse, sonunda verebilmişti. </p>
				<p class="normal1">“Fener’e çıktı,” dedi. “Bitti artık.” Sonra, ihtiyar Carmichael birden ayaklanıp hafifçe oflayarak, darmadağın olmuş saçlarında otlar, elinde üç çatallı mızrağıyla (aslında bir Fransız romanıydı), eski bir pagan tanrısı gibi yanında durdu. Çimenliğin yanında, o koca cüssesiyle hafiften sallanarak yanında durup, elini gözüne siper ederek, “Artık Fener’e çıkmış olmalılar,” dediğinde, Lily yanılmadığını anladı. Gerçekten de konuşmaları gerekmiyordu. Aynı şeyleri düşünmüşler ve o bir şey sormadan, Mr. Carmichael Lily’ye cevap vermişti. Ellerini açıp insanlığın bütün zaafları ve acılarının üzerinde tutarak, orada öylece durdu; hoşgörüyle, sevgiyle, nihai kaderlerini gözden geçirdiğini düşündü Lily. Şimdi olayı taçlandırdı, diye düşündü Mr. Carmichael’ın eli yavaşça yanına düşünce, sanki yükseklerdeki yerinden menekşe ve asfodellerden yapılmış bir çelengi bıraktığını, çelengin ağır ağır dalgalanarak düşüp boylu boyunca yeryüzüne serildiğini görmüş gibi.</p>
				<p class="normal1">Bir şey tarafından çağırılmış gibi, hemen tuvalinin başına döndü. İşte oradaydı – resmi. Evet, bütün o yeşilleriyle mavileri, yukarı aşağı ve bir yandan ötekine giden çizgileri, bir şey yaratma çabasıyla oradaydı. Tavan aralarına asılacağını düşündü; yok olup gideceğini. Ama ne fark eder ki, diye sordu kendi kendine, fırçasını tekrar eline alarak. Basamaklara baktı: boştular; tuvaline baktı: bulanık görünüyordu. Birden dikkatini topladı, bir an için de olsa resmi net olarak görmüşçesine, oraya, tam ortaya bir çizgi çekti. Olmuştu; resim bitmişti. Evet, diye düşündü aşırı bir yorgunlukla fırçasını elinden bırakarak, görmem gerekeni gördüm.</p>
<div class="calibre1" id="calibre_pb_6"/></body>
</html>