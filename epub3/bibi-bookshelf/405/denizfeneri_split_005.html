<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>denizfeneri</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik1" id="calibre_toc_2">İkinci Bölüm<br class="calibre3"/>
			  ZAMAN GEÇER</h1>
			  <p class="h1baslik"><span class="idebold1">I</span></p>
			  <p class="normal1">“Eh, bakalım gelecek neler gösterecek,” dedi terastan içeri giren Mr. Bankes.</p>
			  <p class="normal1">“Hava öyle karardı ki neredeyse hiçbir şey görünmüyor,” dedi Andrew, kumsaldan dönüyordu. </p>
			  <p class="normal1">“İnsan denizle karayı ayırt edemiyor,” dedi Prue.</p>
			  <p class="normal1">“O ışığı açık mı bırakıyoruz?” dedi Lily içeride ceketlerini çıkartırlarken.</p>
			  <p class="normal1">“Hayır,” dedi Prue, “herkes içeri girdiyse bırakmayız.”</p>
			  <p class="normal1">“Andrew,” diye seslendi, “holdeki lambayı söndürsene.”</p>
			  <p class="normal1">Yattıktan sonra biraz daha Vergilius okumak istediği için mumunu ötekilerden biraz daha uzun yanık tutan Mr. Carmichael’ınki dışında bütün ışıklar birer birer söndürüldü.</p>
			  <p class="h1baslik"><span class="idebold1">II</span></p>
			  <p class="normal1">Bütün ışıklar söndürüldükten, ay gözden kaybolduktan sonra, incecik bir yağmur çatıda tempo tutarken, kopkoyu bir karanlık çöktü sel gibi. Karanlığın selinden, bolluğundan hiçbir şey kurtulamayacak gibiydi, anahtar delikleriyle çatlaklardan içeri süzüldü, pancurların çevresini dolaştı, yatak odalarına daldı, şurada bir sürahiyle lavaboyu, burada kırmızılı sarılı yıldız çiçekleriyle dolu bir çanağı, öbür tarafta bir şifoniyerin keskin hatlarıyla sağlam gövdesini yuttu. Bozulanlar sadece mobilyalar değildi; insanın bakıp, “Bu odur,” ya da, “Bu şudur,” diyebileceği kadar bir beden ya da zihin de kalmamıştı pek. Arada bir, bir şeye tutunmak ya da bir şeyi kovmak iser gibi bir el havaya kalkıyor, birisi inliyor ya da hiçlikle şakalaşır gibi bir kahkaha atılıyordu.</p>
			  <p class="normal1">Salonda, yemek salonunda ve merdivenlerde çıt yoktu. Sadece rüzgârdan kopan birkaç esinti, paslı menteşelerden ve denizin rutubetinden şişmiş ahşaplardan (ne de olsa ev harap haldeydi), köşelerden dönüyor, içeri giriyordu. Neredeyse onların, salona girdiklerinde, etrafa merakla baktıklarını, duvardaki yer yer sökülmüş duvar kâğıdıyla oynadıklarını, onun duvarda daha ne kadar kalacağını, ne zaman tamamen söküleceğini sorduklarını hayal edebiliyordunuz. Sonra duvarları yalayıp geçerek, düşünceler içinde, duvar kâğıdındaki kırmızı ve sarı güllere solup solmayacaklarını sorar gibi ilerliyorlar ve önlerinde açılan, çöp sepetindeki yırtılmış mektupları, çiçekleri, kitapları sorgulayıp (nazikçe, çünkü bol bol zamanları vardı) Dost musunuz? Düşman mısınız? Daha ne kadar dayanırsınız? diye soruyorlardı. </p>
			  <p class="normal1">Sonra bulutların ardında kalmamış bir yıldızın, oradan geçen bir geminin, hatta belki Fener’in, tesadüfen oraya vuran ışığının, merdivenlere ya da kilimlere hafifçe basan ayak sesinin yönlendirmesiyle bu küçük esintiler merdivenleri çıkıp yatak odalarının kapılarına sokuldular. Ama daha öteye gidemezlerdi tabii. Başka şeyler bitmiş tükenmiş olsa da buradaki bozulmadan kalmıştı. Burada bu kayan ışıklara, yatağın tepesinde beceriksizce kıvrılıp bükülen bu esintilere, burada ne bir şeye dokunulabilirsiniz ne de bir şeyi yok edebilirsiniz denebilirdi. Bunu duyunca, tüy kadar hafif parmakları varmış ve tüy kadar kalıcılarmış gibi, halsizce, birer hayalet gibi, oradaki kapalı gözlere, birbirine gevşekçe dokunan parmaklara bir kez bakıp, eteklerini bitkince toplar, gözden kaybolurlardı. Böylece, bir yerlere sokularak, sürtünerek, merdivendeki pencereye, hizmetçilerin odasına, tavan arasındaki kutulara giderlerdi; aşağı inip yemek masasındaki elmaları sarartırlar, güllerin taçyapraklarını dağıtırlar, tuvaldeki resme dokunurlar, kilime sürtünüp yerlere biraz kum savururlardı. Sonunda, vazgeçerek hepsi dururlar, bir araya gelirler, hep birlikte iç çekerlerdi; hepsi birden amaçsızca yakınıp soluklarını üflerler, mutfaktaki bir kapıdan buna yanıt gelirdi; kapı ardına kadar açılır, içeriye hiçbir şey almaz, çarpılarak kapanırdı.</p>
			  <p class="normal1">[Vergilius’u okumakta olan Mr. Carmichael, üfleyerek mumunu söndürdü. Vakit gece yarısını geçmişti.]</p>
			  <p class="h1baslik"><span class="idebold1">III</span></p>
			  <p class="normal1">Ama sonuçta tek bir gece nedir ki? Kısa bir boşluk; özellikle de karanlık hemen azalırsa, bir kuş erkenden cıvıldarsa, bir horoz erkenden öterse ya da bir dalganın kovuğunda, ters dönen bir yaprak gibi, açık yeşil bir renk harekete geçerse. Ama gecenin ardından gelendir gece. Kış bir yığın geceyi stokta bekletir ve yorulmak bilmeyen parmaklarla, hepsine eşit ve adil davranır. Uzarlar; kararırlar. Kimileri parlak gezegenleri, ışıktan birer tabak gibi yukarılarda tutar. Güz ağaçları, ne kadar hırpalanmış olsalar da, mermerden sayfalarda yaldızlı harflerle savaşta ölmenin ve çok uzaklardaki Hindistan topraklarında kemiklerin nasıl beyazlayıp yandığının anlatıldığı katedrallerin serin <br class="chapter"/>kuytularının loşluğunda canlanan yırtık bayrakların ışıltısını alır. Güz ağaçları ayın sarı ışığında, emeğin gücünü yumuşatan, anızları yatıştıran ve dalgalara kıyıyı mavi mavi yalatan hasat dolunayının ışığında ışıldarlar. </p>
			  <p class="normal1">Şimdi sanki, insanoğlunun tövbe etmesinden ve çabalarından etkilenen Yüce Güç perdeyi aralamış, arkasında tek başına, belirgin, dimdik duran tavşanı; alçalan dalgaları; sallanan bir tekneyi gösteriyordu, onları hak edersek hepsi sonsuza kadar bizim olacaktı. Ama heyhat, Yüce Güç birden ipi çekip perdeyi kapatıyor; memnun olmamış; hazinelerini bir sağanağın ardına saklıyor ve hepsini öyle bir parçalıyor, öyle bir karıştırıyor ki, bir daha eski sükûnetlerine kavuşmaları, parçalarını bir araya getirip onlardan kusursuz bir bütün oluşturabilmemiz ya da o dağınık parçalardan gerçeği açık açık okuyabilmemiz olanaksız görünüyor. Pişmanlığımız ancak kısaca göz atmayı hak ediyor çünkü; çabalarımızsa kısa bir molayı.</p>
			  <p class="normal1">Geceler artık rüzgâr ve yıkımla dolu; ağaçlar eğilip bükülüyor, yaprakları karmakarışık savrulup çimenliği tamamen kaplıyor, su oluklarında birikiyor, yağmur borularını tıkıyor ve ıslak patikalara yayılıyor. Deniz de çırpınıyor, çatlıyor; uykusundan uyanıp kumsalda kuşkularına bir yanıt, yalnızlığını paylaşacak bir şey bulabilme umuduyla yatak giysilerini çıkarıp kumlarda gezinmek üzere tek başına aşağı inen biri, karşısında kendine ilahi bir hızla hizmet edecek, geceyi düzene sokabilecek, ruhun pusulasının dünyada yansımasını sağlayacak bir şey bulamayacaktır. El onun elinin içinde ufalır; ses kulaklarında kükrer. Bu karmaşanın içinde, yanıt aramak üzere uykudaki kişiyi yatağından kaldıran ne, neden, niçin gibi soruları geceye sormak yararsız görünebilir. </p>
			  <p class="normal1">[Karanlık bir sabah, Mr. Ramsay kollarını uzatıp koridorda sendeleyerek yürüyordu, ama, Mrs. Ramsay önceki gece ansızın öldüğü için, uzanan kolları boş kaldı.]</p>
			  <p class="h1baslik"><span class="idebold1">IV</span></p>
			  <p class="normal1">Ev böyle boşken, kapılar kilitli, döşekler dürülmüşken, sürüden ayrılan o esintiler, büyük orduların o öncü birlikleri, sertçe eserek içeri daldılar, çıplak ahşap döşemeleri yaladılar, kemirip yayıldılar ve kendilerine karşı koyan yatak odasında, salonda hiçbir şeyle karşılaşmadılar, sökülüp sallanan duvar kâğıtlarından, gıcırdayan ahşaplardan, masaların çıplak bacakları, çoktan paslanmış, kararmış, çatlamış tencere ve tabak-çanaktan başka bir şey yoktu. İnsanların çıkarıp öylece bıraktığı şeyler – bir çift ayakkabı, bir avcı kasketi, gardıroplardaki rengi solmuş birkaç etek ve ceket – bir tek bunlar insanın şeklini koruyor ve o boş durumdayken bir zamanlar içlerinin dolu ve hareketli olduğunu belli ediyorlardı; bir zamanlar ellerin kopça ve düğmelerle nasıl da uğraştığını; aynanın bir yüzü nasıl da yansıttığını; içinde bir siluetin döndüğü, bir elin belirip kaybolduğu, kapının açıldığı, çocukların paldır küldür içeri girdiği; ve yine dışarı çıktığı içi boşaltılmış bir dünyayı yansıttığını. Şimdi, günbegün, suya yansıyan bir çiçek gibi ışık dönüyor, berrak imgesi karşıdaki duvara vuruyordu. Sadece ağaçların gölgeleri, rüzgârda savruluyor, duvarda saygıyla eğiliyor ve bir an için duvara yansıyan ışık havuzunu karartıyordu; ya da kuşlar, uçarak, yatak odasının zemininden ağır ağır kanat çırparak geçen soluk lekeler yaratıyordu.</p>
			  <p class="normal1">Güzellik hüküm sürüyordu ve dinginlik, ve birlikte güzelliğin şeklini, yaşamın uzaklaştığı o formu oluşturuyorlardı; akşam saatindeki bir havuz gibi yalnız, bir tren penceresinden görülen, ancak bir kez görülen, çok uzaklarda, akşamla solmuş havuzun yalnızlığından sıyrılmasına fırsat vermeyecek kadar hızla gözden kaybolan. Güzellik ve dinginlik yatak odasında el ele tutuşmuştu, üzerleri örtülmüş vazoların, kılıf geçirilmiş koltukların arasına dalan rüzgâr bile, usulca sokularak sürtünen, hırıldayan, tekrar tekrar– “Göçüp gidecek misiniz? Yok olacak mısınız siz de?” –diye soran nemli ve soğuk deniz esintileri bile o huzuru, aldırmazlığı, katıksız bütünlük havasını bozamıyordu, sordukları soruya, burada kalıyoruz diye yanıt verilmesine gerek yokmuşçasına.</p>
			  <p class="normal1">Hiçbir şey o imgeyi bozamaz, o masumiyeti lekeleyemez, haftalar boyunca, o boş odada kuş çığlıklarının, gemi düdüklerinin, tarlalardan gelen o tekdüze uğultunun, bir köpeğin havlayışının, bir adamın haykırışının içine kaynayan ve evi sessizce onlarla kuşatan sessizliğin dalgalanan örtüsünü hiçbir şey bozamazdı sanki. Sadece bir seferinde sahanlıktaki bir döşeme tahtası yerinden fırladı; bir seferinde, gece geç saatte, bir kayanın asırlarca yerinde kaldıktan sonra dağdan kopup hızla yuvarlanarak vadide parçalanması gibi şalın bir ucu yerinden kurtulup sağa sola sallandı. Sonra yine her yere huzur çöktü; gölgeler titreşti; kendi görüntüsüne hayran olan ışık yatak odasının duvarında eğilip büküldü; sonra Mrs. McNab, çamaşır leğeninden çıkmış elleriyle sessizlik örtüsünü yırttı, çakılları ezen çizmeleriyle sessizliği çiğneyerek aldığı talimatı yerine getirmek için bütün pencereleri açmaya, yatak odalarını temizlemeye geldi.</p>
			  <p class="h1baslik"><span class="idebold1">V</span></p>
			  <p class="normal1">Sallana sallana (çünkü denizdeki bir gemi gibi yalpalıyordu) ve yan yan bakarak (çünkü hiçbir şeye doğrudan bakmaz, <br class="chapter"/>dünyanın aşağılamasına ve öfkesine sitem edercesine belli etmeden bakardı– aklı kıt bir kadındı, bunu biliyordu), tırabzanlara tutunup zahmetle üst kata çıkar ve bir odadan ötekine girip çıkarken şarkı söylüyordu. Uzun aynanın camını silerken bir yandan da iki yana sallanıyordu, görüntüsüne yan yan bakarken dudaklarından bir ses çıktı – belki yirmi yıl önce sahnede söylendiğinde neşeli bir ezgiydi, insanlar şarkıyı mırıldanarak dans etmiş olabilirlerdi, ama şimdi, dişleri dökülmüş, başı boneli bir hizmetçi kadın söylediğinde bütün anlamını yitirmiş, sanki budalalığın, gülünçlüğün, ayaklar altında ezilmiş olsa da yeniden canlanan bir direncin sesine dönüşmüştü, bu yüzden iki yana sallanarak toz alır, silerken, hayatın nasıl da upuzun bir keder ve çile olduğunu, yataktan kalkıp tekrar yatmak, bir şeyleri çıkartıp sonra tekrar kaldırmak olduğunu anlatır gibiydi. Neredeyse yetmiş yıldır tanıdığı bu dünya hiç de kolay ve güvenli bir yer değildi. Yorgunluktan beli bükülmüştü. Ne kadar, diye sordu güçsüz dizleriyle yatağın yanına çöküp altını silerken, bu daha ne kadar sürecek? Yine de zorlukla ayağa kalktı, kendi yüzünden, kendi ıstırabından bile kaçan, yana dönen o yan bakışla, anlamsızca gülümseyerek aynaya dikti gözlerini, sonra yine ağır aksak kilimleri kaldırmaya, porselenleri yerleştirmeye, her ne olursa olsun, avunacak bir şeyi varmış, ağıtının çevresi düzelmesi olanaksız bir umutla sarılmış gibi, yan yan aynaya bakmaya devam etti. Çamaşır leğeninin başında neşeli saatler geçirmiş olmalıydı, örneğin, çocuklarıyla birlikte (ikisi hayırsız çıkmış, biri onu terk edip gitmiş olsa da ); ya da meyhanede, içki içerken; çekmecelerindeki kıvır zıvırı karıştırırken. Karanlıkta bir çatlak vardı mutlaka, bilinmezliğin derinliklerinde, aynada sırıtan yüzünü kıvırmasına, işine geri dönerken o eski müzikhol şarkısını mırıldanmasına yetecek kadar ışığın geçmesini sağlayan bir kanal bulunmalıydı. Bu arada <br class="chapter"/>gizemciler, hayalciler kumsalda gezinip bir su birikintisini karıştırıp, bir taşa bakarak, kendi kendilerine, “Ben neyim?”, “Nedir bu?” diye sordular ve ansızın (ne olduğunu tam söyleyemeseler de) bir yanıtla ödüllendirildiler: böylece ayazda içleri ısındı ve çölde rahatı buldular. Ama Mrs. McNab her zamanki gibi kafayı çekip dedikodu yapmaya devam etti.</p>
			  <p class="h1baslik"><span class="idebold1">VI</span></p>
			  <p class="normal1">Dökülecek tek bir yaprağı olmayan ilkbahar, aşırı iffetli, namuslu ama küçümseyen bir bakire gibi çıplak ve neşeli, gözleri faltaşı gibi açık, gözlemleyerek, kendisine bakanların ne yaptığına, ne düşündüğüne aldırmadan kırlara yayılmıştı. </p>
			  <p class="normal1">[Prue Ramsay, o mayıs ayında babasının kolunda dünya evine girdi. Ne kadar da yakıştılar birbirlerine, dedi insanlar. Ve ne kadar da güzel görünüyor, diye eklediler. ]</p>
			  <p class="normal1">Yaz yaklaşır, akşamlar uzarken, kumsalda yürüyen, su birikintilerini elleyen o uykusuzlar, o umudunu yitirmemişler, olmadık hayaller gördüler – rüzgâra kapılıp sürüklenen atomlara dönüşen beden, kalplerinde titreşen yıldızlar, içteki hayalin dağılmış parçalarını dışarıda bir araya getirebilmek için kasten bir araya getirilmiş dağlar, denizler, bulutlar ve gökyüzü. Erkeklerin zihinleri olan o aynalarda, içinde bulutların sonsuza kadar dönüp durduğu ve gölgelerin şekillendiği, hayallerin silinmediği o çalkantılı su birikintilerinde, bütün martıların, çiçeklerin, ağaçların, erkek ve kadınların, hatta beyaz toprağın bile ilan eder gibi göründüğü (ama sorulduğunda hemen geri çekildiği), iyiliğin galip geleceğini, mutluluğun hüküm süreceğini, düzenin egemen olacağını ima eden o tuhaf işareti yadsımak imkânsızdı; mutlak iyiliği, tanıdık hazlardan ve bildik erdemlerden uzak, aile yaşamının işleyişine yabancı, kumlar içindeki bir elmas gibi tek, sert, parlak, ona sahip olana güven verecek bir yoğunluk kristalini aramanın peşinde oraya buraya savrulmanın, olağanüstü dürtüsüne karşı koymak da. Dahası, artık yumuşayan, uysallaşan, vızıldayan arıları ve uçuşan tatarcıklarıyla, pelerinine sarınan, gözlerini örten, başını başka yana çeviren bahar da, gölgeler gelip geçerken ve ara sıra yağmur serpiştirirken insanoğlunun ıstıraplarını öğrenmiş gibiydi. </p>
			  <p class="normal1">[Prue Ramsay’in o yaz doğum sırasında ortaya çıkan bir hastalıktan ölüşünün büyük bir trajedi olduğunu söyledi insanlar. Dediklerine göre mutlu olmayı onun kadar hak eden birisi yokmuş.]</p>
			  <p class="normal1">Ve şimdi yaz sıcağında rüzgâr casuslarını yine eve sokmuştu. Sinekler güneşli odalarda ağ örüyordu; camların yakınında uzayan otlar geceleri düzenli olarak pencereleri tıklatıyordu. Karanlık çöktüğünde, halının üzerine hükmedercesine vuran, halının desenini izleyen Fener ışığı, artık yumuşayan ve ayın ışığına karışan ilkbahar ışığıyla birlikte, okşarcasına ilerliyor, sezdirmeden biraz oyalanıyor, bakınıyor, sonra okşayarak tekrar geliyordu. Ama bu sevgi dolu okşayış arasında, o uzun ışın yatağın üzerine abanırken, kaya parçalandı; şalın bir kıvrımı daha yerinden kurtuldu; sarktı ve sallandı. Kısa yaz geceleri ve uzun yaz günleri boyunca, tarlaların yankıları ve sineklerin vızıltısı boş odalarda uğuldarken o uzun ışık şeridi usulca dalgalandı, amaçsızca salındı; güneş odaları böyle dilimlere ayırır ve içlerini sarı bir pusla doldururken içeri dalıp toz alan, silip süpüren Mrs. McNab de, güneşle delik deşik olan sularda kürek çeken tropikal bir balığa benziyordu. </p>
			  <p class="normal1">Ama bu uyuşukluğun ve uyku halinin üstüne, yazın ilerleyen günlerinde, keçenin üstüne vurulan boğuk çekiç seslerine benzer meşum sesler duyulmaya başlandı ve bu ses darbeleri yinelenince şal biraz daha gevşedi, çay fincanları çatladı. Arada bir, sanki dev bir ses acıyla haykırmış da dolapta duran bardaklar bile titreşmiş gibi, dolaptan cam sesleri geliyordu. Sonra yine sessizlik çöküyordu; ve sonra da, her gece, bazen de güpegündüz, güller parlarken, ışık duvara yansırken şekli belirginleşmişken, bu sessizliğin, bu kayıtsızlığın, bu bütünlüğün içine düşen bir şeyin çarpma sesi duyulur gibi oluyordu. </p>
			  <p class="normal1">[Bir bomba patladı. Fransa’da havaya uçan yirmi-otuz delikanlının arasında, ölümü neyse ki ani olan Andrew Ramsay de vardı.]</p>
			  <p class="normal1">O mevsimde kumsalda yürüyüp denize ve gökyüzüne hangi haberleri vereceklerini ya da hangi hayalleri doğrulayacaklarını soranların, ilahi cömertliğin alışıldık işaretleri –denizin üzerinde batan güneş, tan ağarışı, ayın doğuşu, ay ışığındaki balıkçı tekneleri ve birbirine avuç avuç ot fırlatan çocuklar– yanında bu neşeyle, bu huzurla uyumsuz bir şeyleri de hesaba katmaları gerekirdi. Kül rengi bir geminin sessiz hayaleti vardı örneğin, gelip gidiyordu; denizin durgun yüzeyinde, sanki altta görünmeden kaynayan, kanayan bir şey bulunuyormuş gibi, morumsu bir leke vardı. En muhteşem düşünceleri hareketlendirmesi ve en rahatlatıcı sonuçlara götürmesi tasarlanmış bir sahneye izinsiz girildi. Bunları görmezden gelmek, manzaradaki önemlerini yok saymak, deniz kıyısında yürürken dışarıdaki güzelliğin içteki güzelliği nasıl da yansıttığına hayran olmamak pek zordu. </p>
			  <p class="normal1">İnsanın gelişmesine katkıda bulunduğu şeyleri doğa mı tamamlıyordu? İnsanın başladığı işi o mu bitiriyordu? Aynı kayıtsızlıkla insanın ıstırabını görüyor, alçaklığına göz yumuyor ve çektiği çileye karşı çıkmıyordu. Öyleyse o yalnızlığı paylaşma, bütünleme, kumsalda yalnızken sorularına bir yanıt <br class="chapter"/>bulma hayali, sadece aynadaki bir yansımaydı, o aynanın kendisi de yüce güçler altta daha uyurken o sakinlik içinde yüzeyde oluşan bir donukluk muydu sadece? Sabırsız, umutsuzluğa kapılmış olsa da gitmeyi hiç istemeyen bir ruh hali içinde (çünkü güzelliğin insanı kendine bağlayan bir yanı, sunduğu avuntular vardı), kumsalda yürümek imkânsızdı; derin düşüncelere dalmak dayanılmazdı; ayna kırılmıştı.</p>
			  <p class="normal1">[Mr. Carmichael’ın o ilkbahar çıkardığı şiir kitabı beklenmedik bir başarı kazandı. Savaşın şiire duydukları ilgiyi yeniden canlandırdığını söylüyordu insanlar.]</p>
			  <p class="h1baslik"><span class="idebold1">VII</span></p>
			  <p class="normal1">Fırtınaların gazabı, güzel havaların insanın içine işleyen dinginliği, geceler boyu, yaz kış ara vermeden hükmünü sürdürdü. Boş evin üst kattaki odalarından kulak kabartıldığında (tabii kulak kabartacak birileri olsaydı), şimşeklerle aydınlanan müthiş bir karmaşanın ortalığı dağıttığı, devirdiği duyulabilir, rüzgârlarla dalgalar, alınlarına aklın ışığından tek bir zerre düşmemiş, iri cüsseli ve biçimsiz deniz canavarları gibi kendi aralarında eğlenir, alt alta, üst üste yuvarlanır, karanlıkta ya da gün ışığında saçma sapan oyunlara dalarken (çünkü gece ve gündüz, aylar ve yıllar birbirine karışıp birlikte akmaya devam ediyordu), sonunda evren hayvani bir keşmekeş, ahlaksızca bir şehvet içinde, kendi kendine amaçsızca savaşır, devrilir gibi olurdu. </p>
			  <p class="normal1">İlkbaharda rüzgârın savurduğu bitkilerin bahçede rastgele doldurduğu saksılar her zamanki gibi iç açıcıydı. Menekşeler gelmişti ve nergisler. Ama günün dinginliği ve aydınlığı da, gecenin karmaşası ve keşmekeşi kadar tuhaftı, şurada ağaçlar, burada çiçekler, kâh yere, kâh havaya bakan ama hiçbir şeyi, görmeyen, gözsüz, bu yüzden de korkunç. </p>
			  <p class="h1baslik"><span class="idebold1">VIII</span></p>
			  <p class="normal1">Hiçbir art niyeti olmadan, çünkü aile bir daha eve dönmeyecek diyenler vardı, zaten ev Mikail Yortusu’nda satılacaktı, Mrs. McNab evine götürmek için eğilip bir demet çiçek topladı. Toz alırken demeti masaya bıraktı. Çiçekleri severdi. Ziyan olmasınlardı. Diyelim ki ev satıldı (kollarını kavuşturup aynanın karşısında durdu), bayağı bir bakım isteyecekti – mutlaka isteyecekti. Yıllardır kimse oturmamıştı orada. Kitaplar falan hep küflenmişti çünkü savaş yüzünden yardımcı bulmak zor olduğu için evi tam istediği gibi temizletememişti. Artık tek kişinin baş edemeyeceği kadar harap bir haldeydi. Kendisi çok yaşlıydı. Bacakları sızlıyordu. Bütün kitapların güneşin altına, çimenlere serilmesi lazımdı; hole sıvalar dökülmüştü; çalışma odasının üstündeki yağmur borusu tıkanınca içeriyi su basmıştı; halı mahvolmuştu. Ama kendileri gelseydi ya; bakması için birisini yollasalardı ya. Dolaplarda giysiler vardı; bütün odalarda giysilerini bırakmışlardı. Ne yapacaktı onları? Hepsi güvelenmişti – Mrs. Ramsay’in eşyası. Zavallı hanımefendi! Bir daha hiç ihtiyacı olmayacaktı <span class="ideitalik">onlara</span>. Öldüğünü söylüyorlardı; yıllar önce, Londra’da. Bahçeyle uğraşırken giydiği gri bir pelerin vardı (Mrs. McNab elledi onu). Elinde çamaşırlarla bahçe yolunda yürürken, Mrs. Ramsay’in çiçeklerinin üzerine eğilişini görür gibi olmuştu (artık her yerini yabani otlar sarmış olan bahçe şimdi acınacak bir haldeydi ve çiçek tarhlarından önünüze tavşanlar fırlıyordu) – yanında çocuklarından birisi, üzerinde o gri pelerinle Mrs. Ramsay’i görür gibiydi. Botlar vardı, ayakkabılar da; tuvalet masasının üzerinde bir saç fırçasıyla tarak duruyordu, nasıl olsa yarın geri döneceğinden eminmiş gibi bıraktığı. (Neyse ki çok ani bir ölüm olduğunu söylüyorlardı.) Savaş yüzünden ve o günlerde seyahat etmek çok zor olduğu için, bir seferinde tam gelecekken ertelemişlerdi; bunca yıldır hiç gelmemişlerdi; ona para yollamışlardı; ama ne bir mektup yazmışlar ne de gelmişlerdi, geldiklerinde evi bıraktıkları gibi bulmayı mı bekliyorlardı, olacak iş miydi bu! İşte, tuvalet masasının çekmecelerinde bir sürü şey vardı (çekmecelerin hepsini açtı), mendiller, kurdeleler. Evet, elinde çamaşırlarla bahçe yolundan yürürken, Mrs. Ramsay’i görür gibi olmuştu resmen. </p>
			  <p class="normal1">“İyi akşamlar Mrs. McNab,” derdi gerçekten gelmiş olsa.</p>
			  <p class="normal1">Ona karşı hep çok nazikti. Kızların hepsi onu severdi. Ama tabii, o zamandan bu yana çok şey değişmişti (çekmeceyi kapattı); birçok aile sevdiklerini kaybetmişti. O da ölüp gitmişti; Mr. Andrew öldürülmüştü; Miss Prue’nun da ilk çocuğuyla birlikte öldüğü söyleniyordu; ama o yıllarda herkes birilerini yitiriyordu zaten. Fiyatlar fahiş derecede artmış, üstelik bir daha da düşmemişti. Onu o gri peleriniyle öyle iyi hatırlıyordu ki.</p>
			  <p class="normal1">“İyi akşamlar Mrs. McNab,” der ve aşçıya onun için bir tabak sütlü çorba ayırmasını söylerdi – ta kasabadan oraya elinde o sepetle yürüdüğü için, biraz çorba içmek isteyeceğinden emin olarak. Onu görebiliyordu şimdi, çiçeklerinin üzerine eğilmiş (sarı bir ışık gibi ya da teleskopun ucundaki çember gibi soluk ve titrek, çiçeklerinin üzerine eğilmiş gri pelerinli bir hanım, yatak odasının duvarından tuvalet masasının üzerine, oradan lavaboya doğru gezinirken, Mrs. McNab de ağır saksak yürümeye, toz alıp odayı toparlamaya devam etti).</p>
			  <p class="normal1">Aşçının adı neydi peki? Mildred mi? Marian mı? – öyle bir şeydi. Ah, unutmuştu – artık her şeyi unutur olmuştu. Bütün kızıl saçlı kadınlar gibi, o da heyecanlı bir tipti. Birlikte çok gülerlerdi. Mutfakta severlerdi onu. Onları güldürürdü ya. O zaman işler şimdikinden daha iyiydi.</p>
			  <p class="normal1">İçini çekti; tek başına baş edemeyeceği kadar çoktu iş. Başını sağa sola çevirdi. Şurası çocuk odasıydı. İşte, her yer rutubet olmuştu; sıvalar dökülüyordu. İnsan bir hayvan kafasını neden duvara asardı ki? O bile küflenmişti. Tavan arasını fareler basmıştı. Tavan akıtıyordu. Ama birini yollamıyorlardı; hiç gelmiyorlardı. Kilitlerden bazıları bozulmuştu, kapılar çarpıp duruyordu. Akşam karanlığında orada tek başına kalmak da hoşuna gitmiyordu. Tek başına bir kadın kaldıramazdı bunca işi, kaldıramazdı. Kemikleri çatırdadı, inledi. Kapıyı çarptı. Anahtarı kilitte çevirerek evi kapalı, kilitli, yapayalnız bırakıp gitti.</p>
			  <p class="h1baslik"><span class="idebold1">IX</span></p>
			  <p class="normal1">Ev yalnız bırakılmıştı; terk edilmişti. İçindeki yaşam çekilip gittikten sonra kum tepelerinde bırakılıp içine kuru tuz tanecikleri dolan bir deniz kabuğu gibiydi. Upuzun bir gece bastırmıştı sanki; sağı solu kemirip duran o küçük esintiler, hantalca ilerleyen o nemli ve soğuk soluklar galip gelmişti. Tencereler paslanmış, kilimler çürümüştü. Kurbağalar da içeri girmenin bir yolunu bulmuştu. Askıdaki şal miskin miskin, amaçsızca sallanıp duruyordu. Ambardaki yer karolarının arasından bir devedikeni büyümüştü. Kırlangıçlar salona yuva yapmıştı; yerler çerçöple kaplanmıştı; duvarlardan kürekler dolusu sıva dökülüyordu; tavandaki kirişler ortaya çıkmıştı; fareler kemirecekleri kıvır zıvırı lambrilerin arkasına taşıyorlardı. Turuncu-siyah kanatlı kelebekler kozalarından fırlıyor, pencerelerde çırpınarak can veriyorlardı. Yıldız çiçeklerinin arasında gelincikler serpilmişti; çimende otlar büyümüş, rüzgârda dalgalanıyorlardı; güllerin arasından dev enginarlar yükseliyordu; lahanaların içinde saçaklı bir karanfil çiçek açmıştı; bir otun cama hafifçe vuruşu, kış gecelerinde, yazları bütün odayı yeşile boyayan sağlam ağaçlarla dikenli yaban güllerinden gelen sert darbelere dönüşmüştü.</p>
			  <p class="normal1">Doğanın doğurganlığını, duyarsızlığını hangi güç önleyebilirdi ki şimdi? Mrs. McNab’in bir hanımefendiyi, bir çocuğu, bir tabak sütlü çorbayı hayal edişini? Güneş ışığı gibi gezinmişti duvarlarda hayali ve kaybolmuştu. Kapıyı kilitlemiş ve gitmişti Mrs. McNab. Tek bir kadının gücünü aştığını söylemişti. Kimseyi yollamıyorlardı. Yazmıyorlardı da. Çekmecelerdeki şeyler çürüyüp gidiyordu – onları böyle bırakmak çok yazık diyordu. Ev harabeye dönmüştü. Sadece Fener’in ışığı bir an için odalara dalıyor, kış karanlığında yatağın üstüne ve duvara şöyle bir göz atıyor, devedikeniyle kırlangıca, farelerle çerçöpe soğukkanlılıkla bakıyordu. Artık onlara karşı koyan bir şey yoktu; hayır diyen yoktu. Rüzgâr eserse essindi; gelincikler kendi tohumlarından büyüsündü ve karanfil lahanalarla birleşsindi isterse. Kırlangıçlar salonda yuva yaparsa yapsındı, devedikeni yerdeki karoları yana itsin, kelebekler koltukların solmuş kaplamaları üzerinde güneşlensindi. Kırık cam ve porselen parçaları çimenliğe yayılarak çimlerle ve yabani böğürtlenlerle sarmaş dolaş olursa olsundu.</p>
			  <p class="normal1">Çünkü artık o an gelmişti, terazinin hangi tarafına bir tüy konsa o tarafın ağır basacağı, şafağın titrediği ve gecenin duraksadığı o tereddüt ânı gelmişti. Bir tek tüy konsa ev çökecek, düşecek, dönüp karanlığın derinliklerine doğru inecekti. O harap olmuş odada, piknikçiler çaydanlıklarının altını yakacaktı; âşıklar oraya sığınacak, çıplak döşeme tahtalarının üzerine uzanacaklardı; çoban öğle yemeğini tuğlaların üzerine koyacak, evsiz serseri soğuktan korunmak için paltosuna sarınıp orada uyuyacaktı. Sonra çatı çökecekti; ağaç fundalarıyla ağu otları yolu, basamağı ve pencereyi kapatacaktı; o birikintinin üzerinde, orada burada ama arsızca büyüyeceklerdi; ta ki bir gün oradan geçen birisi, ısırgan otlarının arasındaki fenerçiçeklerinden ya da ağu otlarının içindeki bir porselen parçasından, bir zamanlar burada birilerinin yaşadığını, bir ev olduğunu anlayıncaya kadar.</p>
			  <p class="normal1">O tüy konmuş, terazinin kefesini aşağı itmiş olsa, bütün ev dibe çöküp unutuluşun kumları üzerine yayılacaktı. Ama işbaşında olan bir güç vardı; bilinç düzeyi pek yüksek olmayan bir şey; sendeleyerek ilerleyen, yan yan bakan bir şey; işini saygın ritüeller ya da ağırbaşlı ilahiler eşliğinde yapmayı aklına bile getirmeyen bir şey. Mrs. McNab inleyip duruyordu; Mrs. Bast’ın kemikleri çatırdıyordu. İkisi de yaşlıydı; her tarafları tutulmuştu; bacakları sızlıyordu. Nihayet süpürge ve kovalarıyla geldiler; işe koyuldular. Birdenbire, Mrs. McNab evi hazırlatabilir mi acaba, diye yazmıştı küçük hanımlardan biri: şunu yaptırabilir miydi, bunu yaptırabilir miydi? Alelacele. Yazın oraya gelebilirlerdi; her şeyi son âna bırakmışlardı; her şeyi bıraktıkları gibi bulmayı bekliyorlardı. Ağır ağır ve ağrılar sızılar içinde, süpürge ve kovalarla, yerleri paspaslayıp fırçalayarak, Mrs. McNab ile Mrs. Bast o kirliliğe ve çürümeye bir son verdiler; şurada bir lavaboyu, burada bir dolabı hızla daralıp üzerlerine kapanan Zaman havuzundan kurtardılar; bir sabah bütün Waverley romanlarıyla bir çay takımını unutuluşun elinden kaptılar; öğleden sonra pirinç bir şömine paravanıyla çelik bir şömine takımını yeniden gün ışığına çıkardılar. Mrs. Bast’ın oğlu George fareleri yakalayıp çimleri kesti. Ustalar çağırdılar. Kadınlar bir üst katta, bir aşağıdaki bodrumda eğilir, doğrulur, inler, şarkılar söyler, bir şeyleri açıp çarparak kapatırken menteşelerin gıcırtısıyla sürgülerin gıcırtısının, nemden şişmiş ahşapların gürültüyle çarpmasının eşlik ettiği beceriksizce ve meşakkatli bir doğum oluyordu sanki. Ah, dediler, ne çok iş varmış!</p>
			  <p class="normal1">Çaylarını bazen yatak odasında, bazen çalışma odasında içtiler; toza kire bulanmış yüzleri, süpürgelerin sapını kavramaktan kasılıp tutulmuş ihtiyar elleriyle, öğle vakti mola verdiler. Koltuklara yığılıp kâh musluklarla küvetlerle savaşıp ulaştıkları muhteşem zaferi, kâh bir zamanlar kömür karası, şimdiyse beyaz beyaz lekeli olan, üstlerinde soluk mantarlar üreyen, içlerinde sinsi örümcekler gizleyen sıra sıra kitaplara karşı, biraz daha zahmetle sağladıkları, biraz eksik kalan zaferi düşündüler. Mrs. McNab çayın içini ısıttığını hissederken, o teleskop bir kez daha gözüne yerleşti ve elinde çamaşırlarla bahçe yolunda ilerlerken, bir ışık halesi içinde, başını oraya buraya çevirerek, galiba kendi kendine konuşan o sırım gibi yaşlı beyefendiyi gördü. Adam onu fark etmedi. Onun öldüğünü söyleyenler vardı; kimileri de karısı öldü diyorlardı. Ölen hangisiydi acaba? Mrs. Bast da pek emin değildi. Ama genç beyefendi ölmüştü. Ondan emindi. İsmini gazetelerde görmüştü.</p>
			  <p class="normal1">Bir de o aşçı vardı, Mildred mi, Marian mı, öyle bir adı vardı işte – kızıl saçlıydı, bütün kızıl saçlılar gibi asabiydi, ama huyuna gitmeyi bilirseniz, çok da iyi bir kadındı. Birlikte ne çok gülerlerdi. Maggie’ye bir tabak çorba ayırırdı hep; ya da biraz jambon; mutfakta ne kalmışsa. O günlerde iyi yaşarlardı. Hiçbir eksikleri yoktu (çocukların odasındaki şömine paravanının önüne, hasır koltuğa oturmuş, içini ısıtan çayla dili çözülmüş, neşeyle anılar yumağını çözüyordu Mrs. McNab). Evde kalanların sayısı bazen yirmiye ulaşır, iş hiç bitmez, gece yarısını geçene kadar bulaşık yıkanırdı.</p>
			  <p class="normal1">Mrs. Bast (aileyi hiç tanımamıştı; o sırada Glasgow’da yaşıyordu) fincanını bırakarak, o hayvanın kafasını duvara neden astılar acaba, diye sordu. Yabancı bir ülkede vurulmuş olmalıydı. </p>
			  <p class="normal1">Büyük ihtimalle öyle olduğunu söyledi Mrs. McNab de, anılarını bol keseden sergilemeye devam ederek; doğu ülkelerinde yaşayan dostları vardı; eve konuk gelen beyefendiler, gece elbiseleri giyen hanımlar; bir seferinde yemek salonunun kapısından hep birlikte sofraya oturduklarını görmüştü. Yirmi kişi vardılar herhalde, hepsi de mücevherler içinde; bulaşığa yardım etmek için kalmayı teklif etmişti çünkü gece yarısına kadar bile bitmeyecekmiş gibi görünüyordu bulaşık.</p>
			  <p class="normal1">Ah, dedi Mrs. Bast, evi çok değişmiş bulacaklardı. Pencereden dışarıya sarktı. Çimleri biçen oğlu George’u izledi. Ne olmuş buraya böyle, diye sorabilirlerdi tabii, çünkü bahçeden yaşlı Kennedy sorumluydu ama o da arabadan düşünce bacağı kötü olmuştu; sonra bir yıl ya da bir yıla yakın, kimsenin eli değmemişti bahçeye; sonra da Davie Macdonald ve tohumlar gönderilmiş olabilirdi, ama ekilip ekilmediklerini kim bilebilirdi? Çok değişmiş bulacaklardı.</p>
			  <p class="normal1">Çimleri biçen oğlunu izledi. Çocuk işini iyi yapanlardandı –sessiz sedasız çalışan tiplerden. Eh, artık dolapları halletmeleri gerekiyordu herhalde. Güçlükle doğrularak kalktılar. </p>
			  <p class="normal1">Nihayet, içeride günlerce uğraşıldıktan, dışarısı da kazıldıktan sonra, toz bezleri pencerelerden çekildi, camlar kapatıldı, evdeki bütün kapılar kilitlendi; ön kapı çarpılarak kapandı; iş bitmişti.</p>
			  <p class="normal1">Sonra, sanki bütün bu yıkayıp ovmalar, çimleri kesip biçmeler tarafından boğulmuş gibi o duyulur duyulmaz melodi, kulağın yakalar gibi olup kaçırdığı o müzik sesi, tekrar yükseldi; düzensiz, kesik kesik, yine de bir şekilde birbiriyle bağlantılı bir havlama, bir meleme; bir böcek vızıltısı, biçilmiş otların <br class="chapter"/>hışırtısı, kopuk kopuk ama yine de birbirine ait; bir gübre böceğinin ötüşü, bir tekerlek gıcırtısı, yüksek, alçak, ama hepsi gizemli bir şekilde birbiriyle ilişkili; kulağın bir araya getirmek için zorlandığı ve aralarında bir uyum yakalamanın ucuna kadar gelse de, asla tam olarak duyulamayan, aralarında asla uyum olmayan sesler sonunda, akşam olunca, birbiri ardına kesilir, uyum azalır, sessizlik çöker. Gün batımıyla birlikte hatlar kayboldu, yükselen bir sis gibi, sessizlik yükseldi ve yayıldı, rüzgâr kesildi, dünya usulca sarsılıp uykuya daldı; yapraklardan boğularak geçen bir parça yeşil ya da pencerenin yanındaki beyaz çiçeklerin donuk ışıltısı dışında, zifiri bir karanlıkta.</p>
			  <p class="normal1">[Lily Briscoe bir eylül akşamı geç saatlerde valizini eve taşıttı. Mr. Carmichael da aynı trenle gelmişti.]</p>
			  <p class="h1baslik"><span class="idebold1">X</span></p>
			  <p class="normal1">Sonra cidden barış gelmişti. Denizden kıyıya barış mesajları esiyordu. Artık kıyının uykusunu bölmek için değil, daha da derin bir uykuya dalıp dinlenmesini sağlamak, hayalperestlerin gördüğü bütün kutsal, bütün bilgece hayalleri onaylamak için – başka neler mırıldanıyordu – Lily Briscoe başını o tertemiz ve dingin odada yastığa koyup denizin sesini dinlerken. Dünyanın güzelliğinin sesi açık pencereden içeriye mırıltılarla giriyor ama öyle usulca mırıldanıyordu ki ne dediği duyulmuyordu – apaçık anlaşılsa da ne fark ederdi? – uyuyanlardan (ev yine dolmuştu; Mrs. Beckwith ile birlikte, Mr. Carmichael da orada kalıyordu) kumsala inmelerini, hiç değilde perdeyi aralayarak bakmalarını rica ediyordu. O zaman gecenin mor akışını göreceklerdi; başındaki tacı; asasındaki değerli taşları; ve gecenin gözlerine bir çocuğun nasıl bakabileceğini. Yine de kararsız kalırlarsa (seyahatten yorgun düşen Lily hemen uyumuştu; ama Mr. Carmichael mum ışığında kitap okuyordu), yine de hayır, bu ihtişamın buharlaşıp uçacağını, sabah çiyinin ondan daha güçlü olduğunu ve uyumayı tercih ettiklerini söylerlerse; o ses hiç yakınmadan ya da tartışmadan, usulca kendi şarkısını söyleyecekti. Dalgalar usulca kıyıya çarpacak (Lily uykusunda onları duyuyordu), ışık usulcacık azalacaktı (gözkapaklarından içeri süzülüyordu sanki). Ve her şey aynı yıllar önce olduğu gibi, diye düşündü Mr. Carmichael kitabını kapatıp uykuya dalarken. </p>
			  <p class="normal1"> Karanlığın perdesi evin üzerine, Mrs. Beckwith’in, Mr. Carmichael’ın ve Lily Briscoe’nun üzerine örtülürken ve gözlerinin üzerinde kat kat karanlıkla yatarlarken, ses gerçekten de yeniden başlayabilir, bu neden kabul edilmesin, neden bununla yetinilmesin, buna razı olup boyun eğilmesin, derdi. Adaların her tarafına ölçülü çarpan dalgaların iç çekişi onları rahatlattı; gece hepsini kuşattı; uykularını hiçbir şey bölemedi, ta ki kuşlar ötmeye ve şafak onların tiz seslerini kendi beyazlığına katmaya başlayana kadar, bir at arabası tıkırdadı, bir yerde bir köpek havladı, güneş perdeleri açtı, gözlerindeki tülü kaldırdı ve uykusunda kıpırdayan Lily Briscoe uçuruma düşerken kenardaki otlara yapışan birisi gibi battaniyesine yapıştı. Gözleri iri iri açıldı. İşte yine buradayım, diye düşündü, yatakta doğrulup oturarak. Uyanmıştı.</p>
			  </body>
</html>