<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gulsen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<p class="normal">Burada ancak var olarak kalan Tanrı’nın zatıdır; yol, yolculuk ve yolcu bir olur gider.</p>
				<p class="normal">Böyle bir durakta hulûl ve ittihada da imkân yoktur; çünkü birlikte ikilik sapıklığın ta kendisidir.</p>
				<p class="normal">Hulûl ve ittihad, bir başka varlığın bulunmasıyla mümkündür; birlikte manevî yolculuktan doğar.</p>
				<p class="normal">Vehimden doğan bir varlık var; o kalkar ortadan; yoksa ne Hak kul olur, ne kul Hak olur.</p>
				<p class="normal">Halkın varlığı ve çokluk görünüştedir, yoksa görünenler zaten onun mazharlarıdır.</p>
				<p class="normal">Önüne bir ayna koy da bak, aynada ayrı birisi gibi görünen aksi seyret.</p>
				<p class="normal">Bir kere daha bak hele, nedir o akis? Ne budur, ne o; peki, kimdir orada görünen?</p>
				<p class="normal">Ben kendi varlığımla varsam, bilmem ki gölgem ne oluyor?</p>
				<p class="normal">Yokluk varlıkla nasıl birleşebilir? Işıkla karanlık, her ikisi de beraber bulunamaz ki.</p>
				<p class="normal">Değil mi ki geçmiş yoktur; gelecek aylar, yıllar da gelmemiştir; şu halde içinde bulunduğumuz andan başka ne var?</p>
				<p class="normal">Gördüğün, bir noktadan ibaret, fakat vehim kaplamış seni, o yüzden de sen gördüğün suya, akan nehir adını takıyorsun; hep aynı suyu gördüğünü sanıyorsun.</p>
				<p class="normal">Bu ovada benden başka kimse yok; peki, söyle öyleyse bana: Bu ses nedir?</p>
				<p class="normal">Araz geçip gidicidir, cevherde arazlardan meydana gelmede; o halde nasıl oluyor da var oluyor araz, yahut nasıl oluyor da geçip giden cevherle birleşiyor?</p>
				<p class="normal">Cisimler uzunluktan, genişlikten, derinlikten meydana gelmede; iyi ama bunlar zaten cisim olmadıkça yok; peki, var olan, yok olan şeylerden nasıl var olur?</p>
				<p class="normal">İşte âlemin aslı da bu cinsten, bildinse inan ve inanca yapış.</p>
				<p class="normal">Gerçekten de Hak’tan başka var olan yok; artık sen istersen odur Hak de, istersen benim Hak de.</p>
				<p class="normal">Vehimden doğan şu gördüğün varlığı gerçek varlıktan ayır; yabancı değilsin sen; kendini bildik haline getir.</p>
				<p class="ortayazi">***</p>
				<p class="ortayazi"><span class="idebold">(ŞERH)</span></p>
				<p class="normal"><span class="idebold">B431-440.</span> “Ben Hakk’ım” mealinde sözler söyleyen, şiirler düzen, evvelce de söylediğimiz gibi Huseyn b. Mansûr’dur. Mevlânâ, “Fîhi mâ-fîh”te, “Halk ben Hakk’ım demeyi büyük bir dava sanır, oysaki ben kulum demek büyük bir davadır. Ben Hakk’ım demek, büyük bir gönül alçaklığıdır. Çünkü ben Tanrı kuluyum diyen, iki varlık ispat eder; bir kendisini, bir de Tanrı’yı ispata kalkışır. Fakat ben Hakk’ım diyen, kendisini yok etmiştir; yele vermiştir: ben Hakk’ım der, yani ben yokum, hep odur, Tanrı’dan başka bir varlık yoktur; ben salt yokluğum, hiçim der. Gönül alçaklığı bunda daha fazladır; bundan dolayı da halk anlamaz. İşte buracıkta bir kişi Tanrı rızası için Tanrı’ya kulluk eder; kulluğu meydandadır; Tanrı için kullukta bulunur; ama kendisini de görür, yaptığını da görür, Tanrı’yı da görür. O suya batmamıştır, suda boğulmamıştır. Suda boğulan o kişidir ki onda hiçbir hareket, hiçbir iş kalmaz; hareketi suyun hareketinden ibarettir,” buyurur (Bölüm, 11; s. 37). Mevlânâ, bu sözlerle ben Hakk’ım demenin, eğer benlikle, taklitle denmemişse Tanrı’da yok olan, varlığını yitiren kişinin ihtiyârsız olarak söylediği bir söz olduğunu, fakat ben kulum demenin, bundan daha üstün bulunduğunu bildiriyor. Kendi varlığından geçen, başlangıca dönen kişi şeriata uyar; temkine erer; edeb-i Muhammedî’ye riayet eder; Hz. Muhammed’in, “Gerçekten de ben kulum; kul gibi yerim, kul gibi içerim” buyurduğu gibi (Câmi; I, s. 86) kulluğunu söyler.</p>
				<p class="normal">Huseyn b. Mansûr hakkında, 23-32. beyitlerin şerhinde gereken bilgi verilmişti.</p>
				<p class="normal"><span class="idebold">B434.</span> XVII. surenin 44. ayetinde, “Yedi gök ve yerle onlarda ne varsa hepsi, onu noksan sıfatlardan tenzih eder ve hiçbir şey yoktur ki ona hamdederek onu noksan sıfatlardan tenzih etmesin; yalnız siz onların tespih edişlerini anlayamazsınız. Şüphe yok ki o azap etmekte acele etmez, halimdir ve suçları örter” denmektedir ki beyitte bu ayete işaret vardır.</p>
				<p class="normal"><span class="idebold">B436.</span> XL. surenin (Mümin) 16. ayetinde, “O kavuşma günü onlar kabirlerinden çıkarlar, Allah’a karşı hiçbir şeyleri gizli kalmaz; o gün saltanat ve tedbir kimindir? Bir ve her şeye üstün Allah’ın” denmektedir. Her an bir önceki ana göre kıyamettir; çünkü bütün zerrelere varıncaya dek kâinat yeniden yaratılmaktadır. Bu bakımdan, Kıyamet-i Kübra’dan önce de içinde bulunduğumuz her an kıyamet anı sayılabilir.</p>
				<p class="normal"><span class="idebold">B441.</span> Hû, o demektir ve zata işarettir; zat ise ne vehme sığar, ne hayale. XXVIII. surenin (Kasas) 88. ayetinde, “Ondan başka yoktur tapacak; her şey helak olur, ancak onun zatı kalır” buyurulur; bu ayete işaret olunmaktadır. </p>
				<p class="normal"><span class="idebold">B453-454.</span> Hulûl ve ittihad hakkında 102. beytin şerhinde bilgi verilmişti.</p>
				<p class="normal"><span class="idebold">B448.</span> Kâinatın varlığı, vehimden doğan, gerçekte olmayan bir varlıktır; nitekim bundan sonraki beyitlerde aynadaki akis ve gölge ile izah ediliyor. Burada şunu tekrar edelim ki kâinatı Allah tanımak, kâinata varlık izafe etmek “Vücudiyye” mezhebidir; panteizmin bir nevidir ve bu gerçek sûfîler katında batıldır. Bu bakımdan ne kul Hak olur, ne Hak kul olur.</p>
				<p class="normal"><span class="idebold">B461.</span> Araz ve cevher 201. beytin izahında anlatılmıştı. Akıllar ve nefisler gibi mücerret cevherlerin varlığını kabul etmeyen ve cisimlerin arazlardan, yani başlı başına kendi varlığıyla var olan şeylerden meydana geldiğini söyleyen filozoflar vardır ki bunlara göre aslolan cisimlerdir. Cevheri başlı başına var olan şey olarak kabul edenlere göreyse, arazlar, yani cevherle var olabilen şeyler, cevherlerle mevcut olurlar. Birinci kısımdan olan filozoflara göre renk, uzunluk, en, derinlik gibi cevherler arazlarla, cisimlerle var olabilir; ikinci kısımdan olanlara göreyse, cisimler cevherlerden meydana gelir. Fakat kâinat, daima yok olup gittiği cihetle arazlar da yok olmadadır; arazlar cevherlerle var oluyorsa, zaten yok olup giden şey, nasıl olur da kendiliğinden var olanla birleşir; o da yok olup gitmez mi? Cisimler uzunluktan, genişlikten, derinlikten, yani üç buuttan meydana gelmede; fakat bunlar da cisim olmadıkça yok. Peki, var olan şey, yok olan şeyden nasıl vücut buluyor?</p>
				<p class="normal">Bütün bu felsefî tahlilin sonucu olarak Şebüsterî, kâinatı Tanrı varlığına nispetle yok saymakta, gerçek varlığı Tanrı’ya vermektedir.</p>
				<p class="ortayazi">***</p>
				<p class="ortayazi"><span class="idebold">(METİN)</span></p>
				<p class="normal">Soru 8. “Yaratılmış olan hakikat yolcusuna neden vasıl olmuş derler... onun bu yol alması, bu erişmesi nasıl olur?”</p>
				<p class="ortayazi">***</p>
				<p class="normal">Tanrı vuslatı, halktan ayrılmaktır... kendine yabancı olmak, Hakk’a aşina olmaktır.</p>
				<p class="normal">Mümkün, üstündeki imkân tozunu silkti mi, vacipten başka bir şey kalmaz.</p>
				<p class="normal">İki âlemin varlığı da bir hayale benzer. Tanrı varlığıyla var olduğundan iki cihan da yok mesabesindedir.</p>
				<p class="normal">Tanrı’ya ulaşan da mahlûk değildir. Kâmil adam böyle bir söz söylemez.</p>
				<p class="normal">Yokluk bu makama nasıl yol bulabilir? Rablerin rabbi olan ulu Tanrıyla toprağın ne münasebeti var?</p>
				<p class="normal">Yokluk da ne oluyor ki Hakk’a vasıl olsun, manevî yolculukla bu makama erişsin!</p>
				<p class="normal">Bunu bir anlasan, yok mu, hemencecik tövbeler olsun der, dediğine pişman olursun.</p>
				<p class="normal">Sen yoksun, yokluk da daima hareketsizdir. Yok olan mümkün nasıl olur da vacibe ulaşabilir?</p>
				<p class="normal">Hiçbir cevher, araz olmadıkça var olamaz... araz da nedir? Bir an için varlık sahasında görünen, iki zaman içinde bâki kalamayan bir şey!</p>
				<p class="normal">Bu hususta kitaplar düzen hakîmler, cismi uzunluk, enlilik ve derinliği olan şeydir diye tarif ettiler.</p>
				<p class="normal">Heyula nedir? Ancak ve ancak yokluktan ibaret olan, yok olan bir şey. Sonra da suret onunla var oluyor ha?</p>
				<p class="normal">Suretin evveline evvel yoktur, fakat heyulasız olmaz... heyula da zaten yok olan bir şey!</p>
				<p class="normal">Âlemdeki cisimler işte bu iki yoktan meydana gelmiş... onlara ait bilinen şey, ancak yokluk.</p>
				<p class="normal">Mahiyetini bir bak da gör... esas itibariyle ne var, ne de yok!</p>
				<p class="normal">İmkân âlemine hakikat gözüyle bak... Tanrı varlığı olmadıkça yoktan, yokluktan ibaret.</p>
				<p class="normal">Varlık, kendi kemaliyle bütün imkân âlemine yayılmış... bu görünen suretler itibarî, görünüşe tabi.</p>
				<p class="normal">Görünüşe tabi olan şeyler de var olamaz... sayı çok ama sayılan bir şey.</p>
				<p class="normal">Cihanın varlığı ancak mecazî bir varlık, gerçek değil... şu âlemin işi baştan başa oyundan, düzenden ibaret.</p>
				<p class="normal">Denizden bir buğudur çıkar. Tanrı emriyle yağmur olup ovaya yağar.</p>
				<p class="normal">Güneşin ışığı, ta dördüncü kat gökten o ıslak toprağa vurur;</p>
				<p class="normal">Isıtır, yine su buğu olur, tekrar yücelere çıkar, aslına erişir.</p>
				<p class="normal">Isıya, suya toprakla hava da karıştı mı yeşil, taze, güzelim nebatlar biter.</p>
				<p class="normal">Nebat da canlı mahlûklara gıda olur, hayvan şekline girer... derken hayvanı insan yer, tekrar bir değişikliğe düşer, hayvanken insan olur.</p>
				<p class="normal">Şekilden şekle girerek bir nokta olur, o noktadan da yine insan meydana gelir.</p>
				<p class="normal">Çocuk olur, gençleşir, olgunluk çağına gelir, kocar... akıl, fikir, bilgi ve tedbir sahibi olur.</p>
				<p class="normal">Sonra pak Tanrı katından eceli takdir edilir, ölür... Temiz olan ruh temizlik âlemine, topraktan meydana gelen beden toprağa gider.</p>
				<p class="normal">Âlemin bütün cüzleri nebata benzer... hepsi de dirilik denizinden bir katredir.</p>
				<p class="normal">Zaman geçince yine o denize ulaşır... hepsi bu suretle aslına dönüp gider.</p>
				<p class="normal">Bütün zahirî varlıklar asılları olan yokluğa gider... tabiat onları bu eğreti varlıkta bırakmaz.</p>
				<p class="normal">Birlik bir denizdir ki kanlarla dolu... o denizden binlerce dalga delicesine coşup durmakta.</p>
				<p class="normal">Bir bak hele... denizden kopan bir katre nasıl oldu da bunca şekillere büründü, bunca adla adlandı.</p>
				<p class="normal">Buğu, bulut, yağmur, toprağın ıslaklığı... nebat, canlı mahlûkat, kâmil insan...</p>
				<p class="normal">Hepsi de önce bir katreydi... bütün bu varlıklar, o bir katreden meydana geldi.</p>
				<p class="normal">Akıl, nefis, gök, yıldızlar... bütün dünya, önünde de bir katreden ibarettir, sonunda da... Bunu böyle bil!</p>
				<p class="normal">Göklerin, yıldızların da ecelleri geldi mi, bütün varlık yoklukta kaybolur gider.</p>
				<p class="normal">Bir dalga koptu mu, bütün âlem mahvoluverir de “Sanki dün bunlar yokmuş” hakikati meydana çıkar.</p>
				<p class="normal">İşte sana da o vakit yakınlık hasıl olur... kendini terk edersin de sevgiliye kavuşursun.</p>
				<p class="normal">Burada kavuşmak, hayali terk etmekten ibarettir, gözünün önünden hayal kalktı mı kavuştun gitti.</p>
				<p class="normal">Fakat mümkün, mümkün oluştan çıktı, vacipleşti deme. Ne mümkün vacip olur, ne vacip mümkün.</p>
				<p class="normal">Manaları adam akıllı bilen, hakikati iyice anlayan kişi, böyle bir şey söylemez. Çünkü bu, hakikatlerin değişmesi demektir ki buna imkân yoktur.</p>
				<p class="normal">Önünde binlerce oluş, binlerce surete bürünüş 
				var... yürü, gelişini gidişini bir düşün de bak.<sup class="calibre3"><a href="gulsen_split_018.html#footnote-100-8" id="footnote-100-8-backlink" name="footnote-100-8-backlink">[8]</a></sup></p>
				<p class="normal">İnsanın cüzî ve küllî oluşuna ait bahsi, gizli, aşikâr birer birer söyleyeceğim.</p>
				<p class="ortayazi">***</p>
				<p class="ortayazi"><span class="idebold">(ŞERH)</span></p>
				<p class="normal"><span class="idebold">B462-500.</span> Tanrı vuslatı, halktan ayrılmak, varlıktan benlikten, bencilikten geçmek, mümkünde vacibin eserini, kudretini... görmek, bu görüşü de oluş haline getirmektir. Gerçekte, mümkünün varlığı, iki yokluk arasında izafî bir varlıktır. İki âlemden maksat dünya-ahiret, madde-mana, cisim-can, halk-emir diye anılan iki âlemdir ki ikisi de Tanrı’ya nispetle yok demektir. Çünkü madde, mananın zuhurudur: mana, yani ruh, emr, kuvvet âlemiyse, Tanrı sıfatlarının mazharıdır; bu varlık, bu mazhariyet, kendi varlığı değildir; bu bakımdan gerçekte yoktur. 466. beyitte, “rablerin rabbi” sözü, âlemlerin rabbi Allah’a racidir. Rab, her şeyi istidadına göre geliştiren, besleyen, olgunluğa götüren manasına gelir: bu bakımdan muallim ve mürebbiye de denebilir: fakat iltibası ortadan kaldırmak için İslam’da “rab” vasfı ancak Tanrı’ya verilir. 470-471. beyitlerde arazın, yani cevherle kaim olanın iki zaman içinde var olarak kalamayacağı, cisimlerin de uzunluk, enlilik ve derinlikten, yani bu üç arazdan meydana geldiği, bu yüzden de her an, bütün varlığın yokluğa aktığı anlatılmaktadır. 472-474. beyitlerde heyuladan, yani maddenin, her şekil ve sureti kabul ediş kabiliyetinden bahsedilirken, heyulanın suretsiz olamayacağı, suretsiz olarak düşünülemeyeceği, bu bakımdan suretle kaim olacağı, fakat suret olmadıkça heyulanın bir yoktan başka bir şey olmadığı, sonra da esasen yok olan şeyin sureti meydana getirdiği belirtilmekte, âlemdeki cisimlerin esasen yok olan bu iki şeyden meydana geldiğine göre hepsinin de yoktan, yokluktan ibaret olduğu anlatılmaktadır. Şebüsterî’ye göre âlemdeki varlık itibarîdir ve çokluk bir tek varlığın görünüşüdür. Bunu bir teşbihle canlandırır Şebüsterî:</p>
				<p class="normal">Denizden bir buğudur, çıkar; derken yağmur olur, yağar. Güneşin ışığı toprağa vurur, gene buğu olur, yücelere ağar; hararet gene onu buğu halinde göğe ağdırır; yağmur olur, yere yağar; hararetle, toprakla, havayla karışınca nebatlar biter; canlılara gıda olur. İnsan nebatı, canlıları yer; onlar insan varlığına bürünür; nutfe olur; insandan başka bir insan meydana gelir; doğar, akıl-fikir sahibi olur; eceli gelince ölür; beden gene toprağa gider; ruh berzah âlemine yücelir. Her şey aslına koşar; yokluktan gelmiştir, yokluğa gider ve bu her an böylece yürür durur.</p>
				<p class="normal"><span class="idebold">B491-503.</span> Bütün âlem bir vahdet manzumesidir; adeta bir denizdir; o denizden sayısız dalgalar coşar köpürür; denizse birdir. Denizden buğu olup havaya ağan katre, bulut olur; yağmur olur; nem olur; nebatın varlığına girer; canlı mahlûk olur; insan olur. Fakat bu, tekrar edelim ki “tenasuh” değildir. Tenasuhta insan ruhu ölümden sonra devre düşer ve bu batıldır; verilen örnekse insana kadar olan devirdir; insanın ölümünden sonra ruhu tekrar devre düşmez ve ahiret vardır, inkârı küfürdür.</p>
				<p class="normal">Kâinat, örnekteki katreye benzer; bütün âlem her an gayb âleminden zahir olur, gene gayb âlemine gider. 497. beyitteki “Sanki dün yokmuş” sözü, X. surenin (Yunus) 24. ayetinden iktibastır.</p>
				<p class="normal">Yalnız, bu izafî varlıklar vacibin mümkün oluşu değildir; yani bu suretlere bürünen Tanrı değildir; gerçekler değişemez; vacip daima vaciptir, mümkünlerse vacibin mazharlarıdır; güneşin aynaya aksedişi nasıl aynanın güneş olmasını sağlamazsa, bu mümkün olan mazharlarda vacip olan Tanrı’nın hükmünün, kudretinin... zuhuru da onların vacip olmasını icap etmez. Şebüsterî, bu sorunun cevabına ait son beyitlerde bilhassa bunu belirterek “Vahdet-i Mevcud” inancının batıl olduğunu bildirmektedir.</p>
				<p class="ortayazi">***</p>
				<p class="ortayazi"><span class="idebold">(METİN)</span></p>
				<p class="normal">Soru 9. “Mümkünün vacibe ulaşması ne demek... yakınlık, uzaklık, bu yakınlıkta, bu kavuşmada ileri gidiş, geri kalış nedir?”</p>
				<p class="ortayazi">***</p>
				<p class="normal">Bunları artıksız, eksiksiz benden duy... sen ona yakınlığından dolayı ondan uzak düşmüşsün, çok yakınsın, adeta osun da onu göremiyor, kendini ondan uzak sanıyorsun.</p>
				<p class="normal">Varlık yokluk âleminde zuhur etti de yakınlık, uzaklık, ileride bulunuş, geri kalış o yüzden meydana geldi.</p>
				<p class="normal">Yakın ona derler ki ona varlık nuru saçıldı... uzak da varlıktan uzak kalan yokluktur. </p>
				<p class="normal">Tanrı sana nuruyla tecelli etse, seni mevhûm varlığından kurtarırdı.</p>
				<p class="normal">Bu vardan, yoktan eline ne geçti ki? Bundan kâh korkuya düşmektesin, kâh ricaya.</p>
				<p class="normal">Tanrı’yı tanıyan ondan korkmaz ki... çocuk ancak kendi gölgesinden korkup durur. </p>
				<p class="normal">Yola koyuldunsa korku kalmadı; zaten arabaya binmiş olan kamçı istemez. </p>
				<p class="normal">Bedenin de varlıktan tertemiz, canın da... artık cehennem ateşinden ne korkun var?</p>
				<p class="normal">Halis altın ateşten büsbütün parlar... içinde 
				başka bir şey, bir pislik olmadıktan sonra neyi yakacak ki<sup class="calibre3"><a href="gulsen_split_019.html#footnote-100-9" id="footnote-100-9-backlink" name="footnote-100-9-backlink">[9]</a></sup></p>
				<p class="normal">Önünde senden başka bir şey yok, ama mevhûm varlığından kork, çekin!</p>
				<p class="normal">Kendine, kendi varlığına tutuldun mu, bütün âlem baştan başa sana hicap kesilir.</p>
				<p class="normal">Sen varlık dairesinin en aşağısındaki cüzüsün... sen birlik noktasının tam karşısındasın.</p>
				<p class="normal">Âlemdeki bütün varlıklar sende zuhur etmiştir de onun için şeytana dönmüşsün, “Benim gibi kim var ki?” dersin.</p>
				<p class="normal">Onun için “Ben dilediğimi yaparım... bedenim bir binek atı, ben de üstündeki atlıyım...</p>
				<p class="normal">Bedenin dizginini canımın eline verdiler de o yüzden bana bütün teklifleri yüklediler” demektesin.</p>
				<p class="normal">Bilmezsin ki bu yol ateşe tapanların yoludur... bütün bu afet, bütün bu uğursuzluk, varlıktan meydana gelir.</p>
				<p class="normal">A bilgisiz adam, esasen yok olan kişide hangi ihtiyâr olabilir?</p>
				<p class="normal">Varlığın tamamiyle yoktan, yokluktan ibaretken ihtiyârım nerde diye düşünmüyorsun bile.</p>
				<p class="normal">Birisinin varlığı kendinden olmazsa, o adam kendiliğinden iyi, yahut kendiliğinden kötü de olmaz.</p>
				<p class="normal">Bütün âlemde kimi gördün ki bir an olsun dertsiz, kedersiz zevke, neşeye sahip olsun?</p>
				<p class="normal">Kimin bütün umdukları çıktı... kim ebedî olarak kemale sahip oldu, zevale erişmedi?</p>
				<p class="normal">Mertebeler bâkidir ama o mertebelere ehil olanlar Tanrı emrindedir, galip olan da yalnız Tanrı’dır.</p>
				<p class="normal">Her yerde tesir eden bil ki Tanrı’dır. Haddinden dışarıya ayak atma.</p>
				<p class="normal">Bu kader nedir, ihtiyârım var mı ki diye bir kendine danış, bir haline bak da, ihtiyâr davasına girişen kimdir, anla.</p>
				<p class="normal">Peygamber, cebirden başka bir yola gidene, Mecûsîye benzer buyurdu.</p>
				<p class="normal">Mecûsîler, nasıl bir Yezdan, bir de Ehremen vardır derlerse, o ahmak bilgisiz de biz ve ben der; benlik, varlık davasına kalkışır.</p>
				<p class="normal">İşleri biz yapıyoruz demek mecazîdir; esasen bu nispetler oyuncaktan, asılsız şeylerden ibaret.</p>
				<p class="normal">Sen yokken yapacağın şeyleri yarattılar da seni bir iş için seçtiler, bu dünyaya getirdiler.</p>
				<p class="normal">Her şeyi yerli yerinde yaratan Hak, kudretiyle ve sebepsiz olarak her şeyi takdir etti; bilgisiyle, dilediği gibi takdir eyledi.</p>
				<p class="normal">Canı, bedeni yaratmadan önce herkesin gideceği yolu çizdi, yapacağı işi düzdü.</p>
				<p class="normal">Birisi yedi yüz bin yıl kullukta bulundu; sonunda onun boynuna lanet halkasını geçirdi.</p>
				<p class="normal">Öbürü suç işlemek yüzünden ışıklandı, arındı; tevbe edince de seçilme ışığını gördü.</p>
				<p class="normal">Bundan daha şaşılacak şey de şu: Bu, buyruğu terk ediş yüzünden Hakk’ın lütuflarını elde etti; rahmete nail oldu; suçu örtüldü, bağışlandı;</p>
				<p class="normal">Öbürüyse, yapmaması buyurulan şey yüzünden lanetlik oldu. Senin işin ne de hoştur; ne de sebebe bağlanmaz, soruya gelmez, hikmeti anlaşılmaz iştir.</p>
				<p class="normal">Ululuk tapısı nelikle, nitelikle anlatılacak işlerin tapısı değildir; ilahî işler kıyaslara sığmaz, akılla bilinmez.</p>
				<p class="normal">A ehil olmayan, ezelde ne oldu da bu Muhammed oldu, öbürü Ebu Cehil kesildi?</p>
				<p class="normal">Tanrı’ya karşı neden, niçin diyen kişi, ona karşı müşrik gibi, layık olmayan, söylenmesi gerekmeyen sözü söylemiştir.</p>
				<p class="normal">Neden, niçin diye sormak, ancak Tanrı’ya yaraşır; kulun itirazı kulluk ölçüsüne sığmaz.</p>
				<p class="normal">Tanrılık tümden ululuktur; sebep Tanrı işlerine eklenemez; bundan yücedir o.</p>
				<p class="normal">Tanrılığa yakışan, lütufta bulunmaktır; kahretmektir; ama kulluk yokluktur, her şeyi ondan bilmektir.</p>
				<p class="normal">İnsanın keramet göstermesi kendi elinde değildir; bu, insanın nasibi olamaz; dileğiyle meydana gelemez.</p>
				<p class="normal">İnsanın hiçbir şeyi, hiçbir işi kendinden olmadığı halde, yine de Tanrı ondan iyi, kötü yaptığı şeyleri sorar.</p>
				<p class="normal">İnsanın hiçbir ihtiyârı, hiçbir iradesi yoktur, emredileni yapmaya memurdur. Ne de yoksul kuldur insan... ancak Tanrı takdirini yapmaya mecbur bir ihtiyâr sahibi.</p>
				<p class="normal">Bu zulüm değildir... bilginin, adaletin ta kendisidir. Bu cevir değildir... lütfun, ihsanın ta kendisidir.</p>
				<p class="normal">Seni kendi zatınla tarif ettiler (sana mecazî bir varlık verdiler de) o sebeple şeriat hükümlerini yapmaya memur oldun.</p>
				<p class="normal">(Yokluğunu bilip) Tanrı teklifinden aciz oldun mu, tamamiyle ortadan kalkarsın.</p>
				<p class="normal">Tamamiyle kendinden kurtulur, Hak’la gani olur, Hak’la Hak olursun a derviş.</p>
				<p class="normal">Canım yavrum, yürü... tenini Tanrı kazasına teslim et. Tanrı takdirlerine razı ol.</p>
				<p class="ortayazi">***</p>
				<p class="ortayazi"><span class="idebold">(ŞERH)</span></p>
				<p class="normal"><span class="idebold">B504-505.</span> Uzaklık, yakınlık, ileriye gidiş, geride kalış, hep bedene ait nisbî, itibarî vasıflardır. Kur’ân-ı Kerîm’de, L. surenin (Kâf) 16. ayetinde, “Biz ona, şahdamarından yakınız” buyurulmakta, LVII. surenin (Hadîd) 4. ayetinde “Siz nerde olursanız olun. O sizinledir...” denmekte, daha birçok ayetlerde bu meal geçmektedir. Mekân ve zamandan münezzeh olan bu yakınlık, bu beraberlik ilmîdir; fakat vahdetin kesrette zuhuru, bizde bir azlık, çokluk, yakınlık, uzaklık mefhumu belirtmiştir.</p>
				<p class="normal"><span class="idebold">B507-508.</span> Hadiste, “Hikmetin başı Allah korkusudur” denmiştir (Câmi; II, s. 17). Gerçekten inanan kişi, yaradanının her halde, her kârda yaptığını, hatta düşüncesinden geçeni bildiğine inanmışsa, bütün kötülüklerden çekinmek lüzumunu duyar; insana bu inançtan daha yakın bir murakabeci bulunamaz, inananın korkuyla ümit arasında bulunmasına dair birçok kaberler vardır. Fakat aynı zamanda II. surenin 38. ve 112. ayetlerinde inanan ve Tanrı’ya tertemiz bir halde yönelen kişilere korku ve hüzün olmadığı, 262. ayetinde mallarını Allah yolunda harcayanların, ihsanda bulunduklarına minnet yüklemeyenlerin korku ve hüzünden emin oldukları bildirilmekte, 277. ayette inanan, iyi işler işleyenlere, namaz kılanlara, zekât verenlere aynı müjde var; daha birçok ayetlerde Allah dostlarına korku ve hüzün olmadığı bildirilmektedir. Bütün bu ayetlerden inanan için böyle bir makam ve mertebenin bulunduğu da anlaşılıyor.</p>
				<p class="normal"><span class="idebold">B509.</span> XIX. surenin (Meryem) 71. ayetinde, “Sizden bir kişi bile yoktur ki oraya uğramasın” buyurularak herkesin cehennemi göreceği, oraya uğrayacağı bildirilmekte, bundan sonraki ayette de, “Sonra çekinenleri kurtarırız; zalimleriyse diz çökmüş bir halde bırakırız orada” denmektedir. Bu ayetten herkesin bir kere cehenneme uğrayacağını, fakat müminlere zarar vermeyeceğini, kâfirlerin orada kalacaklarını söyleyenler, müminlerin cehenneme uğrayacaklarını, fakat girmeyeceklerini söyleyenler ve ayeti bu tarzda manalandıranlar da vardır (Mecma; VI, s. 524-526). Sıratın cehennem üstünde bulunduğunu ve cennete bu köprü geçilerek girileceğini, ayetin buna delalet ettiğini söyleyenler de olmuştur. Hadiste inanan Sırat’tan geçerken, cehennemin, geç ey mümin, nurun ateşimi söndürdü diyeceği bildirilmiştir ki Mevlânâ “Mesnevî”nin II. cildinde “Hz. Resûl’ün hastaya dua öğretmesi” bölümünde, “İnananlar, haşir günü ey melek derler, cehennem hepimizin geçeceği bir yol değil miydi? Mümin olsun, kâfir olsun, herkesin oradan geçmesi gerekmiyor muydu? Oysa biz bu yolda ne duman gördük, ne ateş. İşte buracıkta cennet, o esenlik yurdu; peki, o aşağılık uğrak nerdeydi? Bunun üzerine melek, filan yerde der, geçerken yemyeşil bir bahçe görmüştünüz ya; işte cehennem, o çetin azap yeri orasıydı; fakat size bağ-bahçe oldu; ağaçlık bir yer kesildi. Değil mi ki siz, bu cehennem huylu nefsi, fitneler koparan bu ululuk ateşini çalışıp çabaladınız, arıttınız; Tanrı uğruna o ateşi söndürdünüz; bilgisizlik karanlığı sizin yüzünüzden bilgi haline geldi...” beyitleriyle anlatır (c. II; s. 388-389; beyit 259 ve devamı. Yukarıdaki hadis için Câmi; I, s. 111’e bkz.).</p>
				<p class="normal"><span class="idebold">B517-520.</span> İrade ve ihtiyâr için 107. beytin izahına bakınız. Yalnız burada bir şeye dokunmak lüzumunu duyuyoruz:</p>
				<p class="normal">Şebüsterî, irade ve ihtiyâr davasında bulunanların yolunu ateşe tapanların yolu olarak bildiriyor. “Kaderiyye bu ümmetin Mecûsîleridîr; hastalanırlarsa hal-hatır sormak için ziyaretlerine, ölürlerse cenazelerine gitmeyin” mealindeki hadis ve Kaderiyye hakkındaki diğer hadisler, hem Ehlibeyt, hem Sahabe yoluyla gelmiştir (Câmi; II, s. 74; Sefîne; II, s. 409-410). Ehlisünnet, kadere inanmayanlara, yani kulda mutlak bir irade ve ihtiyâr olduğuna, emir ve nehiylerin tahyirî bulunduğuna inananlara Kaderî, yollarına “Kaderiyye” demiştir. Mutezile’yse, asıl kadere inananlar, yani hayır ve şerrin Allah’ın takdiriyle yapıldığı kanaatini güdenler Kaderîdirler; bir şeyi reddedenler, o şeye mensup sayılmazlar; kabul edenler o şeye nispet edilirler demişlerdir.</p>
				<p class="normal"><span class="idebold">B534.</span> Yedi yüz bin yıl kulluk eden Şeytan’dır; suç iş1emek yüzünden lütuflar elde ettiğini söylediği zatsa Âdem Peygamber’dir. 17. beytin şerhinde anlatıldığı gibi peygamberler masumdurlar; ismet peygamberlerin vasıflarındandır. XX. surenin 121. ayetinde Âdem’le Havvâ’nın yememeleri buyurulan ağaçtan yedikleri anlatılırken, “İkisi de o ağacın meyvesinden yediler de edep yerlerini gördüler ve cennetteki ağaçların yapraklarıyla edep yerlerini örtmeye koyuldular ve Âdem rabbinin emrine karşı geldi de umduğundan mahrum oldu” buyurulmaktadır. Mahrum olduğu şey, bundan bir önceki ayette, “ebedîlik ve zeval bulmayacak devlet” diye geçmektedir. Bu bakımdan Âdem suç işlememiştir; esasen o cennette kalmak için değil, yeryüzünde Tanrı halifesi olmak üzere yaratılmıştır (II, 30). Sûfîyye, bu nehye nehy-i tergibî demişlerdir.</p>
				<p class="normal"><span class="idebold">B536.</span> Beyitte XXI. surenin (Enbiya) 23. ayetine işaret edilmektedir ki bu ayette “yaptığından sorulmaz, onlardır sorumlu olanlar” buyurulmaktadır.</p>
				<p class="normal"><span class="idebold">B539.</span> Ebu Cehl’in asıl adı, Ebu Hakem Amr b. Hişâm’dır. Hz. Muhammed’e şiddetle karşı durmuş, hicretin ikinci yılında Bedir savaşında öldürülmüştür. Hz. Peygamber tarafından hakkında, “Bu ümmetin Firavun’u” buyurulmuştu.</p>
				<p class="normal"><span class="idebold">B544.</span> Keramet. Yücelik, yükseklik anlamlarına gelen bu söz, terim olarak erenlerden zuhur eden olağanüstü şeylere denir. Peygamberden zuhur ederse “mucize”, erenlerden zuhur ederse “keramet” dendiği gibi, bazı da hiç umulmadık, şeriata uymayan kişiden, yahut kâfirden zuhur ederse “istidrac” denir. Keramet sözü, XVII. surenin, “Velekad kerremna - Ant olsun ki biz Âdemoğullarını üstün ettik” diye başlayan ayetten alınmıştır. İstidrac, yavaş yavaş yaklaştırmak anlamına gelir ve VII. surenin “Delillerimizi yalanlayanlara gelince: Biz onları yavaş yavaş, hiç anlamayacakları noktalardan helake yaklaştırır dururuz” mealindeki 182. ayetiyle, LXVIII. surenin (Kalem), “Artık sen bu sözü yalanlayanı bırak bana; biz onları yavaş yavaş, hiç bilmedikleri yerden cehenneme çeker dururuz” ayetinden alınmadır (44). Bu adın verilmesinin sebebi de kendilerinden zuhur eden şeylere, kendilerine verilen fırsata, her hususta başarı sağlamalarına dayanarak tuttukları yolun doğru olduğunu sanmaları, kendilerini büyük görmeleri, azgınlıklarını artırmaları, halkı kandırıp azdırmaları yüzünden gittikçe kötülüklerinin çoğalması, azaba hak kazanmalarının gittikçe fazlalaşmasıdır.</p>
				<p class="normal">Sûfîler, kerameti ikiye ayırırlar: Kevnî, ilmî. Kevnî keramet, yukarda söylediğimiz olağanüstü şeylerdir; bir an içinde olur, geçer. İlmî keramet, bilgisiyle birisini yola getirmek, yazdığı bir kitapla müşkülleri halletmektir. Doğru yola getirdiği kişiden irşad teselsül eder; yazdığı kitaptan zaman geçtikçe herkes faydalanır durur. Şeriatta buna “Sadaka-i cariyye”, yani devam eden sadaka denir. Hz. Muhammed, “Biriniz öldü mü, ameli kesilir, biter; ancak üç ameli kalır; onlarla boyuna ecre, mükâfata nail olur: Devam edip duran sadaka, yahut faydalanılan bilgi, yahut da onun için dua eden temiz evlat” buyurmuştur (Câmi; I, s. 29). Carî sadaka, köprü, çeşme, mektep, hastahane, cami gibi insanların boyuna faydalandığı bir hayırdır. Faydalanılan bilgi, “Bilgiyi yazın da yitirmeyin” hadisiyle (aynı; II, s. 73) bildirildiği gibi yazılan, tedvin edilen, bir kitap haline getirilen bilgidir; bununla da insanlar boyuna faydalanırlar. Temiz evlat da insanı hayırla andırır. İlmî keramet sonsuzdur, ebedîdir. Kevnî keramet bir zamana münhasırdır. Nitekim mucizelerden de bâki kalan Kur’ân-ı Kerîmdir.</p>
				<p class="normal">Sûfîlerin gerçekleri, kevnî keramet insana varlık, benlik verdiği için “hayz-ı rical – erkeklerin hayız görmesi” demişlerdir.</p>
				<p class="normal"><span class="idebold">B549.</span> Bu beyitlerde, II. surenin 30. ayetine işaret edilmekte, tekliften aczini bilenin varlığından çıkacağı, Hak’la ganî olacağı anlatılmaktadır. Tekliften aciz, emir ve nehiyleri terk etmek değildir; her hususta aczini tanıyıp itaati Tanrı başarısı, lütfu saymaktır; yoksa kuldan teklif aklı başında oldukça kalkmaz. XV. surenin (Hicr) son ayeti olan 99. ayetinde, “Yakın gelip çatıncaya dek Rabbine ibadet et” buyurulmaktadır. Bu ayetteki “yakın”, cumhurun ittifakıyla ölümdür (Mecma; VI, s. 347). Nitekim LXXIV. surenin (Müddessir) 40-49. ayetlerinde de “yakın” aynı manayadır.</p>
				<p class="ortayazi">***</p>
				<p class="ortayazi"><span class="idebold">(METİN)</span></p>
				<p class="normal">Soru 10. “Hangi denizdir, nasıl denizdir o deniz ki kıyısı sözdür; dibinden nasıl bir inci çıkar?”</p>
				<p class="ortayazi">***</p>
				<p class="normal">Varlık bir denizdir, söz de kıyısı. O denizin sedefi harf, incileri gönüldeki bilgi.</p>
				<p class="normal">Her dalgası rivayetlerden, Tanrı buyruklarından, peygamber sözlerinden binlerce iri taneli ve değerli inciler çıkarır.</p>
				<p class="normal">Her an o denizden binlerce dalga kopar da yine bir dalgası eksilmez.</p>
				<p class="normal">Bilgi o ulu denizden meydana gelir, bilgi incisinin sedefi de sestir, harftir.</p>
				<p class="normal">Manaların bu makama tenezzül edince birer surete bürünmeleri zaruridir.</p>
				<p class="normal">Nisan ayında duydum ki sedef denizin dibinden denizin yüzüne çıkar;</p>
				<p class="normal">Denizin dibinden çıkar da denizin üstünde ağzını açar durur.</p>
				<p class="normal">Denizden de bir buğu çıkar, sonra yine Tanrı emriyle (su olup) denize yağar.</p>
				<p class="normal">Sedefin ağzına o nisan yağmurunun birkaç katresi düşer. Sedef ağzına yüzlerce düğüm vurur, ağzını sımsıkı yumar;</p>
				<p class="normal">Gönlü dolu olarak denizin dibine kadar dalar... içindeki yağmur katresi bir inci olur.</p>
				<p class="normal">Dalgıç denizin dibine dalıp o sedefi çıkarır, içindeki değerli inciyi elde eder. </p>
				<p class="normal">Senin bedenin de kıyıdır, varlık denize benzer; denizin buğusu feyizdir, yağmur da Tanrı adlarının bilgisi.</p>
				<p class="normal">Akıl o çok büyük denizin dalgıcıdır, çıkınında yüzlerce inci var.</p>
				<p class="normal">Gönül bilgiye bir kab mesabesindedir... gönüldeki bilginin sedefi de harfle sestir. </p>
				<p class="normal">Nefes, çakıp parlayan şimşek gibi o harfleri sürüp götürür... o harfler dinleyen kişinin kulağına varır.</p>
				<p class="normal">Sedefi kır da iri ve değerli inciyi çıkar... kabuğu at da o güzelim içi al.</p>
				<p class="normal">Lügat, türemeyle, nahiv ve sarfla beraber hep harfin etrafında dönüp dolaşır.</p>
				<p class="normal">Bütün ömrünü bunlar uğruna harceden, nazenin ömrünü hep saçma şeyler uğruna harcetmiş demektir.</p>
				<p class="normal">Evet... kabuk olmadıkça iç, olmaz, kemale gelmez... din bilgisi zahir bilgisinin içidir.</p>
				<p class="normal">Canım kardeşim, öğüdümü dinle de yürü, canla, gönülle din bilgisine çalış.</p>
				<p class="normal">Bu bilgiyi bilen, iki dünyada da ululuk bulmuştur... küçük olsa bile o bilgi yüzünden ululuk, yücelik elde etmiştir.</p>
				<p class="normal">Halle, zevkle edilen amel, dedikodudan ibaret olan zahir bilgisinden çok iyidir;</p>
				<p class="normal">Fakat sudan, topraktan meydana gelmiş bir şey olan amel, gönül işi olan bilgiye benzemez ki.</p>
				<p class="normal">Dikkat et de bak, cisimle can arasında ne fark var? Bunu batı saysan öbürü doğuya benzer.</p>
				<p class="normal">İbadetlerin zahir bilgisine nazaran ne derecede olduğuna bak da, hal bilgisinin zahir bilgisine nispetle ne derecede bulunduğunu anla.</p>
				<p class="normal">Dünyaya meyleden bilgi, bilgi değildir... o bilginin sureti vardır ama manası yoktur ki.</p>
				<p class="normal">Bilgi asla dünya hırsıyla bir araya gelmez. Melek istiyorsan kendinden köpeği uzaklaştır.</p>
				<p class="normal">Din bilgileri melek huylarından meydana gelir... köpek tabiatlı gönüle gelmez.</p>
				<p class="normal">Mustafa’nın sözü bundan ibaret... adamakıllı dinle; elbette böyledir ya.</p>
				<p class="normal">Ev içinde resim varsa o eve çaresiz melek giremez.</p>
				<p class="normal">Yürü... gönül levhini arıt da evine melek girsin, konak edinsin.</p>
				<p class="normal">Ondan sonra da melekten miras bilgisini elde et, ahiret için ekin ek.</p>
				<p class="normal">Tanrı kitabını kendi nefsinden ve âlemden oku... bütün güzel ve esaslı huylarla bezen.</p>
				<p class="normal">Güzel ve iyi huyların aslı olan huylar adalet, sonra hikmet, iffet ve yiğitliktir.</p>
				<p class="normal">Hakîm oluş, işte güçte ve sözde doğru olmaktan ibarettir. Bu dört huyla huylanan kişinin</p>
				<p class="normal">Canı da hikmeti duymuş, bilmiştir, gönlü de. Bir şeyin ne üstüne düşüp uzun uzun düşünür; ne aldırış etmeyip boşlar.</p>
				<p class="normal">Şehvetini namuslulukla örter... şehvete fazla düşkün oluş da şehvetten kesilme gibi kendisinden uzaklaşır.</p>
				<p class="normal">Yiğit olur, alçaklanmadan da arıdır, ululanmadan da... kendisinde korku da yoktur, kızgınlık da.</p>
				<p class="normal">Yolu, yordamı adalet oldu mu, zulmü yoktur, huyu güzelleşir.</p>
				<p class="normal">Bütün iyi huyları ortadır... bir huyda ne ileri gider, ne geri kalır.</p>
				<p class="normal">Her şeyde ortayı gözetme dosdoğru Sırat’a benzer... iki tarafı da sanki cehennemin ta dibi.</p>
				<p class="normal">O yol incelikte kıla benzer... eğilerek geçilmesine imkân yok. Keskinlikte kılıca benzer, üstünde fazla durmaya gelmez.</p>
				<p class="normal">Adaletin bir zıddı vardır, öbürlerinin iki. Bu suretle bu dört huyun yedi zıddı var.</p>
				<p class="normal">Her sayıda bir sır gizlidir. Bu yüzden cehennem kapıları yedidir.</p>
				<p class="normal">Şöyle ki zulüm ettin mi cehennem hazır... adaletin yeri de daima cennet.</p>
				<p class="normal">Adaletin karşılığı nurdur, rahmettir... zulmün layığı da lanet ve zulmet!</p>
				<p class="normal">İyilik adaletle zuhur eder... adalet, bedene en ileride, en üstün kemaldir.</p>
				<p class="normal">Birçok şeyler bir araya geldi de bir şeye döndü, bir şey haline geldi mi, cüzlerin birbirlerinden ayrılma hassası da kalmaz;</p>
				<p class="normal">Basit bir şeye benzerler. Bu cüz ile şu cüz birbirine ulaşır, birleşir.</p>
				<p class="normal">Fakat ruhla bedenin birleşmesi, bedeni meydana getiren cüzlerin birleşmesine benzemez. Çünkü ruhta cisim vasıfları yoktur.</p>
				<p class="normal">Su ve toprak, yani beden, tamamiyle temiz bir hale geldi, kabiliyet kazandı mı, Hak’tan ona izafî bir ruh geliverir.</p>
				<p class="normal">Bedenin cüzleri (olan toprak, su, yel ve ateş) müsavi ve münasip bir halde birbirine karışınca, meydana gelen o bedene can âleminin ışığı vurur.</p>
				<p class="normal">Can âlemi ışığının bu vuruşu, güneşin yeryüzüne vuruşuna benzer.</p>
				<p class="normal">Güneş, dördüncü kat gökte olmakla beraber ışığı yeryüzünü tedbir eden, yeryüzüne hayat ve feyiz veren bir nurdur.</p>
				<p class="normal">Unsurların tabiatları güneşte yoktur... yıldızlar, esas bakımından ne sıcaktır, ne soğuk, ne kurudur, ne yaş.</p>
				<p class="normal">Unsurların kuru ve yaş oluşu... ak, kızıl, yeşil, al ve sarı renklerde bulunuşu, hep güneşin tesirindendir.</p>
				<p class="normal">Unsurlar âleminde güneşin hükmü, adil bir padişahın hükmü gibi yürür. Fakat güneşin ışığı unsurlara girmiştir de denemez, onlardan hariçtir de denemez.</p>
				<p class="normal">Unsurlar, münasip ve müsavi bir halde birleşince bir güzellik kazanır, “Nefs-i natıka” da bu güzelliğe âşık oldu.</p>
				<p class="normal">Araya dinî bir nikâhtır düştü. Nefs-i küllî de insana bütün âlemi mehr olarak verdi.</p>
				<p class="normal">Fesahat, bilgiler, söz söyleme, güzel huylar ve güzellik... hep bedenle Nefs-i natıkanın birleşmesinden meydana geldi.</p>
				<p class="normal">Alım da eşsiz, örneksiz bir âlemden hiçbir şeye aldırış etmez bir rint gibi çıkageldi.</p>
				<p class="normal">Güzellik şehrine bayrak dikti... bütün âlemin düzenini bozdu, cihanı birbirine kattı.</p>
				<p class="normal">Kâh güzellik atına biner, salınır... kâh sözle keskin ve parlak bir kılıca benzer.</p>
				<p class="normal">İnsanda oldu mu alım derler, sözde oldu mu fasihlik.</p>
				<p class="normal">Veli olsun, padişah olsun... derviş olsun, peygamber olsun... herkes onun hükmü altında.</p>
				<p class="normal">Güzelllerin yüzünde ne sır vardır... bu yalnız güzellik değil, söyle... nedir o sır?</p>
				<p class="normal">Tanrı’dan başka kimsecikler gönül çekemez... Tanrılıkta Tanrı’ya ortaklık olamaz.</p>
				<p class="normal">Şehvet nereden insanların gönlünü çekecek? Hak bazı bazı batıl suretinde de görünüp durur... işte o kadar.</p>
				<p class="normal">Her yerde tesir edeni, iş başaranı Hak bil. Haddinden dışarıya ayak atma.</p>
				<p class="normal">Hak, Hak libasıyla zuhur etti mi, o zuhuru Hak dini bil; batıl suretinde zuhur edince de Şeytan işi.</p>
				<p class="ortayazi">***</p>
				<p class="ortayazi"><span class="idebold">(ŞERH)</span></p>
				<p class="normal"><span class="idebold">B562-569.</span> Bu beyitlerde kıyısı söz olan denizden bahsetmektedir. Bu denizin kıyısı söz, sedefi harfler, incileri de gönüldeki bilgilerdir. Deniz dalgalandıkça o dalgalarla Tanrı buyrukları, hadisler, binlerce güzelim inciler kıyıya vurmada, bu manalar harflerin sedefleriyle dökülüp saçılmada. Her solukta binlerce dalga coşup kabarmakta, fakat gene de o denizden bir katre bile eksilmemekte.</p>
				<p class="normal">Şebüsterî, varlığın bir zuhuru olan insan bedenini de deniz kıyısına benzetiyor. Varlık bir deniz, buğusu da feyiz. O buğu, Tanrı adlarının bilgisi yağmuru halinde gönüllere yağmada. Gönüllerdeki bilginin sedefi de harfler ve ses. Nefes, bir şimşek gibi çakıp o harfleri dinleyenlerin kulaklarına iletiyor. Sedefin içinde mana incileri var. Lügat, söz üretimi, nahiv ve sarf, hep harflerin çevresinde dönüp dolaşmada. Kabuk olmayınca meyve olmaz; meyveyi koruyan, olduran kabuktur. Dış bilgiler de iç bilgilerin kabuğu. İç bilgileri dış bilgileriyle, hakikat şeriatla korunuyor.</p>
				<p class="normal"><span class="idebold">B570-579.</span> Bu beyitlerde hal ile elde edilen bilgiyle sözle elde edilen bilgiyi, yani irfanla ilmi karşılaştırıyor. İrfan manevî âleme ait olup Tanrı vergisidir; ilim de anlayışa tabidir ve bu yüzden Tanrı lütfuyla elde edilir, fakat daha ziyade dünyaya aittir, irfan manaya, ilim maddeye yönelir; adeta canla beden gibi. Can doğuya benzer, ondan gerçeklik güneşi doğar ve bu güneş hiç batmaz. Bedense batıya benzer, orada mana güneşi batar. Dünyaya ait bilgi gerçek bilgi sayılmaz; sureti vardır da manası yoktur. Hz. Peygamber bu çeşit bilgi hakkında, “Allahım, sana sığınırım korkmayan, alçalmayan gönülden; duyulmayan, kabul edilmeyen duadan; doymayan nefisten; fayda vermeyen bilgiden. Bu dördünden de sana sığınırım” buyurmuştur (Câmi; I, s. 47).</p>
				<p class="normal"><span class="idebold">B580-581.</span> Hz. Peygamber “Melek, içinde köpek ve resim bulunan eve girmez buyurmuştur (aynı; s. 188). Köpek İmamiyye ve Şâfiiyyeye göre pistir, derisi de debagat kabul etmez. Resim hususunda ihtilaf vardır; haram olan, gölgesi düşen insan suretidir demişlerdir. Lâhicî, “Dünya leştir, onu dileyenler de köpeklerdir” hadisine dayanarak köpekten maksat dünya sevgisidir, resimden maksat da Tanrı’ya raci olmayan vesveseler, dileklerdir, evden maksat da gönüldür diyor. Dünya için 166-167. beyitlerin şerhine bkz.</p>
				<p class="normal"><span class="idebold">B584.</span> Beyitten itibaren hikmet üzerinde durmaktadır. Kur’ân-ı Kerîm’de hikmet, on yerde kitapla beraber ve kitaptan sonra zikredilmiştir. Hikmet, sünnet, dini tanımak, fıkıh, yani din hukuku, Kur’ân bilgisi, sözde ve işte doğruyu buluş, anlayış olarak tefsir edilmiştir. IV. surenin (Nisâ) 54. ayetinde İbrahim soyuna kitap ve hikmet verildiği bildirilir; burada hikmet nübüvvet, yani peygamberlik olarak tefsir edilmiştir; 113. ayetinde Hz. Muhammed’e kitap ve hikmet verildiği bildirilir. Buradaki hikmet Kur’ân, peygamberlik ve sünnet olarak tefsir edilir. V. surenin (Mâide) 110. ayetinde İsa Peygamber’e kitap ve hikmet verildiği beyan buyurulmaktadır ki buradaki hikmet, bilgi, şeriat diye tefsir edilmiştir. LXII. surenin (Cum’a) 2. ayetinde, Hz. Muhammed’in, ümmetine kitap ve hikmet bellettiği bildirilir ki burada da hikmet Kur’ân, sünnet, şeriat hükümleri ve bu hususlardaki bilgidir. İki yerde saltanat, tasarruf ve tedbirle geçer. II. surenin 269. ayetinde, Allah’ın dilediğine hikmet vereceği ve hikmet verilirse, birçok hayır verilmiş olacağı beyan edilir. Bu ayetteki hikmet Kur’ân bilgisi, sözde ve işte doğruyu buluş, din bilgisi, fıkıh, Tanrı korkusu anlamlarına gelmektedir. XVI. surenin (Nahl) 125. ayetinde, Hz. Peygamber’e halkı hikmetle, güzel öğütle çağırması, güzel bir tarzda münakaşa ve mübahasede bulunması buyurulmaktadır. Bu ayetteki hikmet, yapılacak işlerin güzel ve çirkinini, düzgün ve bozgununu bilip tanımak, işlerde ve sözlerde gerçeği ve isabetli olanı yapmak anlamındadır. Ayrıca altı yerde daha hikmet geçer ki gene aynı manalara gelir.</p>
				<p class="normal">Hz. Peygamber, “Hikmet, müminin yitik malıdır” (Künûz; II, s. 49), “Hangi kaptan çıkarsa çıksın, iyi-kötü, kimde bulunursa bulunsun hikmeti almaya bak” buyurmuştur (aynı; s. 51). “Hikmet şerefi artırır; hikmet sahibi, kul bile olsa padişahlarla oturur kalkar” (Câmi; I, s. 127) ve “Ben hikmetin şehriyim. Ali kapısıdır” hadisleri de Hz. Peygamber’den rivayet edilmiştir (Künûz; I, s. 112).</p>
				<p class="normal">Şebüsterî hikmeti, bilgi, anlayış, sözde ve işte gerçeği buluş olarak tefsir etmekte, 591. beyitte de her işin ortasını seçmek tarzında anlatmaktadır. Lâhicî, Şebüsterî’nin yedi cehennemden bahsettiğini, sekiz cenneti bildirmediğini kaydederek tevillerde bulunuyor; fakat bizce bunlar indîdir; onun için bahsetmeye lüzum görmüyoruz.</p>
				<p class="normal"><span class="idebold">B599.</span> Beyitten itibaren ruhun birçok şeylerin birleşerek bir şey olması tarzında bedenle birleşmediği, fakat bedenden ayrı da sayılamayacağı bildirilmektedir. Ruhun bedene taalluku, güneş ışığının yere vurması gibidir. Bedene karışsaydı, bedenle birleşip bir şey olsaydı, bedenle beraber ruhun da yok olması icap ederdi. Bedene ruhun taalluku küllî ruhun aksidir. Unsurlardan su yaşlığa, yel soğukluğa, toprak kuruluğa, ateş sıcaklığa sahiptir; bu dört tabiat güneşte yoktur ama unsurlar bu tabiatları güneşin yüzünden kazanırlar; nitekim madde âlemindeki çeşitli renkler de güneşin tesiriyle meydana gelir. Unsurlar hayata kabiliyet kazanınca Nefs-i küllî denen Nefs-i natıka, yani ruh, bedene ışık verir. Bu adeta manevî bir nikâhtır, nikâh parası da bütün âlemdir; bütün âlemin tasarrufudur. Böylece madde bakımından unsurlara ait olan insanda bu mana yüzünden söz söylemek, bilgi sahibi olmak, iyi huylar ve sonsuz kabiliyetler meydana gelir; derken alım (cazibe) da, hiçbir şeye aldırmaz bir rint gibi baş gösterir. Alım, insanda “güzellik” diye anılır, sözde “fasahat” adını alır. Bu da Tanrı güzelliğinin bir aksidir, ama bazı kere adamı sınırdan da çıkarabilir, ancak Tanrı’ya sığınan bundan kurtulur.</p>
				<p class="ortayazi">***</p>
				<p class="ortayazi"><span class="idebold">(METİN)</span></p>
				<p class="normal">Soru 11. “Külden daha fazla olan cüz hangi cüzdür... o cüzü aramanın, bulmanın yolu nedir?”</p>
				<p class="ortayazi">***</p>
				<p class="normal">Bil ki varlık külden daha fazla olan cüzdür, var olan küldür. Bu her şeyin aksinedir.</p>
				<p class="normal">Var olanların çokluğu zahirîdir. Hakikatteyse hepsi birdir.</p>
				<p class="normal">Küllün, yani var olan şeylerin varlığı çokluktan göründü. Kül cüzün, yani varlığın hakikatini çoklukla örter.</p>
				<p class="normal">Kül, yani var olanlar, görünüşte çok olduğundan sayı ve miktar bakımından kendi cüzü olan varlıktan azdır.</p>
				<p class="normal">Vacip olan Mutlak Varlık, var olan şeyin cüzü değil mi? Var olan şeyler ona tabi değil mi.</p>
				<p class="normal">Küllün, yani var olanların hakikatte bir varlığı yok ki. Var olan varlığın hakikatine arız olan bir şey.</p>
				<p class="normal">Küllün varlığı tek bir hakikatin çoklukla zuhurundan ibaret. Çok olan şey çokluktan görünmekte.</p>
				<p class="normal">Kül, yani var olan, birçok şeylerin bir araya gelmesinden peyda olan bir arazdır. Arazsa zaten yokluğa koşuyor.</p>
				<p class="normal">Küllün, yani var olan şeyin cüzleri yok oldu mu, kendisi de derhal imkân sahasından çekilir, yok olur.</p>
				<p class="normal">Âlem bir küldür ve bir göz açıp yumuncaya kadar hemencecik yok olur, iki zaman içinde bâki kalmaz.</p>
				<p class="normal">Yine göz açıp yumuncaya kadar tekrar bir âlem var olur. Her lahza bir yer, bir gök yok olmakta ve yokluktan varlığa gelmektedir.</p>
				<p class="normal">Her an yeniden yaratılmaktadır, gençtir... her an yok olmaktadır, kocamıştır... âlemde her an bir haşir vardır, bir neşir vardır.</p>
				<p class="normal">Âlemde hiçbir şey iki an içinde bâki değildir. Her şey, öldüğü anda yeniden doğmaktadır.</p>
				<p class="normal">Fakat kopacak olan büyük kıyamet bu değildir. Çünkü bu amel bakımındandır, o ceza bakımından.</p>
				<p class="normal">Onunla bunun arasında nice fark var... dikkat et de bilgisizliğe uğrama.</p>
				<p class="normal">Gözünü aç da tafsil ile icmalin farkına bak... saat, gün, ay, yıl... hepsi zaman ama birbirinin aynı değil.</p>
				<p class="normal">Burada söylenen sözlerle yapılan işlerin hepsi de mahşer gününde ortaya çıkar.</p>
				<p class="normal">Orada hatıra gelen, gönülden geçen şeylerin hepsi görünür. “Yevme tüblesserair”i okusana.</p>
				<p class="normal">Bunu anlamak istersen bak bir kere... sende de dirilmek ve ölmek var.</p>
				<p class="normal">Âlemde yüce, aşağı... ne varsa örneği senin bedeninde, senin canında. </p>
				<p class="normal">Âlem de senin gibi muayyen bir şahıs. Sen ona can kesilmişsin, o sana ten kesilmiş.</p>
				<p class="normal">İnsanın üç türlü ölümü vardır: Birincisi zatı itibariyle her lahza ölüp durmasıdır.</p>
				<p class="normal">İkinci ölümü, dileyerek, isteyerek ölmesi, üçüncüsü de eceli gelince ister istemez ölmesidir.</p>
				<p class="normal">Ölümle dirim, birbirinin zıddı olduğundan üç ölüme karşılık üç de dirim vardır.</p>
				<p class="normal">Âlem dileyerek isteyerek ölmez. Bu ölüm, bütün âlem içinde yalnız sana mahsustur.</p>
				<p class="normal">Fakat cihan da her an değişip durur ve her yok oluştan sonra derhal evvelki gibi var olur.</p>
				<p class="normal">Mahşerde neler olacaksa sende de onların örnekleri görünür, benzerleri olur.</p>
				<p class="normal">Bedenin yere benzer, baş da göğe. Duyguların yıldızlardır, ruhun güneş.</p>
				<p class="normal">Sert kemiklerin dağlara benzer, kılların nebatlarındır; ellerin, ayakların ağaç.</p>
				<p class="normal">Kıyamette yeryüzü nasıl titrerse, senin bedenin de ölüm çağında nedametten tir tir titrer.</p>
				<p class="normal">Beynin perişan olur, canın kararır, duyguların yıldızlar gibi nursuz, fersiz bir hale gelir. </p>
				<p class="normal">Kıllarının dibindeki deliklerin her biri terden bir deniz kesilir... sen de o denizde elsiz, ayaksız gark olursun.</p>
				<p class="normal">Ey yoksul adam, can çekişmeden kemiklerin boyanmış yüne döner, dağılır, perişan olur.</p>
				<p class="normal">Ayakların dolaşır... bütün çiftler çiftinden ayrılır, tek kalır.</p>
				<p class="normal">Can bedeninden tamamiyle çıktı mı, yeryüzüne benzeyen bedenin dümdüz kalakalır... Artık onda ne bir çıkıntı görürsün, ne bir girinti!</p>
				<p class="normal">İşte âlemin hali de bu çeşit olur, ölüm çağında kendinde gördüğün haller onda da zuhur eder.</p>
				<p class="normal">Varlık Hakk’ındır, ondan başka her şey fanidir. Kur’ân bunu anlatmaktadır.</p>
				<p class="normal">“Küllü men aleyhâ fân” bunu bildirdiği gibi “Le fî halkın cedîd” ayeti de apaçık anlattı.</p>
				<p class="normal">İki cihanın da yoktan var edilmesi ve varken yok edilmesi Âdemoğlunun yaratılması ve dirilmesi gibidir.</p>
				<p class="normal">Halk, daima yepyeni bir yaratılıştadır, dilerse ömrü uzasın gitsin.</p>
				<p class="normal">Tanrı ihsanının feyzi, daima sıfatlarla adlarda tecelli eder durur.</p>
				<p class="normal">O taraftan daima yaratmak ve kemale getirmek... bu taraftan daima ve her an değişip durmak.</p>
				<p class="normal">Fakat bu dünya zuhuru geçti mi, ahiret yurdunda her şey bâki kalır.</p>
				<p class="normal">Çünkü her neyi görürsen çaresiz, mana ve suret bakımından o şeyde iki âlem de vardır.</p>
				<p class="normal">İlk âlem (olan dünya) ile buluşmak, ayrılığın ta kendisidir. Öbür âlem ise şüphe yok, Tanrı’dandır, bâkidir.</p>
				<p class="normal">Bâkilik, ebedîlik, varlığın adıdır ama var olan şeylerde zuhur eden varlık daimî ve ebedî olursa,</p>
				<p class="normal">Varlığın zuhur ettiği suretler, o suretlerden zahir olan varlığa tamamiyle uygun olursa, ilk zuhuru olan şu dünyada, son zuhur olan ahiret âlemi görünüverir.</p>
				<p class="normal">Bu âlemde kuvvet bakımından ne varsa o âlemde bir uğurdan fiil halinde tecelli eder. </p>
				<p class="normal">Senden evvelce zuhur eden işler var ya... onları yapa yapa her defasında biraz daha alışır, onları yapmada bir kudret elde edersin...</p>
				<p class="normal">Faydalı olsun, zararlı olsun... onları her yapışta nefsinde bir meleke hasıl olur.</p>
				<p class="normal">Haller âdet edinince huy olur; meyveler zamanla güzel bir koku peyda eder.</p>
				<p class="normal">İnsan sanatları o itiyatla öğrenir... düşüncelerini onunla terkip eder.</p>
				<p class="normal">İşte bütün o meleke haline gelen sözlerle işler, mahşer günü meydana çıkar.</p>
				<p class="normal">Ten elbisesinden soyundun mu, hemencecik ayıplar da apaydın bir halde meydana çıkar, hünerler de.</p>
				<p class="normal">O vakit de bir tenin olur ama o tenin (unsurlarla) bulanıklığı yoktur. Her şeyin suya aksetmesi ve görünmesi gibi her suret o bedende görünür. </p>
				<p class="normal">Orada hatıra gelen, gönülden geçen şeylerin 
				hepsi görünür. “Yevme tüblesserair”i okusana.<sup class="calibre3"><a href="gulsen_split_020.html#footnote-100-10" id="footnote-100-10-backlink" name="footnote-100-10-backlink">[10]</a></sup></p>
				<p class="normal">Bir de o hususî âleme uygun olarak huyların isim halinde görünür, teşahhus eder.</p>
				<p class="normal">Bu âlemde unsurların kuvvetinden nasıl üç mevlit (cemat, nebat, hayvan) vücut buluyorsa, </p>
				<p class="normal">Senin bütün huyların da can âleminde kâh nurlar haline girer, kâh cehennemler haline.</p>
				<p class="normal">Varlıktan taayyün kalkar... göz önünde ne yüksek kalır, ne alçak.</p>
				<p class="normal">Ebediyet yurdunda bedene arız olan ölüm kalmaz, cisimle can bir renge girer.</p>
				<p class="normal">Ayağın, başın, gözün, gönül kesilir... toprak sureti karanlıklardan arınır, saf olur.</p>
				<p class="normal">Hak nuru da sana tecelli eder, ulu Tanrı’yı cihetsiz olarak görürsün.</p>
				<p class="normal">İki âlemi de birbirine vurursun... bilmem artık daha ne sarhoşluklar edersin.</p>
				<p class="normal">“Rableri onları suvarır” ne demek? Bir düşün... temizlik nedir? Kendinden arınmak, varlıksız, benliksiz saf bir hale gelmek.</p>
				<p class="normal">Ne şerbettir o şerbet, ne lezzettir o lezzet, ne zevktir o zevk... ne hayranlıktır o hayranlık. Ne devlettir o devlet, ne şevktir o şevk!</p>
				<p class="normal">Ne hoştur o dem ki kendiliğimizi terk edelim de mutlak bir zenginliğe erişelim, varlıktan yoksul olalım.</p>
				<p class="normal">Ne din kalsın, ne akıl... ne takva kalsın, ne idrak... toprağa sarhoş ve hayran bir halde seriliverelim.</p>
				<p class="normal">Cennetin, hurinin, ebediyetin burada ne değeri var? Yabancı o halvete giremez ki.</p>
				<p class="normal">Yüzünü gördüm, şarabı içtim... bilmem bundan sonra ne olacak?</p>
				<p class="normal">Her sarhoşluğun sonunda bir baş ağrısı. Bir sersemlik vardır... gönül bu düşünceyle kan kesildi gitti.</p>
				<p class="ortayazi">***</p>
				<p class="ortayazi"><span class="idebold">(ŞERH)</span></p>
				<p class="normal"><span class="idebold">B622-630. </span>Varlık bakımından bütün kâinatta, canlı, cansız, nebat, hava, su... hasılı her şeyde aynı vasıf vardır; var oluş her zerrede mevcuttur. Varlık birdir; fakat var olanların sayısı yoktur; bu bakımdan “küll - tüm” olan varlık tektir, onun cüzleri olan varlıklar, var olan şeyler sayısızdır ve varlığın cüzleri küllünden çoktur. Bizce bu soru, “tavuk mu yumurtadan çıktı, yumurta mı tavuktan çıktı” gibi bir sorudur. Zaten Şebüsterî de bu sorunun cevabı üzerinde durmuyor; 631. beyitten sonra âlemin her an yeniden yeniye yaratılmakta olduğuna geçiyor. 639. beyitte, LXXXVI. surenin (Târık) 9. ayetine işaret edilmektedir. Ayette, “O gün bütün gizli şeyler meydana vurulur” denmektedir.</p>
				<p class="normal"><span class="idebold">B641-642.</span> Görünüşte kâinat büyük âlemdir, ona nispetle insan küçük âlemdir; fakat gerçekte büyük âlem insandır, küçük âlemse kâinattır.</p>
				<p class="normal">“Dermanın sende, fakat senin haberin yok; derdin de sende, fakat sen görmüyorsun.</p>
				<p class="normal">Kendini küçücük bir beden sanıyorsun; oysa koskoca âlem dürülmüş, içinde senin.</p>
				<p class="normal">Öyle apaçık bir kitapsın ki gizli şeyler, onun harfleriyle meydana çıkmada.</p>
				<p class="normal">Dışarıya bir ihtiyacın yok senin; gönlünde yazılmış yazılar her şeyden haber verir sana.” (A. Gölpınarlı: İmam-ı Ali Buyruğu; Dîvân’dan; Ankara, Emek Basım-Yayınevi; s. 240-241).</p>
				<p class="normal"><span class="idebold">B643.</span> Sûfîler, insanda iki ölüm kabul ederler; bunların biri ecel gelince ölmek, öbürü ölümden önce ihtiyârî olarak varlığından ölmektir. “Hesabınız görülmeden, hesabınızı görün, ölmeden önce ölüm” mealinde hadis olarak nakledilen söz, mevzu olmakla beraber (Mevzuat; s. 87), benlikten, bencilikten ölüm; kendi dileklerinize, başkalarının zararına olan isteklerinize uymaktan vazgeçin; ferdiyetinizden ölün, toplum için yaşayın anlamlarına alınırsa, meal bakımından hadistir ve Müslümanlığın toplumcu görüşünün özüdür, özetidir. Şebüsterî, aynı zamanda insanın gerek madde, gerek mana bakımından daima ölüp dirildiğini, bu oluşun daima bulunduğunu söyleyip bu ölümü de iki ölüme katarak insan için üç ölüm kabul ediyor, İsa Peygamber’in de yeniden doğmayan kişinin melekût âlemine giremeyeceğini söylediği rivayet edilmiştir (Yuhanna İncili; İst., 1908; III. bab; 1-8).</p>
				<p class="normal"><span class="idebold">B655.</span> Beyitte LXXV. surenin (Kıyâme) 29. ayetinden iktibas vardır. Ayette ölüm çağı anlatılmaktadır. 656. beyitte kıyamette dağların dağılıp yeryüzünün dümdüz olacağı bildirilen XX. surenin (Tâhâ) 105-107. ayetlerine işaret edilmektedir. 659. beyit, LV. surenin (Rahman) 26-27. ayetlerine işarettir. Aynı beyitte, “İlk yaratışta aciz mi kaldık ki? Hayır; ama onlar yeni bir yaratıştan şüphe içindeler” mealinde olan, L. surenin (Kâf) 15. ayetine işaret edilmede ve bundan önceki ayetten olduğu gibi bu ayetten de lafzî iktibasta bulunulmaktadır. 660. beyitte XXXI. surenin (Lokman), “Sizin yaratılışınız da, tekrar diriltilmeniz de bir kişinin yaratılması ve diriltilmesi gibidir ancak...” mealindeki 28. ayetine, 686. beyitte, LXXVI. surenin (Dehr), “Rableri onları tertemiz bir şarapla suvarır” mealindeki 21. ayetine işaret edilmektedir.</p>
				<p class="ortayazi">***</p>
				<p class="ortayazi"><span class="idebold">(METİN)</span></p>
				<p class="normal">Soru 12. “Evveli olmayanla sonradan meydana gelen nasıl oldu da birbirinden ayrıldı... bu âlem oldu, öbürü Tanrı?”</p>
				<p class="ortayazi">***</p>
				<p class="normal">Evveli olmayanla sonradan meydana gelen esasen birbirinden ayrı değildir ki. Sonradan meydana gelen, Mutlak Varlığın zuhurudur, ondandır; kendiliğinden bir varlığı yoktur.</p>
				<p class="normal">Her şey ondan ibarettir, bu, yani sonradan meydana gelen şeyse Zümrüdüanka’ya benzer, ismi vardır, cismi yok, Hak’tan başka her şey vücudu olmayan bir addır.</p>
				<p class="normal">Yokluğun var olması olmayacak bir şeydir. Varlık var olması bakımından daimîdir, hiç zeval bulmaz.</p>
				<p class="normal">Ne o, bu olur... ne bu, o. Bunu bilir, anlarsan bütün müşküller sana kolaylaşır.</p>
				<p class="normal">Âlem zaten itibarî bir şeydir. Dairede devreden, devrederek daireyi meydana getiren o tek noktadan başka bir şey değildir.</p>
				<p class="normal">Yürü... bir ateş noktasını çevir... o nokta gayet hızlı dönmesi yüzünden sana bir daire halinde görünür.</p>
				<p class="normal">Bir, sayıya gelirse birçok sayı meydana çıkar, ama sayılan bir sayıların çokluğuyla çoğalmaz ki. </p>
				<p class="normal">Tanrı’dan başka her şeyin sözünü bırak da bunu ondan ayır... Mutlak Varlıkla onun zuhurunu fark et.</p>
				<p class="normal">Bunda ne şüphen var? Mümkünat âlemi, hayale benzer. Birlikte ikiliğin bulunmasına imkân yoktur.</p>
				<p class="normal">Yokluk da varlık gibi tekti. Bütün çokluk âlemi nispet ve itibardan meydana geldi.</p>
				<p class="normal">Var olan şeylerin birbirlerine aykırılığı ve çokluğu hep bukalemuna benzeyen şu imkân âleminden meydana geldi.</p>
				<p class="normal">Fakat her birinin varlığı bir ve tek ya; işte bu da Tanrı’nın bir ve tek oluşuna tanıktır.</p>
				<p class="ortayazi">***</p>
				<p class="ortayazi"><span class="idebold">(ŞERH)</span></p>
				<p class="normal"><span class="idebold">B693-704.</span> Tanrı’dan başka var olanların, bütün varlıkların varlıkları nisbî ve itibarîdir. Yokluk, varlığın zıddıdır; varlığı, nefiy bakımından düşünmekten doğan zihnî bir mefhum olup gerçekte yoktur. Varlık daimîdir, zevalî yoktur. Kâinat, zümrüdüanka gibi ismi var, cismi yok bir görünüştür ancak. Ucu ateşli bir sopayı hızla çevirsek, göze ateşten bir daire görünür; oysa bu ateş hiç durmamaktadır; her noktası da hem başlangıçtır, hem bitim. Kâinat da her an yokluktan nisbî varlığa, gaybden ayna gelmekte, her anda ayndan gayba gitmektedir.</p>
				<p class="normal">Bukalemun, hareket ettikçe rengi değişen, renkten renge giren bir hayvandır. 703. beyitte değişip duran imkân âlemi, bu hayvanın renkten renge girmesine benzetiliyor.</p>
				<p class="ortayazi">***</p>
				<p class="ortayazi"><span class="idebold">(METİN)</span></p>
				<p class="normal">Soru 13. “Mana eri, sözünde göze, dudağa işaret etmekle ne murat eder?”</p>
				<p class="ortayazi">***</p>
				<p class="normal">Makamlara, hallere nail olan er, yüzden, saçtan, sakaldan, benden ne arar, ne ister?</p>
				<p class="normal">Bu âlemde görünen her şey, o âlem güneşinin aksi gibidir.</p>
				<p class="normal">Âlem saç, ben, sakal ve kaş gibidir; her şey kendi yerinde, kendi makamında iyidir, hoştur.</p>
				<p class="normal">Tanrı’nın tecellisi kâh cemal yoluyla olur. Kâh celâl yoluyla olur... yüz ve saç da o manalara misaldir.</p>
				<p class="normal">Ulu Tanrı’nın sıfatları lütuf ve kahırdır. Güzellerin yüzleriyle saçlarında da bu lütuf ve kahır var.</p>
				<p class="normal">Bu duyulan sözler, duygularımızla duyup bildiğimiz şeylere delalet eder. Bu yüzden evvela duyup bildiğimiz şeylere delalet etmek üzere söylenmişlerdir.</p>
				<p class="normal">Mana âleminin sonu yoktur. Söz, onun sonunu nerden görecek, nasıl ifade edecek?</p>
				<p class="normal">Zevkten meydana gelen manayı söz nerden anlatacak?</p>
				<p class="normal">Gönül ehli olanlar, manayı anlatırlarken bir benzeriyle söylerler, anlatırlar.</p>
				<p class="normal">Çünkü duygularımızla anladığımız, bildiğimiz şeyler, mana âleminin gölgesi gibidir. Duygularımızla bilip anladığımız bu âlem, çocuğa benzer, mana âlemi de bu çocuğun dadısına.</p>
				<p class="normal">Bence tevile sığan bu sözler, önce kastettiğimiz manaları anlatmak için söylenmiştir.</p>
				<p class="normal">Bundan ayrı ve herkesin bildiği, anladığı manalarda kullanılmaları sonradan olmuştur. Fakat halk kastedilen mana hangisidir, nerden bilecek?</p>
				<p class="normal">Mana erleri, akıl âlemine baktılar, oradan sözler naklettiler.</p>
				<p class="normal">Akıllı kişi, söz ve manaya inince manaya en uygun olan sözü buldu.</p>
				<p class="normal">Buldu ama sözü tamamiyle manaya benzetmenin imkânı mı var? Manaya tamamiyle uygun bir söz aramadan vazgeç, rahatça otur.</p>
				<p class="normal">Söz, manaya uymuyor diye kimse seni sınayamaz. Burada Hak’tan başka bir mezhep sahibi yok.</p>
				<p class="normal">Fakat kendinde oldukça sakın ha, sakın, şeriata aykırı söz söyleme... şeriata uy.</p>
				<p class="normal">Gönül ehline yalnız üç halde gelişigüzel söz söylemeye ruhsat var: Tamamiyle kendinden geçip yok oluş, manevî sarhoşluk, şiddet ve zaruret.</p>
				<p class="normal">Bu üç hali bilen, anlayan, sözlerin nasıl söylendiğini, manalara ne suretle delalet ettiğini de bilir, anlar.</p>
				<p class="normal">Sende vecit ahvali yoksa, sakın bilgisizlikle taklide uyup kâfir olma.</p>
				<p class="normal">Hakikat halleri mecazî değildir, herkes tarikat sırlarını anlayamaz.</p>
				<p class="normal">Dostum, hakikat ehlinden saçma şey çıkmaz. Fakat bunu ya keşif yoluyla bilmek, yahut onların sözünü tasdik etmek gerek.</p>
				<p class="normal">Sana sözlerin ne suretle söylendiğini, manalara nasıl delalet ettiğini kısaca söyledim... anlarsan bilirsin.</p>
				<p class="normal">Manalarda ta sona bak... maksat nedir, onu gör; bu hususta nelere dikkat etmek lazımsa birer birer hepsini gör, incele.</p>
				<p class="normal">Onların içinden asıl lazım olanını al, sözü o manaya uydur... öbür manalardan arıt.</p>
				<p class="normal">Bu kaide esaslı bir surette yerleşti ve kabul edildi mi, buna dair birkaç örnek daha vereyim:</p>
				<p class="normal">Bak hele... güzelin gözünden neler oluyor? Bu hususta neler lazımsa hepsine dikkat et.</p>
				<p class="normal">Güzelin gözünden hastalıklar, sarhoşluklar meydana gelmekte... dudağından varlık içinde yokluk zuhur etmekte.</p>
				<p class="normal">Gözünden gönüller sarhoş ve mahmur bir halde... dudağından canlar örtünüp gizlenmede.</p>
				<p class="normal">Gözünden bütün gönüller, derde düşmüş, lâl dudakları hasta canlara şifa...</p>
				<p class="normal">Gözüne âlem girmemekte ama dudağı her an bir lütufta bulunmakta.</p>
				<p class="normal">Bir an erlik edip gönülleri okşamakta... bir an çaresizlere çare bulmakta...</p>
				<p class="normal">Şuhlukla suya, toprağa can üfürmede... bu üfürüşle göklere ateş salmada.</p>
				<p class="normal">Her göz açıp kapayışı bir tuzak ve tane olmuş... o bakış yüzünden her bucakta bir meyhane kurulmuş.</p>
				<p class="normal">Bakışıyla varlık âlemini yağma etmekte... öpüşüyle tekrar o âlemi düzüp koşmakta.</p>
				<p class="normal">Gözünden kanımız kaynayıp durmada... dudağından canımız hayran olup kalmada.</p>
				<p class="normal">Bakışıyla gözü gönül kapmada... işveyle dudağı cana canlar katmada.</p>
				<p class="normal">Gözüyle dudağından vuslat umdun mu, bu hayır demekte, öbürü peki demekte.</p>
				<p class="normal">Bakışıyla âlemin işini bitiriyor, öpüşüyle her an can okşuyor.</p>
				<p class="normal">Ondan bir bakış, bizden can verme... ondan bir öpüş sunma, bizden öpüp sorma.</p>
				<p class="normal">Bir bakışta âlem haşroldu. Derlenip toplandı, düzülüp koşuldu... ruhundan ruh üfürmesiyle de Âdem zuhur etti.</p>
				<p class="normal">Onun gözüyle dudağını düşündü, bu düşünceye daldı da bütün âlem şaraba tapmayı âdet edindi.</p>
				<p class="normal">Gözüne dünya bile görünmezken nasıl olur da o göze uyku girer, nasıl olur da o göz sarhoş olur?</p>
				<p class="normal">Bizim varlığımız, tamamiyle sarhoşluktan yahut uykudan ibaret... Rablerin Rabbi olan Tanrı ile uykunun ne münasebeti var?</p>
				<p class="normal">Tanrı, neden “Seni göze aldım, gözettim” dedi? Akıl bundan hayretlere düştü.</p>
				<p class="normal">Sevgilinin saçlarına ait olan bahisse pek uzun. Ondan bahsetmek layık mı? Orası zaten sır yeri.</p>
				<p class="normal">Benden o büklüm büklüm saçları sorma... delilerin zincirini oynatma.</p>
				<p class="normal">Dün gece boyunun uzunluğunu, güzelliğini söyledim de saçları dedi ki: Bırak bu bahsi, unut bu sözü.</p>
				<p class="normal">O saçlar düz olmaktan ziyade eğri... o saçlar yüzünden hakikati arayanın yolu kıvrımlar içine düştü.</p>
				<p class="normal">Bütün gönüller o saçlar yüzünden zincirlere giriftar oldu... bütün canlar onların yüzünden ıstıraplara uğradı.</p>
				<p class="normal">Her yandan yüz binlerce gönül o saçlara takılmış... bir gönül bile o saçların halkasından kurtulmadı.</p>
				<p class="normal">Ortadan ayrılmış saçlarını bir dağıtsa, dünyada tek bir kâfir bile kalmaz.</p>
				<p class="normal">Onları hiç dağıtmasa, dalgalandırmasa âlemde bir tek mümin kalmaz.</p>
				<p class="normal">Saçlarının çemberi fitne ve imtihan tuzağı olduğundan şuhlukla onun başını bedeninden ayırdı, kesti.</p>
				<p class="normal">Fakat saçı kesilmişse ne gam... gece kısalırsa gündüz uzar.</p>
				<p class="normal">O saçlarla akıl kervanının yolunu vurdu... kendi eliyle onları vurdu, düğümledi.</p>
				<p class="normal">Zülfü bir lahza bile istirahat etmez... kâh sabahı getirir, kâh akşam eder.</p>
				<p class="normal">Yüzüyle saçlarından yüzlerce gündüz, yüzlerce gece meydana gelmekte... o saçlar, ne acayip oyunlar oynamakta.</p>
				<p class="normal">O güzel kokulu saçların kokusunu yaydı mı, derhal Âdem’in balçığını yoğurur.</p>
				<p class="normal">Gönlümüz de o saçlara benzer... bir an bile sakin durmaz.</p>
				<p class="normal">Onun yüzünden her an işe yeni baştan başlamaktayız... canımızdan ümidimizi kestik.</p>
				<p class="normal">Yüzüne iştiyak çeken, iştiyak ateşiyle yanıp yakılan bir gönlü var da, gönül onun için saçlarından perişan olmada, halden hale girmede.</p>
				<p class="normal">Burada yüz, Tanrı güzelliğinin mazharıdır... sakaldan murat da onun ululuk tapısıdır.</p>
				<p class="normal">Yüzü güzellikte bir hat çekti de bizden başka güzel yok... bu çizgiden dışarda bir güzel bulunamaz dedi.</p>
				<p class="normal">Sakalı can âleminin yeşilliği kesildi... ondan dolayı adına ebedîlik yurdu dediler.</p>
				<p class="normal">Saçının karanlığıyla gündüzü gece et... sakalında da Ab-ı Hayat kaynağını ara.</p>
				<p class="normal">Sakalı, bıyığı nasıl Ab-ı Hayat içiyorsa, sen de o nişanı olmayan makama var, Hızır gibi Ab-ı Hayat iç.</p>
				<p class="normal">Sakalının, bıyığının yüzünü görsen şüphe yok, birlikten çokluğu birer birer bilir, anlarsın...</p>
				<p class="normal">Saçından âlemin ahvalini anlar, sakalından, bıyığından gizli sırları okursun.</p>
				<p class="normal">Yüzünde saçını sakalını gören gördü ama benim gönlüm yüzünü saçında, sakalında gördü.</p>
				<p class="normal">Yüzü, “Seb’al-Mesanî” olmalı ki oradaki her harf manalar denizi.</p>
				<p class="normal">O yüzdeki her kılın altında sır âleminden binlerce bilgi denizi gizli.</p>
				<p class="normal">Sevgilinin letafette bir su gibi olan güzel yüzündeki tüylere bak da suya benzeyen kalbin üstündeki Tanrı arşını gör.</p>
				<p class="normal">O yüzde zahir olan ve bir noktaya benzeyen tek beni bütün varlığı çeviren dairenin hem aslıdır, hem merkezi.</p>
				<p class="normal">İki âlem dairesini meydana getiren çizgi ondan hasıl oldu... Âdem’in nefis ve kalp dairesi ondan meydana geldi.</p>
				<p class="normal">Kara bir noktanın aksinden ibaret olan ve kanlarla dolu bulunan gönül, o ben yüzünden harap perişan bir hale düştü.</p>
				<p class="normal">Beni yüzünden gönlün hali, ancak kanlara bulanmak... o dudaktan dışarıya çıkmaya bir yol yok ki.</p>
				<p class="normal">Bilmem ki beni mi gönlümüzün aksi... gönlümüz mü o güzel yüzdeki benin aksi?</p>
				<p class="normal">O beni aksetti de gönlümüz mü meydana geldi... yoksa gönlün aksi mi o yüzde göründü?</p>
				<p class="normal">Gönül mü onun yüzünde, o mu gönülde? Şu müşkül iş bana örtülü kaldı vesselam! </p>
				<p class="normal">Gönül kâh mahmur gözleri gibi harap... kâh saçları gibi ıstıraplar içinde.</p>
				<p class="normal">Kâh o aya benzer yüzü gibi aydın... kâh siyah beni gibi karanlık.</p>
				<p class="normal">Kâh mescit olmakta, kâh kilise... kâh cehennem kesilmekte, kâh cennet!</p>
				<p class="normal">Kâh yedinci kat gökten daha üstün, daha yüce... kâh toprak yığınının altına düşmekte...</p>
				<p class="normal">Zahitlikten, takvadan sonra dönüp yine şarabı, mumu, güzeli aramakta!</p>
				<p class="ortayazi">***</p>
				<p class="ortayazi"><span class="idebold">(ŞERH)</span></p>
				<p class="normal"><span class="idebold">B704-705.</span> Lâhicî şerhi bu iki beyti de sual olarak kaydediyor; yani 13. soru, bu iki beyitte soruluyor. Biz 705. beytin soruya dahil olmadığını ve verilen cevabın ilk beyti olduğunu kabul ediyoruz.</p>
				<p class="normal"><span class="idebold">B706.</span> Beyitten itibaren “Gülşen-i Râz”, ilmî bir eser hüviyetini şiir ve heyecan perdesi altında gizlemeye başlıyor. Bu beyitten sonra oldukça kuru ve pek ilmî olan eser, tam şiir haline geliyor; esasen konu da bunu icap ettiriyor. Mana erleri diyor Şebüsterî, şiirlerinde sevgiliden, sevgilinin kaşından, gözünden, yüzünden, saçından, ağzından, dudağından, beninden bahsederler. Bunlar gerçekten muayyen hir sevgiliye mi aittir; yoksa bunlarda gizlenen manalar mı var? Ve Şebüsterî, adeta âşıkane terimlerin tasavvufi izahına başlıyor. Onca, güzelin saçı, yüzü... güzelliğin kemalini izhar etmede; Tanrı tecellisi kimi celâl, kimi cemal yüzünden görünmede. Güzelin yüzü de cemale, saçlarıysa o yüzü örttüğünden celâle işaret. Mutlak güzellik, birbirine zıt gibi görünen sıfatlarla belirir. Kahır, lütuf; gazap, merhameti ve bağışlamayı bildirir. İşte bunlar, kaşla, gözle, yüzle, anlatılır; çünkü manevî zevk, ancak maddî örneklerle belirir. Ama bu sözlerin manayı anlayışa yaklaştırmak için söylendiği de unutulmamalıdır. Hz. Peygamber “Yüce Allah buyurdu ki: Temiz kullarıma gözlerin görmediği, kulakların duymadığı, hiç kimsenin kalbine gelemeyeceği şeyleri hazırladım” demiştir (Câmi; II, s. 68). Manevî zevk, ne gözle görülebilir, ne kulakla duyulabilir, ne de gönüle gelir, düşünceye sığar. Fakat Kur’ân-ı Kerîm’de cennet nimetleri dünyadaki nimetlerle temsil edilmiş, II. surenin 25. ayetinde cennette rızıklananların, bundan önce de bunu tatmıştık deyip o nimeti, dünya nimetine benzetecekleri bildirilmiştir.</p>
				<p class="normal">Şebüsterî, bütün bunlara temas ettikten sonra bu çeşit söz söyleyenleri sınıflandırıyor ve bu sözleri manevî zevkle sarhoş olup kendinden geçen, yahut da aklı başında olduğu halde ihtiyârını kaybeden kişinin söyleyebileceğini, bu hale gelmeyenlerin taklit yönünden söyledikleri sözlerle sınırı aşmış olacaklarını belirtip şeriata riayet etmeyi tavsiye ediyor.</p>
				<p class="normal">Mevlânâ da “Mesnevî”nin I. cildinde, ‘‘Temiz kişilerin işini kendine göre kıyaslama; yazılışta arslan manasına gelen şîr sözüyle süt manasına gelen şîr aynıdır ama o nerde, bu nerde?” buyurur (c. I; s. 18, beyit. 263). Bir de, bir büyük kişiye, söylemediği, hatırından bile geçirmediği sözleri isnat edenler, sonradan da bunlara körü körüne inananlar vardır. Mesela Hz. Ali’ye atıf ve isnat edilen “Hutbet’ül-Beyan” bu çeşit sözlerdendir ve bu uydurma hutbeyi, gulüvv inancıyla, yani Hz. Ali ve imamlar hakkında aşırı ve şeriata uymaz kanaatler besleyenlerle bunlara uyanlardan ve sûfîlerden bu inançları besleyenlerden başkaları kabul etmemişlerdir (Sefîne, I, s. 118; “Beyn” mad. ve s. 400; Âkaa Bozorg-i Tehranî Muhammed Muhsin: Ez-Zerîa ilâ Tasânîf’iş-Şîa; VII, Necef, 1329 Ş. H., s. 200-202; XIII. 1478 H.- 1959, s. 210-212). Lâhicî de 724. beytin şerhinde bu uydurma hutbeden sözler almıştır.</p>
				<p class="normal">Şebüsterî, göze, kaşa... ait ve erenlerin sözlerinde geçen benzetişlerde, bilhassa kasdedilen manaya dikkat edilmesini 732-733. beyitlerde bildirdikten sonra birkaç örnek veriyor; diyor ki: Güzelin gözleri insanı kendinden geçirir, ağzı o kadar küçüktür ki adeta varlık içinde yokluktur, bakışı canlar kapar, dudakları cana canlar katar... Tanrı da bir anda âlemi yok eder, derken ruhundan ruh üfürür, yaratır. Varlığımız tümden sarhoşluğa, yahut da uykuya benzer. Tanrı’ysa, II. surenin 255. ayetinde bildirildiği gibi uykudan da münezzehtir, gafletten de.</p>
				<p class="normal"><span class="idebold">B749.</span> Beyitte XX. surenin 29. ayetinden lafzî iktibasta bulunmaktadır. Musa Peygamber Firavun’a gönderilirken, kendisine daha çocukken lütuflarda bulunulduğu, Firavun tarafından yetiştirildiği hatırlatılmaktadır. Bundan sonra Şebüsterî saçlara, yüze, dudaklara dalar. Yüzden maksat, cemaldir, zattır, vahdettir. Saçlardan, kaşlardan, yüzdeki tüylerden maksat, celâldir, sıfatlardır, vahdette beliren kesrettir. Göz tecelliye remizdir; bakış o tecellinin aksidir. Ben, vahdet merkezidir, birlik sırrıdır. Ağız ve dudaklar, feyizdir, neşedir.</p>
				<p class="ortayazi">***</p>
				<p class="ortayazi"><span class="idebold">(METİN)</span></p>
				<p class="normal">Soru 14. “Şarabın, mumun, güzelin manası ne... meyhaneye düşmek, sarhoş olmak da ne demek?”</p>
				<p class="ortayazi">***</p>
				<p class="normal">Şarap, mum ve güzel, mananın ta kendisidir... o mananın her surette tecellisi var.</p>
				<p class="normal">Şarapla mum, irfan nurunun zevkidir. Kimseden gizli olmayan güzeli de gör.</p>
				<p class="normal">Burada şaraptan murat sırça kandildir, mumdan murat da ışık... güzelse ruhlar nurunun parıltısı.</p>
				<p class="normal">Musa’nın gönlüne o güzelden bir kıvılcım sıçradı da şarabı ateş oldu, mumu ağaç.</p>
				<p class="normal">Can şarabıyla can mumu, İsrâ gecesinin nurudur; güzel de (Muhammed’in gördüğü) o büyük deliller, alametler.</p>
				<p class="normal">Şarap da hazır, mumla güzel de burada... artık güzel sevmekten gafil olma.</p>
				<p class="normal">Seni kendinden alacak, mahvedecek şarabı bir zamancağız olsun çek... belki varlığının elinden aman bulursun.</p>
				<p class="normal">Çek şarabı da seni senden kurtarsın... katre olan varlığını denize ulaştırsın.</p>
				<p class="normal">Sürahisi sevgilinin yüzü, kadehi, sevgilinin şaraplar içen sarhoş gözleri olan şarabı iç.</p>
				<p class="normal">Şarabı ve sakiyi içen şarabı... sürahisiz, kadehsiz iste, ara.</p>
				<p class="normal">Bâki Tanrı’nın yüzünün kadehinden, sakisi “Onları Rableri suvarır” ayeti olan şarabı iç.</p>
				<p class="normal">Tertemiz şarap, sarhoşluk zamanında seni varlık pisliğinden arıtan şaraptır.</p>
				<p class="normal">Şarap iç de kendini bu soğukluktan kurtar. Çünkü kötü sarhoşluk, iyi adamlıktan yeğdir.</p>
				<p class="normal">Tanrı tapısından uzak düşene karanlıklar hicabı, nurdan iyidir.</p>
				<p class="normal">Çünkü Âdem’e karanlıklardan yüzlerce yardım geldi de, İblis nur yüzünden ebedî melun oldu. </p>
				<p class="normal">İçinde kendini gördükten sonra gönül aynası cilalanmış, ne fayda?</p>
				<p class="normal">Şaraba sevgilinin yüzünden bir ışık vurdu mu, şarapta nice habbeler meydana gelir.</p>
				<p class="normal">Cihan da o şaraptaki habbelere benzer, can da. O hava kabarcıkları, Tanrı velilerine kubbelerdir.</p>
				<p class="normal">Akl-ı kül, o şarapla hayran olmuş, kendisinden geçmiş; Nefs-i kül, ona kulağı küpeli bir köle olmuştur.</p>
				<p class="normal">Bütün âlem o şarabın bir meyhanesine benzer... her zerrenin gönlü o şaraba kadeh kesilmiştir.</p>
				<p class="normal">Akıl da sarhoştur, melek de sarhoş, can da sarhoş... hava da sarhoştur, yer de sarhoş, zaman da sarhoş.</p>
				<p class="normal">Gök onun aşkıyla düşe kalka koşmakta, dönmekte... hava gönlünde onun bir kokusunu ummakta.</p>
				<p class="normal">Melekler o şarabı pak bir testiden içmişler... bir yudumcağız tortusunu da şu toprağa saçmışlardır.</p>
				<p class="normal">Unsurlar o bir yudumcuk şaraptan sarhoş olmuş... kâh suya düşmüş, kâh ateşe.</p>
				<p class="normal">Toprağa düşen o bir yudum şarabın kokusundan insan baş göstermiş, ta göklere kadar yücelmiştir.</p>
				<p class="normal">Onun aksiyle pörsümüş beden can kesilmiş, onun parlaklığıyla donmuş can ruh haline gelmiştir.</p>
				<p class="normal">Bir cihan halkının o şarap yüzünden daima başı dönmekte... hepsi de yerinden yurdundan olmuş.</p>
				<p class="normal">Birisi o şarabın tortusunun kokusuyla akıllanmış; birisi onun saf rengini söylemekte.</p>
				<p class="normal">Birisi yarım yudumda sadık olmuş... birisi bir sürahiyle âşık olmuş.</p>
				<p class="normal">Birisi küpü de, meyhaneyi de, sakiyi de, şarap 
				içeni de bir uğurdan kırmış geçirmiş.<sup class="calibre3"><a href="gulsen_split_021.html#footnote-100-11" id="footnote-100-11-backlink" name="footnote-100-11-backlink">[11]</a></sup></p>
				<p class="normal">Birisi de hepsini içmiş de ağzını açmış, “daha da var mı?” diyor... ne de mertebesi yüce deniz gönüllü rint ya!</p>
				<p class="normal">Varlığı tamamiyle içmiş de ikrardan da geçmiş, inkârdan da!</p>
				<p class="normal">Kuru zabitlikten de kurtulmuş, saçma sapan ve aslı olmaz sözlerden de... meyhane pirinin eteğine sarılmış!</p>
				<p class="normal">Meyhaneye düşkünlük ve sarhoşluk, kendinden geçme, kurtulmadır, adam zahit bile olsa benlik küfürdür.</p>
				<p class="normal">Sana meyhaneden bir nişan göstermişler de “Birlik izafî şeylerin hepsini terk etmektedir” demişlerdir.</p>
				<p class="normal">Meyhane, eşi örneği olmayan âlemden bir numunedir; hiçbir şeye aldırış etmeyen âşıkların durağıdır.</p>
				<p class="normal">Meyhane can kuşunun yuvasıdır... meyhane, lâ-mekân âleminin eşiğidir.</p>
				<p class="normal">Meyhane eri olmak, tamamiyle harap olmak, mahvolmaktır. Âlem, böyle adamın ovasında bir seraptan ibarettir.</p>
				<p class="normal">Bu öyle bir meyhanedir ki ne haddi var, ne nihayeti... ne başlangıcını gören var, ne sonunu;</p>
				<p class="normal">Eğer içinde yüz yıl koşup tozsan ne kendini bulabilirsin, ne başka birisini!</p>
				<p class="normal">Bir bölük halk orada elsiz, ayaksız koşup durmada... hepsi de ne mümin, ne kâfir!</p>
				<p class="normal">Kendilerini unutturan şarabı içmişler, kendilerinden geçmişler... bütün hayırları da bırakmışlar, şerleri de.</p>
				<p class="normal">Her biri dudaksız damaksız bir şaraptır içmiş de ardan da vazgeçmiş, namustan da!</p>
				<p class="normal">Vecitten meydana gelen anlaşılmaz sözleri, halvet hayalini... nuru, kerametleri...</p>
				<p class="normal">Hepsini, hepsini bir şarap kokusuyla elden çıkarmış, yokluk zevkiyle sarhoş bir halde yere yıkılmış...</p>
				<p class="normal">Tacı, abayı, asayı, tespihi, misvakı şaraba rehnetmiş... hepsinden arınmış...</p>
				<p class="normal">Balçık içinde düşe kalka koşmada... gözlerinden yaş yerine kan akmada.</p>
				<p class="normal">Kâh sarhoşluktan naz âleminde çavuşlar gibi başını yüceltmede...</p>
				<p class="normal">Kâh yüz karalığından yüzünü duvara dönmede... kâh kızıl bir yüzle dar üstünde görünmede...</p>
				<p class="normal">Kâh sevgilisinin iştiyakıyla semâa girmede; gök gibi elsiz, ayaksız dönüp durmada.</p>
				<p class="normal">Çalgıcıdan duyduğu her nağmeyle ona o âlemden bir vecit, bir hal gelmede.</p>
				<p class="normal">Can semâı sesten, harften ibaret değil... her perdede bir sır gizli.</p>
				<p class="normal">O şarabı içip bu semâa giren şu on katlı hırkayı başından sıyırıp atmış... her renkten, her kokudan soyunmuş, çıkmıştır.</p>
				<p class="normal">O saf şarapla bütün kara, yeşil ve sarı renkleri yıkamış, arıtmıştır.</p>
				<p class="normal">Sûfî, o saf şaraptan bir kadeh içmiştir de bütün vasıflardan saf olmuştur.</p>
				<p class="normal">Cansa bu pislik yerlerini geçmiş, buraları tertemiz aşmış... gördüklerinin yüzde birini bile söylememiştir.</p>
				<p class="normal">Şarap satan erlerin eteğine sarılmış, şeyhlikten de usanmıştır, dervişlikten de!</p>
				<p class="normal">Şeyhlik nedir, dervişlik ne? Bu ne bağdır ki? Burası, züht ve takva yeri mi... bu ne delilik?</p>
				<p class="normal">Eğer büyüğe, küçüğe yüz tutar, büyüklükle, küçüklükle mukayyet olursan puta tapman, zünnar kuşanman, gavur olman daha iyi!</p>
				<p class="ortayazi">***</p>
				<p class="ortayazi"><span class="idebold">(ŞERH)</span></p>
				<p class="normal"><span class="idebold">B797.</span> Sırça-kandil. 202-206. beyitlerin şerhine bkz.</p>
				<p class="normal"><span class="idebold">B798.</span> Musa-tecelli. 82-83 ve 193-197. beyitlerin şerhlerine bkz.</p>
				<p class="normal"><span class="idebold">B794.</span> İsrâ, 196. beytin şerhine bkz.</p>
				<p class="normal"><span class="idebold">B799.</span> Mevlânâ’nın, “Mesnevî”de, “Şarap coşup köpürmede bizim coşkunluğumuzun yoksuludur; gökyüzü dönüp durmada aklımızın yoksuludur. Şarap bizden sarhoş oldu, biz ondan sarhoş değiliz; ceset bizimle dirildi, biz onunla diri değiliz” der (I, s. 110; beyit 1811-1812). Şebüsterî’nin bu beyti ve müteakip beyitleri, meal bakımından Mevlânâ’nın bu beyitlerine çok benzer.</p>
				<p class="normal"><span class="idebold">B800.</span> LXXVI. surenin (Dehr) 21. ayetine işaret edilmektedir.</p>
				<p class="normal"><span class="idebold">B810.</span> Mevlânâ’nın, “A kervanbaşı, develere bak, katarı baştan başa sarhoş; bey de sarhoş, tacir de sarhoş. Dost da sarhoş, yabancı da sarhoş” mealindeki beyitle başlayan on dört beyitlik gazelini hatırlatıyor (Dîvân-ı Kebîr terc. III, s. 463). Esîrî mahlasıyla şiirleri de bulunan Lâhicî, şerhinde bu gazele söylediği nazireyi yazıyor.</p>
				<p class="normal"><span class="idebold">B804.</span> “Tevhid”, yani Tanrı’yı bir bilmek bir tanımak, ‘“izafatı ıskattır”, yani izafî olan şeyleri atmaktır; bu çeşit şeylerin hepsinden de kurtulmaktır mealinde Arapça cümle sûfîler arasında söylenegelmiştir.</p>
				<p class="normal"><span class="idebold">B837.</span> Çavuş diye çevirdiğimiz söz, metinde “şatır” diye geçer. Şatır, alay çavuşuna derlerdi. Bunlar alaylarda başları dik olarak hızlı hızlı yürürler, yol açarlardı.</p>
				<p class="normal"><span class="idebold">B838.</span> Yüzü kıpkırmızı dâra çekilen Huseyn b. Mansûr’il-Hallac’tır. 23-32. beyitlerin şerhine bkz.</p>
				<p class="normal"><span class="idebold">B842.</span> On katlı hırka, “görmek, işitmek, tatmak, koklamak, dokunmak”tan ibaret olan beş zahirî duyguyla “anlamak, vehmetmek, hayal kurmak, düşünmek ve bellemek”, yani beş bâtınî duygudan meydana gelmiş olan bedendir.</p>
				<p class="normal">Şebüsterî, şarapla mumun irfan nuruna, irfan nurunun zevkine remiz olduğunu, şaraptaki hava kabarcıklarının imkân âlemine, bu âlemdeki kesrete, mevhûm varlığa benzediğini söylüyor. Âlem onca bir meyhanedir, her zerrenin gönlü de peymane. Herkes, her şey istidadına, mazhariyetine göre bir şeyle sarhoş. Meyhaneye düşmek, varlıktan kurtulmak. Çünkü kesrette kalmak, varlığa dalmak, gerçekte küfür mesabesindedir; yokluğa ulaşmaksa iman. Aynı zamanda meyhane, insanı kendinden geçiren bir yer olmak bakımından mekândan, zamandan kurtulmaya vesiledir; mekânsızlık âleminin eşiğidir. Vahdet şarabıyla mest olanlar hırkadan da, kisveden de geçerler, melâmet âleminde mekânsızlık yurdunu yurt edinirler.</p>
				<p class="ortayazi"><span class="idebold">(METİN)</span></p>
				<p class="normal">Soru 15. “Put, zünnar ve gavurluk, bu makamda hep haksa âlâ... değilse bunlardan maksat ne? Söyle!”</p>
				<p class="ortayazi">***</p>
				<p class="normal">Bu makamda put, aşk ve birlik mazharıdır; zünnar kuşanmak da hizmete bağlanmaktır. </p>
				<p class="normal">Küfür de varlıkla olur, din de... onun için birlik, puta tapmanın ta kendisidir.</p>
				<p class="normal">Bütün var olan şeyler, varlığın mazharlarıdır; onların biri de puttur.</p>
				<p class="normal">Ey akıllı kişi, iyi düşün... put, varlık bakımından batıl değildir ki.</p>
				<p class="normal">Bil ki putu yaratan da ulu Tanrı... iyinin yaptığı her şey iyidir.</p>
				<p class="normal">Varlık nerde varsa, neyle zuhur etmişse orası ve o şey, hayırdan ibarettir. Eğer o şeyde bir şer varsa o, varlıktan meydana gelmemiştir.</p>
				<p class="normal">Müslüman, puta tapmak nedir, bilseydi, dinin puta tapmaktan ibaret olduğunu anlardı.</p>
				<p class="normal">Müşrik de putun hakikatini bilseydi, hiç dininde yol azıtır, sapık olur muydu?</p>
				<p class="normal">O, putu ancak görünen bir suretten ibaret gördü de o sebeple şeriatta kâfir oldu,</p>
				<p class="normal">Sen de onda gizli olan hakikati, onda Hakk’ı görmezsen sana da şeriatta Müslüman demezler.</p>
				<p class="normal">Gerçek küfür kime yüz gösterirse, o kimse mecazî Müslümanlıktan usanır.</p>
				<p class="normal">Her putta gizli bir can var... küfürde bir iman gizli.</p>
				<p class="normal">Küfür de daima Tanrı’yı anmakta, Tanrı’yı tespih etmekte... “Ve in min şey’in” ayetine bak, burada kınamanın ne lüzumu var?</p>
				<p class="normal">Ne söylüyorum? Yoldan uzak düştüm ben... “Tanrı de de” ayetinden sonra “Bırak onları” denildi.</p>
				<p class="normal">Putun yüzünü kim bezedi, ona o güzelliği kim verdi... Hak istemeseydi kim puta tapardı ki?</p>
				<p class="normal">O yaptı, o dedi, oydu bu işleri yapan... iyi yaptı, iyi dedi, iyiydi ve iyidir zaten.</p>
				<p class="normal">Bir gör, bir söyle, bir bil... imanın aslı da bununla kaimdir, fer’i de.</p>
				<p class="normal">Bunu ben söylemiyorum... Kur’ân’dan duy... “Tanrı yaratışında aykırılık yoktur.”</p>
				<p class="normal">Dikkat ettim, her işin aslını gördüm... anladım ki zünnar hizmete bağlanmaya nişanedir.</p>
				<p class="normal">İrfan sahibi olan kişi, her sözü ilk ne mana için konmuşsa o manada söyler, başka manaya almaz.</p>
				<p class="normal">Ersen erler gibi belini bağla da “Ahdıma vefa edin” diye emredilenlere katıl.</p>
				<p class="normal">Bilgi atına bin, ibadet çevganıyla meydandan kutluluk topunu kap.</p>
				<p class="normal">Birçok mahlûkat yaratıldı, ama seni ancak bu iş için yarattılar.</p>
				<p class="normal">Elde edilen manevî haller, göz nuru olan çocuğa benzer... bu çocuğa baba bilgidir, ana da ibadet!</p>
				<p class="normal">Şüphe yok ki insan babasız dünyaya gelmez. Dünyada Mesih ancak tek bir kişidir.</p>
				<p class="normal">Saçma sapan şeyleri, şeriata sığmayan sözleri, nur hayalini, keramet vesilelerini bırak.</p>
				<p class="normal">Senin kerametlerin Tanrı’ya tapmadadır... bundan başka her şey riyadan, ululuktan, gururdan, varlık ve benlikten ibarettir.</p>
				<p class="normal">Bu makamda yokluğa ait olmayan her şey, ululuk isteyiş sebeplerinden, Tanrı mekrinden başka bir şey değildir.</p>
				<p class="normal">Lakin kör Şeytan’dan da binlerce keramet zuhur etmede...</p>
				<p class="normal">Kâh duvardan gelir, kâh damdan... kâh gönlüne girer, oturur, kâh vücudunda gezer dolaşır!</p>
				<p class="normal">Senin gizli hallerini hep bilir... seni küfre, günaha, isyana sokar.</p>
				<p class="normal">İblis sana imam oldu, sen de ona uydun, uydun ama onun bu yaptıklarını nereden yapacaksın sen?</p>
				<p class="normal">Kerametlerin kendini göstermek içinse sen Firavun’sun, bu dava da Tanrılık davası.</p>
				<p class="normal">Tanrı’yı tanıyan kişi, kendini göstermeye kalkışmaz. Senin yüzün, hep halka... sakın, kendini bu illete giriftar etme.</p>
				<p class="normal">Tanrı’yı bilmezlerle düşer kalkarsan meshe uğrar, hayvanlaşırsın... hatta meshin de yeri mi burası?</p>
				<p class="normal">Büsbütün insanlıktan çıkar, hayvan ve nebat bile olmaz da unsurlar âlemine düşersin.</p>
				<p class="normal">Sakın Tanrı’yı bilmezlerle düşüp kalkma... Yaratılışından mahrum kalır, insanlıktan baş aşağı düşersin.</p>
				<p class="normal">Bu nazenin ömrü beyhude yere telef ettin de, böyle bir hayat ne işe yarar deyip düşünmedin bile.</p>
				<p class="normal">Zahire kapılan adamlar dağınıklığa topluluk derler, bir eşeği de kendilerine şeyh yaparlar... ne şaşılacak şey.</p>
				<p class="normal">Şimdi ululuk bilgisizlere düştü... onun için halkın hali kötüleşti.</p>
				<p class="normal">Bak hele... kör Deccal âleme nasıl bir numune göndermiştir.</p>
				<p class="normal">Ey duygusu olan akılsız adam, numune olarak Deccal’in Habbas adlı eşeğine bak.</p>
				<p class="normal">Ardına düşen eşekleri gör; bilgisizlikten o eşek de onların önüne düşmüş.</p>
				<p class="normal">Peygamber, ahir zamanı anlatırken bunu kaç kere söyledi.</p>
				<p class="normal">Bak... şimdi körle sağır çoban kesildi... din bilgileri umumiyetle göğe çekildi.</p>
				<p class="normal">Arada ne yumuşaklıkla muamele kaldı, ne hayâ... hiç kimse bilgisizlikten utanmıyor!</p>
				<p class="normal">Âlemin bütün ahvali tersine... aklın başındaysa nasıl, bak da gör.</p>
				<p class="normal">Tanrı kapısından kovulan, rahmetten uzaklaştırılan Tanrı düşmanı, babası iyi adam mı... vaktin şeyhi.</p>
				<p class="normal">Babasıyla atası iyi olduğu için o kötü oğlanı Hızır öldürdü...</p>
				<p class="normal">Halbuki sen, babası iyi adamdı diye eşeklikte senden de daha eşek olan birisini tuttun, kendine şeyh yaptın.</p>
				<p class="normal">O iyiden kötüyü fark etmezken senin içini nasıl temizleyecek, arıtacak?</p>
				<p class="normal">Fakat oğul babasının kemaline de vâris olursa ona ne diyeyim? Nur üstüne nurdur o?</p>
				<p class="normal">Reyinde isabet, bahtında saadet olan oğul, meyve gibi ağacın sırrının hulasasıdır.</p>
				<p class="normal">Fakat iyiden kötüyü, kötüden iyiyi ayırt edemeyen nasıl olur da din yolunda şeyh olur?</p>
				<p class="normal">Müritlik din bilgisini öğrenmek, gönül mumunu nurla yakıp aydınlatmaktır.</p>
				<p class="normal">Ölüden kim bilgi öğrendi; külden, gübürden kim mum yaktı?</p>
				<p class="normal">Bu yüzden gönlüme şu gelmekte: Belime bir zünnar kuşanayım, vazgeçeyim şu işten.</p>
				<p class="normal">Şöhretim yok da ondan değil ha... şöhretim var, var ama zaten şöhretten utanıyorum ya!</p>
				<p class="normal">Bu işte nekes ve saçma adamlar bana ortak olduktan sonra, varıp bir bucağa sığınayım, kimse beni tanımasın... bu tanınmaktan daha iyi.</p>
				<p class="normal">Bir de Tanrı’dan bir ilhamdır geliyor: Ahmaklıkla Tanrı hikmetini kınama.</p>
				<p class="normal">Abdesthaneleri temizleyen adamlar olmasaydı, memleketlerde halk tehlikelere düşer, herkesin sıhhati bozulurdu.</p>
				<p class="normal">Bir de her cinsin kendi cinsini çektiğini görüyorum... diyorum ki. Tanrı daha iyi bilir ya... dünya böyle gelmiş, böyle gider.</p>
				<p class="normal">Fakat ehil olmayanların sohbetinden kaç... ibadet istiyorsan âdetten vazgeç. </p>
				<p class="normal">İbadetle âdet bir araya gelmez... ibadet ediyorsan âdeti bırak.</p>
				<p class="normal">Gavurluktan maksat da her şeyden ayrılmak, soyunmak... ben böyle gördüm... taklit boyunduruğundan kurtulmak.</p>
				<p class="normal">Kutlu birlik tapısı, canın ibadet yeridir... beka Zümrüdüankasının yuvasıdır.</p>
				<p class="normal">Bu iş, Ruhullah’tan zuhur etti. Ruh’ul-Kudüs’ten göründü.</p>
				<p class="normal">Allah’ın verdiği bir can var sende; Ruh’ul-Kudüs’ten bir nişane var o canda.</p>
				<p class="normal">Nâsût âlemine mensup olan nefisten kurtulursan Lâhut âleminin kutlu tapısına varır, girersin.</p>
				<p class="normal">Melek gibi her şeyden mücerret olan kişi, Ruhullah gibi dördüncü kat göğe çıkar.</p>
				<p class="normal">Süt emen çocuk, anasının yanında beşiğe mahpustur.</p>
				<p class="normal">Fakat adam oldu da yürüyüp gezmeye kudret kazandı mı, erkekse babasına yoldaş olur.</p>
				<p class="normal">Unsurlar senin aşağıdaki analarındır, babaların da yüce gökler... sense bir çocuksun.</p>
				<p class="normal">Onun için İsa göğe ağarken “Ben, yücelere, babama gidiyorum” dedi.</p>
				<p class="normal">Sen de babanın canısın, babana doğru yürü... yoldaşların yürüdüler, yüceldiler, sen de yücel.</p>
				<p class="normal">Uçar kuş olmak istersen bu pis dünyayı akbabanın önüne at.</p>
				<p class="normal">Bu gaddar dünyayı alçaklara ver... ölü eti köpekten başka bir hayvana verilmez.</p>
				<p class="normal">Soy sop da nedir ki? Sen sana uygun olan adamı ara... Hakk’a yüz tut, soyu sopu bırak.</p>
				<p class="normal">Yokluk denizine dalana “Onların arasında soy sop yoktur” sırrı tecelli eder.</p>
				<p class="normal">Şehvetten meydana gelen nispet, ululuktan, gururdan başka meyve vermez.</p>
				<p class="normal">Arada şehvet olmasaydı bütün soylar, soplar masaldan ibaret olurdu.</p>
				<p class="normal">Fakat arada şehvet olduğundan bir adam baba oldu, öbürü ana.</p>
				<p class="normal">Ana, baba dediğin de kim oluyor demiyorum ha... onları sayman, dünyada o suretle yaşayıp geçinmen lazım.</p>
				<p class="normal">Söylemek istediğim şu: Bir aklı eksiğe kız kardeş demiş, bir hasetçiye kardeş adını takmışsın... </p>
				<p class="normal">Düşmanına oğul, yabancılara akraba diyorsun.</p>
				<p class="normal">Bana bir kere söyle bakayım; dayı, amca dediğin kim? Onlardan dertten, kederden başka ne elde ettin?</p>
				<p class="normal">Yolda seninle beraber yürüyüp giden yoldaşların da seninle alay etmek için gidiyorlar kardeşim.</p>
				<p class="normal">Bir an onlarla ciddi bir surette oturup kalksan, onlardan neler görürsün... ben ne söyleyeyim?</p>
				<p class="normal">Bunların hepsi masaldan, afsundan, bağdan ibaret... canın için bunların hepsi de alaydan, oyundan başka bir şey değil.</p>
				<p class="normal">Erlikte erler gibi kendini kurtar; ama kimsenin de hakkını zayi etme.</p>
				<p class="normal">Şeriattan bir dakikacık olsun gafil oldun mu, iki âlemde de dinsiz kalırsın.</p>
				<p class="normal">Sakın şeriat haklarını bırakma... fakat kendini de koru.</p>
				<p class="normal">Altınla kadın, ancak dert ve kederden ibarettir... onları Meryem oğlu İsa gibi bırak.</p>
				<p class="normal">(Anana, babana uyma da, İbrahim gibi) Hanif mezhebine uy, her mezhebin bağından kurtul... Rahip gibi din kilisesine gir.</p>
				<p class="normal">Gözünde Hak’tan gayrısı varsa mescitte bile olsan kilisedesin demektir (müşriksin).</p>
				<p class="normal">Yok... eğer ağyarı görmezsen o vakit mescit sana kilise kesilir, (mescitle kilise bir olur).</p>
				<p class="normal">Artık ben bilmem... nerde olursan ol, nefsinin zıddına hareket ettin mi kurtuldun.</p>
				<p class="normal">Put, zünnar, gavurluk, çan... hepsi de adını, sanını, varını, varlığını terk etmeye işarettir.</p>
				<p class="normal">Has kul olmak istiyorsan doğruluğa, ihlasa hazırlan.</p>
				<p class="normal">Yürü... kendini kendinden kurtar... her an başka bir imana bürün.</p>
				<p class="normal">İçimizde nefsimiz kâfirken, görünüşte İslam dininden olmaya razı olma.</p>
				<p class="normal">Her an yeni baştan imanını tazele... Müslüman ol, Müslüman ol, Müslüman.</p>
				<p class="normal">Nice iman vardır ki küfürden doğar; iman meydana getiren küfür, küfür değildir.</p>
				<p class="normal">Riyayı, büyük görünme kaygısını, ar ve namusu bırak... hırkayı çıkar, at; zünnar kuşan;</p>
				<p class="normal">Pirimiz gibi küfürde tek ve eşsiz ol... ersen gönlünü bir ere ver!</p>
				<p class="normal">İkrardan da mücerret ol, inkârdan da... gönlünü tamamiyle bir gavur oğluna teslim et.</p>
				<p class="normal">Gavur oğlu, bir nurdur ki güzellerin 
				yüzlerinden görünür; güzellerin yüzleri mazharlarıdır o nurun.<sup class="calibre3"><a href="gulsen_split_022.html#footnote-100-12" id="footnote-100-12-backlink" name="footnote-100-12-backlink">[12]</a></sup></p>
				<p class="normal">O bütün gönülleri avlar, esir eder... kâh onlara şarkıcı olur, teganni eder, kâh saki olur, şarap sunar.</p>
				<p class="normal">O ne güzel çalgıcıdır ki bir güzel nağmesiyle yüzlerce zahidin harmanına ateş salar!</p>
				<p class="normal">O ne hoş sakidir ki bir kadehle yüz yetmiş yıllık ihtiyârı kendisinden geçirir, sarhoş eder!</p>
				<p class="normal">Geceki sarhoşlukla harap bir halde tekkeye gider, sûfînin beyhude mücahedesini masal haline koyar.</p>
				<p class="normal">Seher çağı mescide girse, orada bir tek kendini bilir adam kalmaz!</p>
				<p class="normal">Kendinden geçmiş sarhoş bir halde medreseye girse, fakih onun huzuruyla çaresiz bir halete düşer, mahmur olur kalır!</p>
				<p class="normal">Aşkından zahitler çaresiz kalırlar... evlerinden, barklarından avare olurlar!</p>
				<p class="normal">Birisini mümin eden de o, öbürünü kâfir eden de o... bütün âleme fitneler salan da o, cihanı birbirine katan da o!</p>
				<p class="normal">Meyhane, dudağından mamur olmuş; mescitler, yüzünden nurlanmış!</p>
				<p class="normal">Her işim onunla kolaylaştı... kâfir nefisten onun sayesinde kurtuldum.</p>
				<p class="normal">Gönlüm bilgi sahibi olduğundan dolayı gururdan, ululuktan, hileden, şüpheden yüzlerce perde ile örtülmüştü.</p>
				<p class="normal">O put seher çağı ansızın kapımdan içeri girdi; beni gaflet uykusundan uyandırdı.</p>
				<p class="normal">Can halveti yüzünün nuruyla aydınlandı. O aydınlık içinde kim olduğumu gördüm.</p>
				<p class="normal">Güzel yüzüne bir baktım, canımdan bir ahtır çıktı.</p>
				<p class="normal">Bana dedi ki: “Ey hilebaz mecnun, bütün ömrünü ad, san sahibi olmaya çalışmakla geçirdin.</p>
				<p class="normal">Bak da gör; bilgi, ululuk, zabitlik ve zan, ey ham adam, seni kimden mahrum etti?</p>
				<p class="normal">Yarım lahza yüzüme bakmak binlerce yıl ibadet yerine geçer.”</p>
				<p class="normal">Hulasa o âlemleri bezeyen yüz, baştan ayağa kadar beni bana gösterdi!</p>
				<p class="normal">Ömrümü zayi ettiğimden, günlerimi boşa sarf eylediğimden utandım da, can yüzüm kapkara oldu.</p>
				<p class="normal">O ay, güneş gibi yüzünü görünce canımdan ümidimi kestiğimi gördü de</p>
				<p class="normal">Bir kadeh doldurup sundu... o şarabın suyundan bana bir ateştir düştü.</p>
				<p class="normal">Sonra bana “Bu renksiz, kokusuz şarapla varlık levhindeki nakışları yıka” dedi.</p>
				<p class="normal">O şarabı sonuna kadar içtim... sarhoş olup topraklara serildim.</p>
				<p class="normal">Şimdi ne kendimdeyim, ne değilim... ne aklım başımda, ne mahmurum, ne sarhoş!</p>
				<p class="normal">Kâh gözleri gibi başımda bir sarhoşluk var... Kâh zülfü gibi darmadağınık bir haldeyim!</p>
				<p class="normal">Kâh kendi huyum yüzünden külhandayım. Kâh onun yüzünden gül bahçesinde.</p>
				<p class="ortayazi">***</p>
				<p class="ortayazi"><span class="idebold">(KİTABIN BİTİMİ)</span></p>
				<p class="normal">O gül bahçesinden bir koku aldım da adını “Gülşen-i Râz” koydum.</p>
				<p class="normal">Onda gönül sırlarından öyle güller açılmıştır ki şimdiye kadar onları başka bir kimse söylememiş, övmemiştir!</p>
				<p class="normal">O gülşenin süsenleri hep söylerler... nergislerinin gözü daima görür!</p>
				<p class="normal">Gönül gözüyle birer birer dikkat et, bak da şüphen kalmasın!</p>
				<p class="normal">Şeriata ait nakledilen sözlerle aklî deliller ve hakikatler tamamiyle incelenmiş, arınıp hulasa edilmiştir.</p>
				<p class="normal">İnkâr gözüyle hor bakma... yoksa güllerin hepsi gözüne diken kesilir!</p>
				<p class="normal">Hak tanımazlığın alameti şükür etmeyiştir... Tanrı’yı tanımak, hakkı teslim etmekle belli olur.</p>
				<p class="normal">Bütün bunları yazmaktan maksat da şu: Belki bir aziz beni anar da rahmet olsun der, rahmet okur.</p>
				<p class="normal">Kitabı adımla bitirdim: İlahî, sen akıbetini Mahmûd et!</p>
				<p class="ortayazi">***</p>
				<p class="ortayazi"><span class="idebold">(ŞERH)</span></p>
				<p class="normal"><span class="idebold">B849.</span> Puttan maksat güzeldir; güzelse ancak Tanrı’dır; bütün güzellikler, onun güzelliğinin eseridir. İslamî edebiyatta “put”, hemen daima güzel anlamını ifade eder. “Cemil” ismi Kur’ân-ı Kerîm’de geçmezse de Hz. Muhammed bir hadislerinde, “Gerçekten de Allah cemildir; cemali sever” buyurmuşlardır (Câmi; I, s. 58). Diğer bir hadislerinde de Allah’ın doksan dokuz adı bulunduğunu söylemişlerdir ki “cemil” ismi, bu hadiste altmış dördüncü addır (aynı, s. 79. İkinci hadis). Gene doksan dokuz adı sayarlarken bu adı otuzuncu ad olarak anmışlardır (aynı s. Üçüncü hadis).</p>
				<p class="normal">Zünnar, Hıristiyanların, bilhassa rahiplerin bellerine bağladıkları ip. Bu gelenek Zerdüştîlikten geçmedir. Zerdüşt dininde mûbid, yani Zerdüşt dininin ruhanîlerinden biri tarafından on iki iplikten örülme altı ipin dokunmasından meydana gelen bir kuşak vardır ki buna “kustî” denir. Bu kuşak bele üç kere dolandıktan sonra uçları aşağı sarkacak kadar uzundur. Erkek çocuğa altı yaşından on iki yaşına girinceye kadar geçen müddet içinde, kız çocuğa altı yaşından dokuz yaşına kadar, merasimle kustî kuşatılması gerektir. Bir engel çıkarsa bu tören on beş yaşında da yapılabilir. Kustî’nin beyaz koyunun yününden olması şarttır. Keçi veya deve yününden, hatta pamuktan da olabilir; ancak ipekten olamaz. Çocuk törenden önce yıkanır. Törene akraba ve dostlar gelirler; bir ziyafet verilir ve çocuğa armağanlar sunulur. Çocuk, dinî esasları ikrar ettikten sonra mûbid çocuğa “sedre” denen kısa kollu gömleği giydirir; bunun üzerine de kustîyi beline üç kere dolayıp bağlar, ikinci dolamada öne iki, üçüncü dolamada arkaya iki düğüm vurur. Bu kuşağın yetmiş iki ipliği “Avesta”nın en mühim kısmı olan “Yasna”nın yetmiş iki faslına, on ikişer iplikten meydana gelen altı parçası yılın on iki ayına ve bu aylardaki altı bayrama, üç kere dolanması dinin esası olan “iyi düşünce, iyi söz, iyi iş”e işarettir. Düğümler Tanrı’nın varlığına, Zerdüşt dinine, Zerdüşt’ün peygamberliğine, dinin esası olan üç asla işaret sayılır. Kustî bağlanırken dualar okunur ve çocuk bu kuşağı kuşandıktan sonra “Bih-dinler - İyi dinliler” zümresine katılmış ve yeniden doğmuş sayılır. Uykudan uyanınca, abdest ettikten ve yıkandıktan sonra, yemeklerden önce bu kuşağı çözüp bağlaması gerektir. Bağlarken, öğleye kadarki vakit esnasında doğuya, öğleden sonraysa batıya döner; Ehrimen’e lanet eder ve muayyen duayı okur (Dr. Muhammed Muîn: Mazdayasna; Tahran Üniv. Yayın. 1338 Ş. H., s. 376-385).</p>
				<p class="normal">“Bend-i din”, yani din bağı da denen kustî, eski Hint dininde de vardı ve brahmanlara sekiz askerlere on bir, reislere on iki yaşında bu kuşak kuşatılırdı. Yalnız Hintlilerde kızlara kustî kuşatılmazdı.</p>
				<p class="normal">Sedre tasavvuf erbabına “hırka”, kustî de kuşak, yahut kemer olarak girmiştir. Fütüvvet ehlinin “şedd” dedikleri kuşak, bizce bundan başka bir şey değildir (A. Gölpınarlı, İslam ve Türk İllerinde Fütüvvet Teşkilatı ve Kaynakları; İst. Üniv. İktisat Fakültesi Mec. cilt: XI, sayı: 1-4’ten ayrı basım; İst. İsmail Akgün Mat., 1952; s. 46-55). Şedd, Fütüvvet ehlinden Bektaşîlere geçmiş ve onlarda “Tiğ-bend” yani kılıçbağı adını almıştır ki bu adda Fütüvvet erbabının Seyfî kulunun tesiri apaçık görülmektedir. “Tığ-bend”de mücerretlere, yani evlenmeyeceklere üç düğüm vurulur; evlilere üçüncü düğüm bağlanırken çözülecek tarzda vurulur ki bu üç düğüm “elini, dilini, belini” haramdan korumaya, evlilerde çözülen düğümse, belini harama bağlayıp helaline açmaya işarettir. Mevlânâ da, Muîneddin Pervane’ye yazdığı bir mektupta, Türkçe olarak “Beline, diline dindar” demektedir (Mektuplar; Abdülbâki Gölpınarlı terc., İst. İnkılâp K. 1963, Mek. XXXI; s. 49; satır. 8). Mevlevîlikteki “Elifî nemed” ve kemer, Bektaşîlikteki kemer ve palheng, diğer tarikatlardaki kemer, hep bu kustî geleneğiyle ilgilidir (A. Gölpınarlı, Mevlânâ’dan Sonra Mevlevîlik; İst. İnkılâp K., 1953, s. 430-432). Tarikat erbabı, kemere ve benzerlerine hizmete işaret olarak da bakmışlar ve “gayret kuşağı” adını da vermişlerdir ki bu son terimi halka da yayılmıştır.</p>
				<p class="normal">Doğu-İslam klasik edebiyatında teslim olmak, hizmete bel bağlamak, nefsine hâkim olmak, gayret ve yiğitlik sembolü halinde kullanılan zünnar, Hıristiyanlıktan değil, Zerdüştîlikten girmiştir.</p>
				<p class="normal"><span class="idebold">B854-855.</span> Soruya verilen cevabın ilk beytinde puttan maksadın, güzel ve mutlak güzelliğin sahibi olan Tanrı olduğunu söylemekte, biraz daha ileri giderek elle yapılmış putun da, onun mazharlarından olduğunu, ona yönelenin de Hakk’a yöneleceğini bildirmektedir. Vacibin mümkün, mümkünün de vacip olamayacağını bildiren Şebüsterî, bu cevapta adeta o sözlerine karşı çıkmakta, mazharla zahiri bir görmekte, İbn Arabî’nin, “Saneme (puta) tapan, Samed’e (Tanrı’ya) tapar” sözünü kabul etmektedir. Heyecandan doğan bu çeşit sözlere, insanı şaşırttığı için “şath” demişlerdir. Şebüsterî, 13. soruya cevap verirken, şeriata uygun söz söylemenin lüzumundan bahsetmekte, şath sayılabilecek sözleri, ancak kendinden geçenin, sarhoş bir hale gelenin, yahut da aklı başında olduğu halde ihtiyârı, iradesi elinde olmayanın söyleyebileceğini bildirmektedir. “Gülşen-i Râz”ın son bölümlerinde akıl, ilim ve temkin yerine vecit, heyecan ve telvin hâkimdir. Hele güzele, güzelin vasıflarına dair söze başlayan Şebüsterî, birçok şair sûfî gibi ihtiyârını tamamiyle yitirmektedir.</p>
				<p class="normal"><span class="idebold">B861.</span> XII. surenin (Yusuf) 44. ayetinden iktibas-ı lafzî var.</p>
				<p class="normal"><span class="idebold">B862.</span> VI. surenin (En’âm), “Allah hiçbir şey indirmedi hiçbir kimseye dedikleri zaman, Allah’ı layıkıyla tanımadılar, ululamadılar. De ki: Musa’nın insanlara bir ışık, onları doğru yola sevk eden bir vasıta olarak getirdiği kitabı kim indirdi? Hani siz onu kâğıtlara yazdınız da yayar, açıklarsınız; hükümlerinden çoğunu da gizlersiniz; hani siz de, atalarınız da, bilmediğiniz şeyleri onun sayesinde bildiniz, öğrendiniz. De ki: Allah indirdi; sonra da bırak onları, düştükleri boş iddialarla oyalanıp dursunlar” mealindeki ayetin son kısmından lafzî iktibas vardır.</p>
				<p class="normal"><span class="idebold">B866.</span> LXVII. surenin (Mülk) 3. ayetinde, “Öylesine birbiri üstünde olarak yedi kat göğü yaratmıştır ki, Rahman’ın yaratışında hiçbir uygunsuzluk, aykırılık göremezsin; artık çevir gözünü de bak; görebilir misin bir yarık, bir çatlak” denmektedir. Beyitte bu ayetin son kısmına işaret ediliyor.</p>
				<p class="normal"><span class="idebold">B869.</span> II. surenin 40. ayeti, “Vefa edin ahdıma da vefa edeyim ahdınıza ve ancak benden korkun artık” diye biter. Beyitte, bu ayetin, ‘‘Vefa edin ahdıma” kısmından lafzî iktibas vardır.</p>
				<p class="normal"><span class="idebold">B872.</span> XXV. surenin (Furkan) 74. ayetinde müminler anlatılırken, “Öyle kişilerdir onlar ki rabbimiz derler, eşlerimizden, soylarımızdan gözlerimizi aydınlatacak kişiler ihsan et bize ve bizi çekinenlere rehber kıl” buyurulur. Bu ayetteki “gözlerimizi aydınlatacak” sözü kısmen ve lafzan iktibas edilmiştir.</p>
				<p class="normal"><span class="idebold">B873.</span> Mesih. Kur’ân-ı Kerîm’in III. suresinin 45., IV. suresinin 157., 171. ve 172., V. suresinin 17, 72 ve 75., IX. suresinin 30 ve 31. ayetlerinde İsa Peygamber “Mesih” diye anılır. Mesh Arapçada elle bir şeye dokunup sıvazlamak, elini bir şeyin üstüne sürüp çekmek manalarına gelir. İsa Peygamber’e bereket ve kutluluklar manen meshedilmiş bulunduğundan, suçlardan temizlendiğinden, anasından yağla meshedilmiş olarak doğduğundan, doğduğu vakit Şeytan’dan korunması için Cebrail’in kanadıyla meshedildiğinden, yetimlerin başlarını eliyle okşadığından, fazla gezdiğinden, hastaları eliyle meshedip iyileştirdiğinden, körlerin gözlerini eliyle meshedip açtığından “Mesih” dendiği, bu sözün Süryanice “meşîh”, İbranice “meşûb” sözünün Arapçalaşmasından meydana geldiği rivayet edilmiştir (Mecma; II, s. 442-443; El-Müfredat; s. 467-468). Kur’ân’da daima “Meryemoğlu” diye geçtiği gibi, bilhassa XIX. surenin 6-35. ayetlerinde babasız doğduğu anlatılmakta, III. surenin 59 ayetinde Allah katında Âdem Peygamber’e benzediği, Tanrı’nın emriyle babasız olarak halkedildiği bildirilmektedir.</p>
				<p class="normal"><span class="idebold">B881.</span> Firavun, Kur’ân-ı Kerîm’in yirmi yedi suresinde yetmiş dört kere geçer. Ayetlerin bir kısmında Firavun, bir kısmındaysa “âli Firavun” diye geçer ki bu ikinci kısımda kendisi de dahildir. İlkçağdaki bütün Mısır hükümdarlarına bu ad verilirdi, fakat Kur’ân’da Musa Peygamber’le uğraşan hükümdar kastedilir. Firavun, gördüğü bir rüya ve yorumu sonucunda, Mısır’da esir olarak yaşayan İsrailoğullarından doğacak bir çocuğun, saltanatını yıkacağı inancıyla İsrailoğullarının o yıl doğan erkek çocuklarını öldürtmeye koyulmuş, fakat anası tarafından Tanrı ilhamıyla bir sandığa konarak Nil’e atılan Musa’yı hanımının evlat olarak kabulü üzerine, Musa Firavun’un sarayında ve sütnine olarak alınan anası tarafından yetiştirilmişti. Gençlik çağına gelen Musa, bir gün su almak için bir çeşme başında toplananlardan bir Mısırlının İsrailoğullarından birine hakaret ettiğini görüp adamı bir yumrukta öldürmüş, sonra kaçıp Medyen’e gitmiş, Şuayb Peygamber’in hizmetine girmişti. Muayyen bir müddet Şuayb’ın sürülerini güden Musa, Şuayb’ın kızıyla evlenmiş, bir yurt edinmek üzere yola çıkmıştı. Yolda Tanrı tecellisine mazhar olmuş, sopasının atılınca yılan olması, koynuna soktuğu elinin parlak bir hale gelmesi (yed-i beyza) mucizeleriyle Firavun’a gidip İsrailoğullarını Mısır’dan çıkarmaya memur olmuş, kardeşi Harun’la Mısır’a gidip Firavun’la görüşmüş, fakat Tanrılık davasında bulunan Firavun bu mucizeleri büyü saymış, Musa’nın dileğini kabul etmemişti. Bunun üzerine Tanrı, Mısırlıların mahsullerine çekirge üşürmüş, kurbağalar her yanı kaplamış, öldürücü yeller esmiş, Nil’den aldıkları su kan olmuş, Mısırlıların ilk doğan çocukları ve hayvanları ölmüş, birbiri peşince gelip çatan bu belalardan sonra Firavun, İsrailoğullarına Mısır’dan çıkmaları için izin vermiş, Musa sopasıyla Kızıldeniz’e vurmuş, deniz yarılmış, İsrailoğullarının on iki bölüğünün geçmesi için on iki yol açılmıştı. Onları bıraktığına pişman olan Firavun, ordusuyla peşlerine düşmüş, İsrailoğulları geçtikten sonra denizin ortasına gelen Firavun, suların kavuşmasıyla, maiyetindekilerle boğulup ölmüştü. X. surenin (Yunus) 89-92. ayetlerinde Firavun’un ölürken iman ettiği, fakat iman-ı yeis olan bu imanının kabul edilmediği, ancak sonradan gelenlere ibret olmak üzere bedeninin kurtarıldığı bildirilir. Beyitte Firavun’un Tanrılık davasına işaret edilmektedir.</p>
				<p class="normal"><span class="idebold">B881.</span> Kendini göstermeye, gösteriş yapmaya riya denir. Riyayı, insanlara ulu görünmeyi, insanlar tarafından ululanmayı istemek, hayır yaptığını, ibadette bulunduğunu, Tanrı’dan çekindiğini göstererek halk tarafından büyük tanınmayı, bu yoldan bir mevki elde etmeyi istemek diye tarif etmişlerdir. Kur’ân-ı Kerîm’de CVII. surenin (Mâûn) 4-7. ayetlerinde namazlarını kılarken unutanlar, yaptıklarını gösteriş için yapanlar, zekâtı ve istenen şeyi men edenler kınanmaktadır. XVIII. surenin (Kehf) 110. ayetinde kulluğa hiçbir kimsenin katılmaması, ibadetin yalnız Allah’a hasredilmesi emrolunmaktadır (Sefîne; Riya mad.’e de bkz. I, s. 499-500). Hz. Peygamber riyayı Allah’a şirk koşmakla bir tutmuş, “En fazla korktuğum şey, ümmetimin Allah’a şirk koşmasıdır; ama ben güneşe taparlar, Ay’a taparlar demiyorum; Allah’tan başkası için yapılan ibadeti ve gizli şehveti kastediyorum” buyurmuşlardır (Câmi; I, s. 73).</p>
				<p class="normal"><span class="idebold">B889-890.</span> Hz. Peygamber, ahir zamanda bir zalimin Tanrılık davasıyla çıkacağını bildirmiştir ki adı hadislerde “Deccal” diye geçer. Deccal’in tek gözlü olduğu, o gözünün de gök renkli bulunduğu, alnında “Kâfir” yazısının yazılı olup müminlerin bu yazıyı okuyacakları, yanında cenneti, cehennemi olacağı, kendisine inanmayanları cehennemine atacağı, cehenneminin cennet haline geleceği, inananları cennetine atacağı, cennetinin cehennem kesileceği, doğu tarafından çıkacağı, Medine ve Mekke’ye giremeyeceği, Hz. Mehdi’nin zuhur edip onu öldüreceği, İsa Peygamber’in de inip namazda Mehdi’ye uyacağı hakkında hadisler vardır (Câmi; I, s. 14; Sefîne; I, s. 441-442; II, s. 700-706).</p>
				<p class="normal">Deccal’in bir de eşeği olacağı rivayet edilmiştir. Şebüsterî, bundan sonraki beyitlerde bilgisizlerin Deccal’in eşeğine uyanlara benzediğini, onların önlerine geçen ve kendisine şeyh adını takan kişilerin de o eşeklerin önüne geçen Deccal’in eşeği olduklarını söylüyor. Mevlânâ, “Mesnevî”nin VI. cildinde şeyhlik davası güden bu şeyhleri, “Bu davullu, bayraklı ham kişiler gibi hani; yoklukta benim uluğ han diye davaya girişirler; şeyhlik lafını dünyaya atmışlar; kendilerini Bâyezîd göstermedeler. Kendi kendilerine yola düştüklerini, varıp eriştiklerini söylerler; davet yurdunu bezemişler, damadın evinde kıyametler kopuyor; gelinin hısımının, akrabasınınsa haberi bile yok” diye yerer (s. 417-418; beyit. 2547-2550). I. ciltte de bu çeşit şeyhler hakkında, “Onda Tanrı’ya ait ne bir koku vardır, ne bir haber; ama davası insanların atası Âdem’den de çoktur, üstündür, Şît Peygamber’den de. Şeytan, ona yüzünü göstermiş, onu kandırmış da biz diyor, abdaldanız; hatta onlardan da üstünüz. Çok kişiler, dervişlerin sözlerini, halk onları adam sansın diye çalarlar, söylerler; sözde Bâyezîd’den de daha ince laflar ederler; oysa Yezîd bile onların varlığından utanır” der (s. 140; beyit. 2272-2275).</p>
				<p class="normal">İlmin kalkmasının, bilgisizliğin artmasının, kıyamet alametlerinden olduğunu bildiren bir hadis olduğu gibi, “Bir iş ehlinden başkasına verildi mi kıyameti bekle” mealinde de bir hadis vardır (Câmi; I, s. 30, 83).</p>
				<p class="normal"><span class="idebold">B912.</span> İbadetlerin teşri-i hikmetlerini sormaya memur değiliz; fakat mesela namaz kılanın, kendisinin, üstündeki elbisenin, abdest aldığı yerin, suyun, su kabının, namaz kıldığı yerin temiz ve helal olması, namazda huzuru gözetmesi, gösterişten kaçınması, kendisini bir zaman olsun, Hakk’a vermesi gibi şartları düşünürsek, XXIX. surenin (Ankebût) 45. ayetindeki, namazın insanı kötülüklerden, fenalıklardan nehyettiğine, Allah’ı anmanın, yani namazın pek büyük bir şey olduğuna dair beyanın ne kadar doğru olduğunu anlarız. Oruç, bir irade temrini olduğu kadar açlığı tattırmak, açların hallerini anlatmak gayesini de güder sanırız. Hz. Ali’nin buyurduğu gibi her emirde, her nehiyde hem insanın kendine, hem de ammeye ait hikmetler mevcuttur (Nehc’ül Belaga; II, s. 199-200). Ancak ibadetin âdet olmaması gerektir. Âdet olursa, gaye elde edilemez. Bundan dolayıdır ki “İbadet, âdetleri bozmaktır” dendiği gibi “İbadetle âdet bir yerde olamaz” da denmiştir.</p>
				<p class="normal"><span class="idebold">B915.</span> Evlenmemek, âdetlerden kurtulmak demektir; İsa dininde olanlara göre vardır. LVII. surenin (Hadîd) 27. ayetinde bu âdetin Allah tarafından farz edilmediği, rahiplerin Allah rızasını kazanmak için icat ettikleri, ona hakkıyla riayet edenin mükâfatlarının verildiği, fakat bu yolu tutanların çoğunun halkın malını batıl olarak yediği bildirilerek, sonradan ve dinde olmadığı halde icat edildiği bildirilmektedir. Hz. Peygamber “Nikâh benim sünnetimdir; sünnetime uymayan benden değildir” buyurmuşlar (Künûz; II, s. 186), “Evlenin, çoğalın; çünkü ben kıyamet günü sizinle övüneceğim” demişlerdir (Câmi; I; s. 110). İslam’da insan tabiatına, ilahî kanunlara aykırı bir şey yoktur; bu bakımdan rahiplik de yoktur. “Her peygamberin (ümmetine mahsus) bir rahipliği var; bu ümmetin rahipliği Allah yolunda savaştır” hadisi de vardır (Câmi; II, s. 105).</p>
				<p class="normal"><span class="idebold">B916.</span> Ruh’ul-Kudüs, Cebrail’dir; II. surenin 87 ve 255., V. surenin 110., XVI. surenin 102. ayetlerinde adı böyle geçer. XVI. surenin 2., XIX. surenin 17., LXIII. surenin 22., LXX. surenin 4., LXXVIII. surenin 83., XCVII. surenin 4. ayetlerinde “Ruh”, XXVI. surenin 193. ayetinde “Ruh’ul-Emîn” diye anılır.</p>
				<p class="normal">Hıristiyanlarca Ruh’ul-Kudüs, Tanrı kudretidir. Peygamberler ve erenler olağanüstü işleri bu kudretle yaparlar; onlarca bu kudret bazı kimselere hulûl eder ki bu İslam’da batıldır. Matyus İncil’inin son babı olan XXVIII. babın 19. sözünde “Baba, Oğul, Ruh” teslisine rastlanır. Yuhanna İncil’nde İsa Peygamber’in müjdelediği “teselli edici ruh”u da Hıristiyanlar Ruh’ul-Kudüs olarak kabul ederler. Bizce, Arapçaya Farkalit diye geçen bu sözle Hz. Muhammed kasdedilmiştir (Seyyid Hibetüddin-i Şehristanî: Râh-nümâ-yı Yahûd u Nasârâ Yâ Beybilhâ; Encümen-i Teblîgaat-ı İslamî Yayın. Tahran, 1323 Ş. H., s. 107-117).</p>
				<p class="normal"><span class="idebold">B917.</span> Nâsût madde âlemidir; Lâhut zat ve hakikat âlemi.</p>
				<p class="normal"><span class="idebold">B918.</span> İsa Peygamber’in asılmadığı, öldürülmediği, göğe yüceltildiği IV. surenin 158. ayetinde bildirilir.</p>
				<p class="normal"><span class="idebold">B927.</span> XXIII. surenin (Mü’minûn) 101. ayetinden iktibas vardır. Ayette sûr üfürülünce soy-sopun fayda etmeyeceği, kimsenin kimsenin halini soramayacağı bildirilir.</p>
				<p class="normal"><span class="idebold">B931.</span> II. surenin 83., IV. surenin 36., VI. surenin 151. ve XVII. surenin 23. ayetlerinde Allah’a şirk koşmamaktan sonra anaya, babaya iyilikte bulunmak emredilir. XVII. surenin 23. ayetinde onlara uf bile denmemesi, 24. ayetinde “Onlar beni nasıl büyütüp yetiştirdilerse sen de onlara acı” diye haklarında dua edilmesi, XXXI. surenin 14. ayetinde, XLVI. surenin 15. ayetinde haklarının gözetilmesi, onlara iyilikte bulunulması buyurulmaktadır; daha başka ayetlerde de ana-baba haklarının gözetilmesi buyurulur. Hz. Peygamber’in “Allah’tan ve Resûl’ünden sonra kime itaat edeyim” sorusuna üç kere, “anana” buyurduğu, dördüncü soruya, “babana” dediği ve “Ondan sonra yakınlığı derecesince yakından yakına” buyurduğu meşhurdur (Câmi; I, s. 55). “Cennet anaların ayakları altındadır” hadisi de meşhur hadislerdendir (Aynı; s. 122).</p>
				<p class="normal"><span class="idebold">B932-933.</span> Malların ve evladın, insanı doğru yoldan çıkarabileceği bakımından bir imtihan olduğu VIII. surenin 28., LXIV. surenin 15. ayetlerinde bildirilmiş, hatta kötü oldukları takdirde eşlerin ve evladın düşman olduğu, onlardan sakınmak gerektiği LXIV. surenin 14. ayetinde beyan buyurulmuş, kıyamet gününde soy-sopun ve evladın fayda vermeyeceği LX. surenin 3. ayetinde anlatılmıştır. Bu hususta daha başka ayetler de vardır.</p>
				<p class="normal"><span class="idebold">B941.</span> III. surenin 14. ayetinde kadınlara, oğullara, yığın yığın biriktirilmiş altına, gümüşe, güzel ve cins atlara, hayvanlara, ekinlere karşı insanların aşırı bir sevgisi olduğu, bu sevginin insanlar için bezetilmiş bir sevgi olduğu, fakat bunların dünya yaşayışına ait matahlar bulunduğu, sonunda varılıp gidilecek yerin güzelliğininse Tanrı katında olduğu bildirilmektedir. Beyitte bu ayete işaret edilmektedir.</p>
				<p class="normal"><span class="idebold">B942.</span> Gerçek din, metinde “Hanif” diye geçiyor. II. surenin 135., III. surenin 67 ve 95., IV. surenin 125., VI. surenin 79 ve 161., X. surenin 105., XVI. surenin 120, 123., XXX. surenin 30. ayetlerinde İbrahim Peygamber’in dini “Hanif” diye anılmaktadır ki şirkten uzak ve temiz anlamına gelir. XXII. surenin 31. ayetiyle XCVIII. surenin 5. ayetinde “Hunefâ”, yani Hanifler sözü geçer ki bu da Allah’ı bir tanıyıp şirk koşmayanlar, özleri temiz bulunanlar manasına gelir (Kur’ân-ı Kerîm ve Meali; II, Açılama; s. XLII-XLIII).</p>
				<p class="normal"><span class="idebold">B935.</span> Lâhicî, bu beyitte anılan ve “pirimiz” denen zatın Şebüsterî’nin mürşidi ve piri olduğunu söyler. Fakat Attar’a çok düşkün olan Şebüsterî, “Gösterişi, şöhreti, halktan saygı dileğini bırak, hırkayı at, zünnar kuşan...” demekle, açıkça, Attar’ın “Mantık’ut-Tayr”ın IV. makalesinde, 1197-1607. beyitlerde anlattığı “Şeyh-i San’an” hikâyesine ve bu hikâyenin kahramanı olan Şeyh-i San’an’a işaret etmektedir (Tercümemiz; II. basım; Şark-İslam Kl. 6; İst., 1962; Millî Eğitim Basımevi; s. 94.123).</p>
				<p class="normal">Şeyh-i San’an, dört yüz müridi olan bir şeyhtir. Bir gece rüyada Rum ülkesinde puta taptığını görüyor. Bu rüyanın neye delalet ettiğini anlamak için dervişleriyle yola düşüyor, Rum ülkesine geliyor. Bu ülkede bir Hıristiyan kızını görüp gönül veriyor; aklı başından gidiyor. Kızı isteyince kız, şeyhe puta tapmasını, zünnar kuşanmasını teklif ediyor. Şeyh-i San’an Hıristiyan olup zünnar kuşanıyor, puta tapıyor. Bunu gören dervişler, kendisini bırakıp hacca gidiyorlar. Mekke’de onlarla Rum ülkesine gitmemiş olan bir dervişine rastlıyorlar. Derviş şeyhi sorup halini anlayınca öbür dervişlere şeyhi bırakmalarının doğru olmadığını söylüyor. Beraberce dua ediyorlar. Bu sırada Şeyh, kızı elde etmek için onun teklifiyle domuz gütmektedir. Derviş, bir gece Hz. Muhammed’i rüyada görüyor; Hz. Muhammed şeyhe şefaat ettiğini, şeyhin tekrar imana geldiğini müjdeliyor. O dervişle öbür dervişler, beraberce Mekke’den Rum ülkesine gidiyorlar. Şeyhin tevbe ettiğini görüp aralarına alarak yola çıkıyorlar. Bu sefer kız da bir rüya görüp peşlerine düşüyor; onlarla buluşup Müslüman olarak ölüyor.</p>
				<p class="normal">“Nefehat”ta, 525 Ramazanında ölen (1131) Şeyh Hammâd-ı Dabbâs’ın hal tercümesinde, İbn Sakka adlı birisinin Halife tarafından İstanbul’a elçi olarak gönderildiği, Hıristiyan bilginleriyle imparatorun huzurunda mübahasede bulunup hepsini alt eden bu adamın imparatorun kızına âşık olduğu, Hıristiyan olması şartıyla kızın kendisine verileceği söylenince Hıristiyanlığı kabul ettiği anlatılır (Lâmiî terc. s. 588-589).</p>
				<p class="normal">Şeyh-i San’an’ın tasavvuf yoluna da intisabı olan bu İbn Sakka olması ve hikâyenin bu zatın aşkı ve Hıristiyanlığı kabulü üzerine düzülmesi ihtimali düşünülebilir. Rivayete göre Şeyh-i San’an Yemenlidir; adı Abdürrazzak’tır. Aşk ve cezbeye büyük bir ehemmiyet veren Yunus Emre de (720 H.- 1320) Şeyh-i San’an’ı Abdürrazzak adıyla üç şiirinde anar:</p>
				<p class="indentmetin">Cübbe vü hırka tac u taht virse gerektir ışka baç </p>
				<p class="indentmetin">Dört yüz mürîd ü elli hac terkeyledi Abdürrazzak </p>
				<p class="indentmetin"> </p>
				<p class="indentmetin">Anın gibi din ulusu haç öptü çaldı nâkusu </p>
				<p class="indentmetin">Sen dahi bırak namusu gel beri bütün oda yak </p>
				<p class="indentmetin"><span class="indentmetin1">(Tıpkı basım, s. 303; Türk harfleriyle, s. 74)</span></p>
				<p class="indentmetin"><span class="indentmetin1">*</span></p>
				<p class="indentmetin">Abdürrazzak ol derviş yoldaş edindi beni </p>
				<p class="indentmetin">Hallac-ı Mansûrıla dâra asılan benem </p>
				<p class="indentmetin"><span class="indentmetin1">(Tıpkı basım, s. 250; Türk harfleriyle, s. 91)</span></p>
				<p class="indentmetin"><span class="indentmetin1">*</span></p>
				<p class="indentmetin">Leylî’le Mecnun işi acebdür (ür bu) halka </p>
				<p class="indentmetin">Abdürrazzak terk etti ışk için imanını </p>
				<p class="indentmetin"><span class="indentmetin1">(Türk harfleriyle, s. 199)</span></p>
				<p class="normal">Gürcistan’ın merkezi olan Tiflis şehrine üç kilometrelik bir mesafede bulunan bir tepedeki merkad Şeyh-i San’an’a ait olarak tanınmaktadır. Yanındaki mezar da mahallî rivayete göre sevgilisi olan Nina adlı Gürcü kızının mezarı imiş. Gene mahallî rivayete göre Nina’ya âşık olan ve kızı isteyen Şeyh-i San’an’a yedi yıl domuz çobanlığı etmesini ve şarap satmasını şart koşmuşlar. Şeyh yedi yıl bu işlerle uğraşmış, sonunda Nina ile evleneceği sırada bu işe kızan Müslümanlarla Hıristiyanlar her ikisini de öldürmüşler. Tepede bu iki mezardan başka Rusya’nın 1289’da Tahran sefiri olan, Tiflis’e gezmeye gidip Tamara adlı bir Gürcü kızına gönül kaptıran, Tahran’a dönünce, Müslüman olup bazı büyükler tarafından zevce olarak alınan Gürcü kızlarını cebren konaklarından alıp sefarete kapatan ve bu yüzden halkın galeyanı neticesinde öldürülen ve Rusya tarafından cesedi Tiflis’e naklettirilen Geribayduf’un mezarı da vardır. Sevgilisi Tamara, bu olaydan sonra o civardaki bir manastıra kapanmış, altmış iki yıl orada kalmış, ölünce sefirin yanına gömülmüştür. Cuma ve pazar geceleri Şeyh-i San’an’ın merkadini Müslümanlar ve Hıristiyanlar ziyaret ederler. Mezar civarında sefirle sevgilisinin heykelleri de vardır. Mezara bir rahip bakmaktadır (Ali Cevâhir - Kelâm, Mezâr-ı Şeyh-i San’an der Tiflis. Armağan Mecmuası; elli ikinci yıl, 42. devre; Sayı: 11-12; Tahran, Behmen ve İsfend Mah, 1349; s. 761.764).</p>
				<p class="normal"><span class="idebold">B955.</span> Bu beyitte ve sonraki beyitlerde “Gavuroğlu” diye çevirdiğimiz söz “tersâ-beçe”dir. Mahmûd-ı Şebüsterî’ye göre “tersâ-beçe”, kâmil mürşidin yüzünde parlayan nurdur; onun nazarında öyle bir feyiz vardır ki insanı kendisinden geçirir, kayıtsız vahdet âlemine ulaştırır; o nur, o feyiz, vahdet şarabını sunar; benliği, varlığı yok eder.</p>
				<p class="normal">887 Hicrî’de vefat eden (1482) ve “Gülzâr-Nâme” adıyla, “Gülşen-i Râz” vezninde ve onu takliden bir eser yazan İbrahim-i Tennûrî, bu eserindeki, </p>
				<p class="indentmetin">Şu nûru kim veli yüzünde parlar</p>
				<p class="indentmetin">Bu dilde âna tersâ-beççe derler</p>
				<p class="normal">beyti, 955. beytin tercümesidir denebilir. Esasen bu eserde yer yer “Gülşen-i Râz”dan tercümeler vardır.</p>
				<p class="normal">Bayrâmî Melâmîlerinden Pir Aliyy-i Aksarâyî’nin (945 H.- 1538) meclislerinde bulunduğunu bildiren, 1024’te vefat eden (1615) İdris-i Muhtefî’ye mensup olduğunu açıklayan Hakikî’nin “Risale”sindeki, </p>
				<p class="indentmetin">Eğer meclislere girse seher-gâh</p>
				<p class="indentmetin">Tecelliden olurlar cümle âgâh</p>
				<p class="indentmetin"><span class="indentmetin1">*</span></p>
				<p class="indentmetin">Tecelliden kamû hayrân olurlar</p>
				<p class="indentmetin">Şarab-ı ışk ile sekrân olurlar</p>
				<p class="indentmetin"><span class="indentmetin1">*</span></p>
				<p class="indentmetin">Eğer dâr’ül-fakihe girse ol nûr</p>
				<p class="indentmetin">Olur müftî müderris cümle mahmûr</p>
				<p class="indentmetin"><span class="indentmetin1">*</span></p>
				<p class="indentmetin">Yüzünde nûr-ı tersâ-beççe derler</p>
				<p class="indentmetin">Bu yolda ıstılâhı böyle korlar</p>
				<p class="normal">beyitleri, “Gülşen-i Râz”ın 955. ve 960-961. beyitlerinin tam bir tercümesidir. Aynı zat, mürşidi Pir Ali’nin ahvalini anlatan, yer yer şiirlerle bezenmiş mensur “Risale”sinde “Gülşen”den birçok iktibaslarda bulunmuştur. O cümleden olarak “Aziz, insan-ı kâmilin ve gerçek evliyanın vechinde bir nur-ı ilahî vardır; Ehlullah ana tersâ-beçe diyü ıstılah itmişlerdür; lâ munâkaşate fî’l ıstılah” sözleri geçer.</p>
				<p class="normal">Hasılı “Gülşen-i Râz”ın bu son kısmı, tamamiyle mecazî terimlerin, tasavvuf ehli arasındaki gerçek sayılan manalarına hasredilmiştir.</p>
				<p class="normal"><span class="idebold">B982-990.</span> Klasik İslam edebiyatının geleneğinde, mes-nevi tarzında eser yazan, başta Allah’a hamd ü senayi, Hz. Muhammed’e (s. m.), soyuna, sahabesine salât ü selamı ihtiva eden mensur, yahut manzum bir bölüm meydana getirir; bu kısma “tahmîd” ve “nat” denir. Sonra bazı eserlerde Hz. Muhammed’in miracına ait manzum bir kısım bulunur ki buna da “miraciye” adı verilir; fakat bunu yazmayan da bulunabilir. Bundan sonra kitabın neden ve kimin adına yazıldığını bildiren bölüm gelir; çok defa bu bölüm “Sebeb-i te’lîf-i kitab” başlığını taşır. Bunlara, bilhassa en baştaki tahmîd ve nate “dibace” adı verilir. Kitabın bir de bitim kısmı vardır ki bu kısma da “hatime” denir. Kitabın adı, dibacede geçmediyse bu kısımda geçer; telif tarihi de çok defa bu kısımda anılır.</p>
				<p class="normal">Şebüsterî, bitim bölümünde gerçeklik ve vahdet gül bahçesinden bir koku alıp onu okuyuculara sunduğunu, bu yüzden de adını “Sır gülbahçesi – Gülşen-i Râz” koyduğunu, bu kitapta o zamana dek kimsenin göstermediği, söylemediği güllerin açıldığını, süsenlerinin dil kesilip söze geldiğini, nergislerinin açılıp âlemi gördüğünü söylüyor; hor bakılmamasını, inkâr gözüyle görülmemesini, o çeşit bakana, görene, güllerinin diken görüneceğini bildiriyor ve “Kitabı adımla bitirdim; İlahî, sen akıbetini Mahmûd et” beytiyle bitiriyor.</p>
				<p class="ortayazi">***</p>
				<p class="normal">Kitabı yeniden gözden geçirdik, şerhleri karşılaştırdık, Hicrî 1386 Saferinin 14. günü bitti; 1390 yılında yeniden ve baştan sona dek okuduk, gereken yerleri gerektiği gibi düzelttik, Şaban’ın altıncı perşembe gecesi bitti (8 Ekim 1970). Biz de Şebüsterî’ye uyup diyoruz ki: İlahî, adımızı hayırla Bâki kıl.</p>
				</body>
</html>