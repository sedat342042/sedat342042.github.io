<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>islam</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_13">I. Ortaçağ Dönemi</h2>
				<h3 class="ortayazi1" id="calibre_toc_35"><span class="idebold">1. Biruni</span></h3>
				<p class="normal">Ebu Reyhan el-Biruni’nin (Bazen de el-Harizmi diye adlandırılmaktadır) eserlerine ve hayatına baktığımızda onun dehasının parlaklığı dikkatimizi çekmektedir. Aral Gölü’nün güneyinde yer alan Harezm’in başkenti Kas’ın kenar mahallesinde (Birûn) 362/973 yılında doğup 442/1050 yılından sonra (muhtemelen Gazne’de) hayata gözlerini yumdu. Biruni, üstat unvanını taşımıştır. Biruni’nin şahsiyetinde İslâm’ın entelektüel tarihinin sıra dışı bir siması ile karşılaşmaktayız. Onun ölümünün 1000. yıldönümü (1973) Müslüman ve Müslüman olmayan birçok ülkede kutlandı. Ölüm tarihi kesin olarak henüz tespit edilemeyen Biruni, geriye 180 el yazması bırakmıştır. Bunlardan yirmiye yakını Hindistan ile ilgildir. 1955 yılında M. Boilot, Biruni’nin ilk bibliyografyasını yayımlamıştır. Buna 1956’da bir ek ilave edilmiş ve bugüne kadar özellikle Seyyid Hüseyin Nasr’ın çabaları ile tamamlanmaya ve belirginleşmeye devam etmiştir.<sup class="calibre2"><a href="islam_split_059.html#footnote-100-39" id="footnote-100-39-backlink" name="footnote-100-39-backlink">[39]</a></sup></p>
				<p class="normal">Biruni’nin hayatı, yazarın gençliğinde tanımış olabileceği halklardan farklı halklarla kasıtlı ya da tesadüfî bazen de zorunlu karşılaşmalarla doludur. Biruni, hayatının ilk yirmi beş yılını, dönemin İran kültürü ile bozkırın göçebe Türkler arasında kalan İranlı bir aile içerisinde geçirmiştir. Mutlu bir tesadüf eseri, Biruni’nin bölgedeki diğer bir deha olan ve Buhara’da yaşayan İbn Sina’ya (Avicenna, 980–1037) yazdığı mektuplara sahibiz. 998’den itibaren Biruni, Cürcan bölgesinde Ziyari hükümdarı Kabus bin Vaşmgir’in sarayında çalışmıştır. Cürcan, Hazar Denizi’nin güneyinde yer almakta ve bazı kalıntıları muhafaza edilmiş olan eski İran kültürü ile özellikle tanınmaktadır. </p>
				<p class="normal">Çeşitli halkların ve dinlerin (özellikle dini) kurumları ile ilgili Kitabu’l-Asari’l-Bakiye ani’l-Kuruni’l-Haliye “Geçmiş Asırlardan Geriye Kalan İzler Kitabı”<sup class="calibre2"><a href="islam_split_060.html#footnote-100-40" id="footnote-100-40-backlink" name="footnote-100-40-backlink">[40]</a></sup> adlı meşhur eserini Biruni bu bölgede yazmıştır. Daha sonra, muhtemelen 1008’den önce Biruni, memleketine dönmüş olmalıdır. Yedi yıl boyunca Biruni, Harzemşah Ebu’l-Abbas Me’mun b. Me’mun’un sarayında çalışmıştır. </p>
				<p class="normal">Biruni’nin işi temelde efendisi Harzemşah adına Gazneli Türk sultanı Mahmut b. Sebuktekin’e diplomatik misyonlarda bulunmaktan ibaretti. </p>
				<p class="normal">Biruni’nin hayatı 43 yaşında (407/1016–17) iken Harzemşah’ın öldürülmesinden sonra alt üst olmuştur. Bu trajik olaydan hemen sonra Mahmut, Harezm ülkesini fethetmeye başlamış ve Biruni’yi esir ya da rehin alarak başkent Gazne’ye götürmüştür. Biruni’nin Mahmut’un sarayında astrolog olmuş olması ihtimal dışı değildir. </p>
				<p class="normal">Ancak Biruni’nin hayatı ve eserleri üzerinde derin iz bırakan olay, Mahmut tarafından Pencap’ın işgal edilmesi olmuştur. Mahmut, Biruni’yi kendisi ile beraber götürmeye karar vermiş ve onu Hindistan’ın yeni fethedilen bu bölgesinde birkaç yıl kalmaya zorlamıştır. Biruni, bölge hakkında önemli bilgiler elde ederek bu dönemi kâra dönüştürmüştür. Sanskritçe öğrendiği kesin olmasa da Biruni’nin kendisine o dönemde Hindistan’da çok gelişmiş olan bilimleri ve aynı zamanda Hint medeniyetini ve dinini öğreten panditlerle sık sık temas kurduğunu biliyoruz. O yıllarda Biruni, daha ziyade Kitabü Tarihi’l-Hint (Hint Tarihi Kitabı) adıyla bilinen Kitabü’t-Tahkik ma li’l-Hint min Makbule fi’l-Akl ev Mardule’yi (Hindistan Hakkında Kabul, Akl ya da Ret Edilebilen Şeyleri Tahkik Kitabı) yazmıştır.<sup class="calibre2"><a href="islam_split_061.html#footnote-100-41" id="footnote-100-41-backlink" name="footnote-100-41-backlink">[41]</a></sup> Bu kitap 1030 civarında yani Sultan Mahmut’un ölümünden az bir süre önce tamamlanmış gözükmektedir. Biruni o zaman yaklaşık 57 yaşındaydı.</p>
				<p class="normal">Biruni, üçüncü önemli eserini Biruni 1030’ta tamamlamıştır: Kitabu’l-Kanuni’l-Mes’udi fi’l Haya ve’n-Nucum (Cisimleri ve Yıldızları Yöneten Kanunlar Kitabı).<sup class="calibre2"><a href="islam_split_062.html#footnote-100-42" id="footnote-100-42-backlink" name="footnote-100-42-backlink">[42]</a></sup> Bu inceleme, astronomik gözlemlere göre düzenlenen takvimlerin hesabı ve genel olarak astronomi ile ilgilidir. Ortaçağda yazarına ün kazandırmış olan bu kitap, Sultan Mahmud’un halefi olan ve ismi kitabın başlığında zikredilen Sultan Mesut’a ithaf edilmiştir. Biruni, Mesut ile gayet iyi anlaşıyordu; neredeyse tutuklusu olduğu Mahmut’tan daha iyi anlaşıyordu. Bu yeni sultan, Biruni’nin Gazne’ye dönmesine izin vermiştir. Burada Biruni, huzur içinde çalışabilmiş ve kitaplarının çoğunu rahatsız edilmeden kaleme alabilmiştir. Tuhaftır ki muhtemelen 1050’den sonra gerçekleşen ölüm tarihini bilmiyoruz. Biruni, yaklaşık 77 yaşında vefat etmiş olmalıdır.<sup class="calibre2"><a href="islam_split_063.html#footnote-100-43" id="footnote-100-43-backlink" name="footnote-100-43-backlink">[43]</a></sup></p>
				<p class="normal">Biruni’nin Hindistan’a ayırdığı kitabına yoğunlaştığımızda kişisel gözlemler ve sorgulamalar sayesinde Müslüman bir âlimin politeist bir dünya ve genellikle Sanskritçe yazılan Hindu kaynaklara aşina olmak için sarf ettiği muazzam çabayı görebiliriz. Kitabın 80 bölümünden 10’u din ve felsefe ile, 14’ü kutlamalar ve folklor, <sup class="calibre2"><a href="islam_split_064.html#footnote-100-44" id="footnote-100-44-backlink" name="footnote-100-44-backlink">[44]</a></sup>’sı edebiyat ve meteoroloji ile, 14’ü coğrafya ve kozmogoni ile, 4’ü de Hint astrolojisi ile ilgilidir. Bu bölümlerin 31’i Biruni’nin uzmanlık alanı olan astronomi ve takvimlerdeki zaman ölçümü ile alakalıdır. </p>
				<p class="normal">Onuncu bölüm, hukuk ve peygamberlerin kökenini ele almaktadır. 11’inci bölüm ise politeizmin başlangıcına ayrılmıştır. Bu bölümde farklı ilahların tasviri bulunmaktadır. 63’üncü bölüm, Brahmanlar ve hayat tarzları, 64’üncü bölüm ise aşağı kastların ritleri ve adetlerini ele almaktadır. </p>
				<p class="normal">Bu eserinde Biruni, 35 adet Sanskritçe kaynağa başvurmakta ve Hindu kültürel hayatının birçok yönünün tasvirleri dışında çeşitli teolojik ve felsefi doktrinlerle ilgili genel malumatlar sunmaktadır. </p>
				<p class="normal">Biruni’nin araştırma metotları, üzerinde dikkatlice durmaya değer.6 Hindistan’daki zorunlu ikameti esnasında Biruni görünürde Sultan Mahmut’un hiçbir özel lütfüne mahzar olmamıştır. Bu duruma dâhil olan sefalet hâli, Biruni’yi Mahmut tarafından sert muameleye tâbi tutuldukları kesinleşen Hinduların gözünde sempatik göstermiş olabilir. Ancak her ne olursa olsun Hinduların işgalci olarak kabul ettikleri kişi ile olan bağlar, Biruni’nin Hindu âlimlerle ilişkilerinin muhtemelen mesafeli olmaya devam ettiğini düşündürmektedir. Biruni, özellikle Benares gibi büyük Hindu ilim merkezlerine gidememiş ve dolayısıyla da panditlerin kendisine vermeye razı oldukları malumatla yetinmek durumunda kalmıştır. </p>
				<p class="normal">Biruni’nin kullandığı metot ne savunmacı ne de polemik diye nitelendirilebilir. Tasvirlerinde yazar, betimlenen nesnelerle de kendini özleştirmeyip belli bir mesafe korumaya dikkat etmektedir. Kendisinin de söylediği gibi onun kaygısı, bizzat Hinduların kendi yazdıklarını ya da kendisine söylediklerini rivayet etmektir. Amaç, açıklanan doktrinlerden, inançlardan ve davranışlardan yazarın değil, muhatabın sorumlu olmasını sağlamaktır. Sanskritçeden yapılan tercümelerin doğruluğu konusunda da Biruni aynı şekilde davranmaktadır. </p>
				<p class="normal">Kitabın her bir bölümü, işlenen konunun problematiğini daha sonra da onunla ilgili bilgiye ulaşmak için uygulanması gereken metodu açıklamaktadır. Eserin başlangıcını oluşturan bölümler arasında birkaç tanesi Yunan ya da Sufi unsurlarla karşılaştırmalar içermektedir. Bilinmeyen bir Hindu uygulaması ya da kavramını daha iyi bilinen bir şeyle karşılaştırarak Biruni başka türlü esrarengiz hâlde kalacak unsurları daha anlaşılır hâle getirmektedir. </p>
				<p class="normal">Biruni’nin eserlerinin altında iki değer ölçüsü yer almaktadır. Bunlardan birincisi, kast sistemine göre insanlar arasındaki eşitlik konusunda İslâm’ın üstünlüğünü varsaymaktadır. İslâm’ın bu üstünlüğü, Şeriatın Hindu kanunlarının içerdiğine karşılık bireysel statü konusunda ya da Hinduların “pis” ve “kirli” âdetlerine karşı temizlik ve itidal konusunda kendini belli etmektedir. İkinci değer ölçüsü, Arapları, özellikle de İslâm öncesindeki Arapları küçümseme konusunda eşsiz bir eğilim göstermektedir. Aslında bunlar eski İran kültürünü yıkmış ve Hindularınki kadar eleştirilecek âdetleri takip etmektedirler. </p>
				<p class="normal">Her şeyden önce okuyucunun dikkatini çeken, Biruni’nin keşif ruhu ve merakı, kendini açık ve berrak biçimde ifade edişi ve hakikate ilişkin her şey karşındaki saygısıdır. Biruni’nin yaklaşımı, din konusunda modern araştırma için temel görünen, özellikle, doğru malumat elde ederek bunları karşılaştırmalar aracılığıyla anlaşılır hâle getirme gerekliliği gibi birçok metodolojik unsur içermektedir. </p>
				<p class="normal">Güvenilir malumat toplama ile ilgili olarak Biruni, söylentileri dikkate almaktan ziyade doğrudan gözlem ve inanılabilir metinler üzerinde çalışmayı tavsiye etmektedir. Diğer taraftan o, araştırmacının hataların ve yalanların hakiki kaynağını keşfetmeye gayret etmesi gerektiğini dile getirmektedir. Biruni, özellikle araştırmacıya yabancı dinî ve felsefi sistemleri tasvir etmek söz konusu olduğunda okuyucunun dikkatini, yanlış tasvirleri doğru tasvirlerden ayırt etmenin zorluğuna okuyucunun dikkatini birçok kez çekmektedir. Tedbirli biçimde Biruni, Hindulara ilişkin tasvirlerini harekete geçiren iki hedefi ifade etmektedir. Birincisi, onun araştırmalarının amacı, Müslümanlar içerisinde Hindularla dinî meseleler konusunda tartışma arzusunda olanlara yardımcı olmaktır. İkincisi, onun araştırmaları, Hindular arasında yaşamayı arzu eden Müslümanlara güvenilir malumat temin etmektir. Hindular, eski Yunanlılar ve sufiler arasında yaptığı mukayeselere gelince Biruni bunları, bu üç grubun özellikle ruh göçü, panteizm, Tanrı’nın birliği ve yaratılış konularında birçok ortak noktaya sahip olduğunu söyleyerek gerekçelendirmektedir. Bu konuda 1951’de Amerikalı Arthur Jeffery tarafından Biruni’nin metodu ile ilgili yapılan incelemeyi belirtelim.<sup class="calibre2"><a href="islam_split_065.html#footnote-100-45" id="footnote-100-45-backlink" name="footnote-100-45-backlink">[45]</a></sup></p>
				<p class="normal">Biruni, malumatın yazılı ve sözlü kaynaklar aracılığıyla elde edilebileceğini bize bildirmektedir. Sözlü kaynaklara gelince o, kültürlü kişilerden gelen bilgilerin ümmilerden gelenlere tercih edilmesi gerektiğini ifade etmektedir. Ancak en önemli zorluk bu düzeyde olmayıp dinî liderlerin ve ruhani otoritelerin yabancı birisine her zaman için bilgi vermeye hazır olmadıkları hususuyla alakalıdır. Biruni’ye göre bu husus, teolojik tartışmalara çok az hazır ve bir araştırmacının çalışmalarına katkıda bulunmayı kabul etmek için çok küstah olan Brahmanlar için özellikle geçerlidir. </p>
				<p class="normal">Yazılı kaynaklara gelince Biruni, Müslüman tarihçiliğine tam uygun olarak inceleme yapan kişinin, kaynakların dakikliğini ve hakikiliğini garanti edecek iyi nakledilen rivayetleri bulmaya çalışması gerektiğini düşünmektedir. Ancak Hindu kültürünün yazılı kaynaklarının incelenmesi hususunda da ek bir zorluğu teşkil etmektedir. Sanskritçe, öğrenilmesi zor bir dildir; Arapçaya tercüme edilmesi daha da zordur. Çoğu zaman metinler dakik değil ve yazılı kaynakların inanç, düşünceler, doktrinler ve âdetler hakkında verdiği bilgiler, söz konusu geleneğe pek aşina olmayan bir kişiye nispeten kavranılmaz gelecektir. Tüm bunlara bir de bu kaynakların anlaşılması ve yorumlanması problemi ilave olmaktadır. Gerçekten de Hindu zihni, daha ziyade Aristo usulü dakik kavramsallaştırmalar arayan Müslüman zihninden çok farklıdır. Örneğin Biruni, yaratılmış varlıklar konusundaki Hindu tasniflerin pek açık olmamasından yakınmaktadır. </p>
				<p class="normal">Bilgilerin kesinliğine ilişkin problematiğin ötesinde Biruni, özellikle dinle alakalı olduklarında bu malzemelerin nasıl anlaşılır hâle getirileceği sorusunu sormaktadır. Bu konuda Biruni açıktır: Hindu zihni neredeyse anlaşılmaz hâldedir. Kitabının ilk bölümünde bile yazar, projesinin içerdiği zorlukları zikretmektedir. Zira ona göre “Hindular her bakımdan bizden farklıdırlar”<sup class="calibre2"><a href="islam_split_066.html#footnote-100-46" id="footnote-100-46-backlink" name="footnote-100-46-backlink">[46]</a></sup>. Biruni, beş temel zorluğu zikretmektedir: dil, din (“Hinduların inandığı hiçbir şeye inanmıyoruz ve de tersi”)<sup class="calibre2"><a href="islam_split_067.html#footnote-100-47" id="footnote-100-47-backlink" name="footnote-100-47-backlink">[47]</a></sup>, âdetler, Müslümanların kötü davranışı (belki de askerlerin tavrına atıfla) nedeniyle Hinduların Müslümanlara karşı kinleri ve son olarak Hinduların karakterine özgü özel ve tuhaf özellikler.</p>
				<p class="normal">Bu inançları, doktrinleri, bu hayat tarzlarını ve tuhaf davranışları daha iyi anlayabilmek ve bunları doğrulukla yorumlayabilmek için Biruni bunları daha aşina olunan nesnelerle karşılaştırmayı salık vermektedir. Yazar, sürekli olarak Hindularla Yunanlılar, Sufiler ve bazen de eski Araplar arasında paralellikler göstermektedir. Biruni’ye göre anlama eylemi, en iyi bilinenden en az bilinene doğru işlemekte, benzerlikleri ve karşılaştırılabilir unsurları dikkatlice araştırma anlamına gelmektedir. Onun Hindu, eski Yunan ve sufi düşünceleri arasında derin bir bağın mevcut olduğu ile ilgili düşüncesini burada bir kenara bırakıyoruz. </p>
				<p class="normal">Hindu geleneğinin Müslümanlara nasıl sunulacağını sorusunu sormakla Biruni aslında başka bir dinin malzemelerinin kendi dindaşları için nasıl anlaşılır hâle getirileceği sorusunu sormaktadır. Özellikle bazı kavramlar -tanrılaştırma gibi (apothéose)- Müslümanların nazarında sapkın düşüncelerdir. Aynı şekilde Hindulara özgü bazı doktrin unsurları veya davranışların Müslümanlar tarafından kabul edilmesi zordur. Bu hassas meseleler karşısında Biruni ilk etapta betimsel bir objektiflik, yani olguları ve doktrin unsurlarını Hindular kadar Müslümanlar tarafından kabul edilen bir anlatım yolu aramaktadır. Biruni kendinden önce çok sayıda –Müslüman- yazarın başka dinlerin ya da bizzat kendi dinlerinden türeyen mezheplerin doktrinlerini kötüleme ya da yanlış yorumlama işine kendilerini kaptırdıklarının farkındadır. Nihayet Biruni, önyargıların ümmilere has olmadığını, teorilerinin üstünlüğüne ikna olarak dünyayı sadece kendi kavramları ya da kanaatleri penceresinden gören kültürlü kişilerin de önyargılı olabileceğini belirtmektedir. </p>
				<p class="normal">Dini konuların serbestçe tartışılmasını zorlaştıran ya da imkânsız hâle getiren makamları Biruni sert biçimde değerlendirmektedir. Tabiî ki Sünni bir Müslüman olarak o, İslâm’ın sunduğu sistemi kabul etmektedir. Bu sistem ortodoks [doğru görüş] veya “ortopraks” [doğru eylem] niteliktedir. Böylece o, başka dinleri tarif ederken, Müslümanların şehadet ile, Hıristiyanların Teslis ile, Yahudilerin şabat ile ve Hinduların ruh göçüne inançla ayırt edildikleri yönündeki meşhur Müslüman söylemi tekrar etmektedir. Sünni bir Müslüman olmakla birlikte Biruni, Ümmet içinde yürürlükte olan çeşitli görüşlere ve yeryüzündeki halkları niteleyen inançlar çeşitliliğine açık bir bakış sergilemektedir. </p>
				<p class="normal">1951’de yayımlanan eleştirel bir makalede İtalyan Alessandro Bausani, Biruni’nin Hindistan tasvirine has yedi varsayım zikretmektedir. Bausani’nin gözlemleri bize gayet isabetli görünmekte, bundan dolayı da burada aktarıyoruz.<sup class="calibre2"><a href="islam_split_068.html#footnote-100-48" id="footnote-100-48-backlink" name="footnote-100-48-backlink">[48]</a></sup></p>
				<p class="normal">-Biruni, tüm insanlığın ve bütün medeniyetlerin paylaştığı bir fıtratın (doğuştan gelen monoteist eğilim) varlığına inanmaktadır.</p>
				<p class="normal">-Biruni, bir tek Tanrıya imana vurgu yapmaktadır. Bu iman, İslâm ile monoteist ifadeleri içerisinde Hindu dini arasında bir bağ kurmaktadır. </p>
				<p class="normal">-Biruni, spekülatif Yunan felsefesinde geliştirildiği şekliyle gayri şahsi ve felsefi bir Tanrı düşüncesine sahiptir. Bundan dolayı o, ümmi ve anlama dayalı ilkel halk dininden ve de antropomorf ilahlardan rahatsız görünmektedir. </p>
				<p class="normal">-Biruni, felsefi olarak Brahmanların düşüncesi ile kendi entelektüel geleneğini bağdaştırma arzusunu göstermektedir. İlim adamları arasındaki bu iletişim yeğlemesi onun halk dini ile felsefe arasında yaptığı kesin ayrımda da kendini göstermektedir. </p>
				<p class="normal">-Bazı temel kavramları skolastik biçimde oluşturması ve hakiki dinin akla aykırı olamayacağı düşüncesi ile Biruni açık bir rasyonellik kaygısı göstermektedir. Buna dayanarak akla aykırı olan her şey, yani irrasyonel, sapkın ve keyfi olduğuna hükmettiği orta Hindu zihni gibi halk dini yanlıştır. </p>
				<p class="normal">-Biruni, akli selime dayalı belirli bir ampirizm sergilemektedir.</p>
				<p class="normal">-Biruni, İslâm ile Hindu dini arasındaki gerçek karşıtlıkları değerlendirmesine ve kabul etmesine engel olan felsefi bir yönelime ve temelde sufi maksatlara sahip olduğunu göstermektedir. </p>
				<p class="normal">Biruni’nin eserlerinin bir takım İslâmî normlar ve değerlere dayandığı kuşkusuzdur. Ancak bu durum yine de yazarın kendi dininin farklı dinlere karşı büyük bir açıklık göstermesine ve onlara büyük bir entelektüel dürüstlükle yaklaşmasına engel olmamaktadır. Burada söz konusu olan, Ortaçağ medeniyeti kadar çağdaş araştırma için de örnek bir tavırdır. </p>
				<h3 class="ortayazi1" id="calibre_toc_36"><span class="idebold">2. Şehristani</span></h3>
				<p class="normal">Ebu’l-Feth eş-Şehristani’nin hayatı, Biruni ya da (bu derste bir kenara bırakmak durumunda olduğumuz) İbn Hazm’ın hayatı gibi kargaşalara sahne olmamıştır. Şehristani, Harezm çölünün kıyısında yer alan Horasan eyaletinin Şehristan kentinde 479/1086 yılında doğmuştur. Nişabur’da eğitim gördükten sonra Şehristani, Şehristan’da yaşamaya devam etmiştir. Şehristani, 
				1116’da hacca gitmiş ve kısa bir süre Bağdat’ta yaşadıktan sonra memleketine dönerek burada çalışmış ve 1153’de vefat etmiştir. Şehristani, birçok Kelam kitabı yazmış ama Bağdat’tan 1125’te döndükten altı yıl sonra yazdığı Kitabu’l-Milel ve’n-Nihal (Dinler ve Mezhepler Kitabı)<sup class="calibre2"><a href="islam_split_069.html#footnote-100-49" id="footnote-100-49-backlink" name="footnote-100-49-backlink">[49]</a></sup> adlı kitabı –Fransızcaya tercüme edilmiştir-<sup class="calibre2"><a href="islam_split_070.html#footnote-100-50" id="footnote-100-50-backlink" name="footnote-100-50-backlink">[50]</a></sup> ile meşhur olmuştur. Eş’ari bir teolog olsa da Şehristani’nin o dönemde yaygın olan İsmaili fikirlere sempati duymuş olması muhtemeldir. Şehristani, büyük merakı ve bilgiye susamışlığı ile bilinmektedir. O, aynı zamanda şiire karşı eğilimliyken Fıkıh meselelerine pek ilgi duymamaktadır. Onun sunduğu şeyler haddizatında yeni değildir. Söz konusu olan daha ziyade o dönem Müslüman mezhepler ve İslâm dışı dinler hakkında bilinenlerin bir derlemesidir. Şehristani’nin mezhepleri sunumu, bizzat kendisinin yazdığı gibi “ne bunların lehine ne de aleyhinedir”<sup class="calibre2"><a href="islam_split_071.html#footnote-100-51" id="footnote-100-51-backlink" name="footnote-100-51-backlink">[51]</a></sup>. Dolayısıyla Şehristani, ulaşılabilir kaynakları kullanarak, malzemelerini titizlikle seçip bunları kendi çağına has formel denge kaygısı ile tasnif ederek mümkün olduğunca tarafsız bir tavrı tercih etmiştir. Onun ilgisi öncelikle düşüncelere yöneliktir. O, kaynakları hakkında ayrıntı vermeden, zaman ve genel olarak tarih kaygısı taşımadan doktrinleri ve sistemleri tasvir etmektedir. Aslında burada söz konusu olan, kendi türünde bir klasik hâline gelen bir derleme ve tasnif kitabıdır.</p>
				<p class="normal">Ebu’l-Feth eş-Şehristani’nin bu eseri, özellikle Guy Monnot ve Amerikalı Bruce B. Lawrence’ın işaret ettikleri yadsınamaz nitelikleri göstermektedir.<sup class="calibre2"><a href="islam_split_072.html#footnote-100-52" id="footnote-100-52-backlink" name="footnote-100-52-backlink">[52]</a></sup> Yazar, özellikle dengeli bir tasnif oluşturma kaygısı sergilemektedir. Kitabın derleme karakterinden dolayı kaynaklar meselesi hele de kullanılan eserlerin çoğunluğu bugün ulaşılamaz olduğu için artan bir ağırlıkla karşımıza çıkmaktadır. Böylece yazar İbrahim’in almış olduğu varaklara göndermede bulunmaktadır. Yazara göre bu varaklar Sabileri, Zerdüştileri ve bunların Kutsal Kitaplarını ortaya çıkarmıştır.<sup class="calibre2"><a href="islam_split_073.html#footnote-100-53" id="footnote-100-53-backlink" name="footnote-100-53-backlink">[53]</a></sup> Şehristani, kendisi için politeizmin kabul edilebilir bir biçimini temsil eden Sabiilerle –bunlara kıyasla Brahmanlar da aynı durumdadır- tartışmayı anlatmaktadır.<sup class="calibre2"><a href="islam_split_074.html#footnote-100-54" id="footnote-100-54-backlink" name="footnote-100-54-backlink">[54]</a></sup> Hıristiyan doktrinler konusunda bilgisi iyi olduğu hâlde,<sup class="calibre2"><a href="islam_split_075.html#footnote-100-55" id="footnote-100-55-backlink" name="footnote-100-55-backlink">[55]</a></sup> Şehristani, Yahudiliği kısaca geçmektedir. Yazar, mezheplerin ve inançların çokluğunu dikkate alan ve kültürlü dindaşlarının hizmetine Müslüman olmayan dinler hakkında temel bir bilgi sunmaya çalışan bir teoloji sunmaktadır. Ebu’l-Feth eş-Şehristani’nin bu eseri, yüzyıllar boyunca kendini kabul ettirmiştir. </p>
				<h3 class="ortayazi1" id="calibre_toc_37"><span class="idebold">3. Raşidüddin</span></h3>
				<p class="normal">Raşidüddin Fazlullah Ebu’l-Hayr, 1248 yılı civarında Hamedan’da dünyaya gelmiştir. Yahudi bir eczacının oğlu olan Raşidüddin, tıp eğitimine başlamadan önce yeşivada [Ortodoks Yahudilikte Tevrat ve Talmud’in incelendiği eğitim kurumu] Yahudilik eğitimi almıştır. Arapçaya hâkim olan Raşidüddin, 1278 yılı civarında Müslüman olmuş ve önceki ismi olan Raşidüddevle yerine bildiğimiz adı almıştır. İlhan Gazan (1295 ila 1304 arasında hüküm sürmüştür) ona daha sonra Tariki Mubaraki Gazani<sup class="calibre2"><a href="islam_split_076.html#footnote-100-56" id="footnote-100-56-backlink" name="footnote-100-56-backlink">[56]</a></sup> hâline gelecek olan eseri sipariş etmiştir. Bu kitap, Türk ve Moğol boylarının tarihi ile Cengiz Han’dan Gazan’ın kendisine kadar Moğol hanlarının tarihini içermektedir. Bu ilk tarih kitabına, dünyanın evrensel tarihini ihtiva eden Camiu’t-Tevarih adlı ikinci kitap eklenmektedir. Bu kitap, 1305-1306’ta Olcayto Hüdabende’nin hükümdarlığı (1304–1316) zamanında tamamlanmıştır. İlhanlı Devletine sunduğu çok değerli hizmetlere rağmen Raşidüddin, siyasi bir yenilgi neticesinde hapse atılmış ve 1318 yılında ölüme mahkûm edilmiştir. </p>
				<p class="normal">Raşidüddin’i Camiu’t-Tevarih adlı evrensel tarihi meşhur etmiştir. Bu kitap, gerçekten de bilinen dünyanın ilk tarihini oluşturmaktadır. Arap tarihçileri örnek alan bu kitap, önce İslâm’dan önceki dönemini daha sonra da İslâmî dönemi betimlemektedir. Bunlara ilaveten Oğuz Türklerinin ve Çin’in<sup class="calibre2"><a href="islam_split_077.html#footnote-100-57" id="footnote-100-57-backlink" name="footnote-100-57-backlink">[57]</a></sup>, Frenklerin<sup class="calibre2"><a href="islam_split_078.html#footnote-100-58" id="footnote-100-58-backlink" name="footnote-100-58-backlink">[58]</a></sup>, İsrailoğullarının (Beni İsrail)<sup class="calibre2"><a href="islam_split_079.html#footnote-100-59" id="footnote-100-59-backlink" name="footnote-100-59-backlink">[59]</a></sup> ve son olarak Hindistan’ın<sup class="calibre2"><a href="islam_split_080.html#footnote-100-60" id="footnote-100-60-backlink" name="footnote-100-60-backlink">[60]</a></sup> siyasi tarihi işlenmektedir. Kitabını meydana getirirken Raşidüddin, sadece yazılı kaynaklara<sup class="calibre2"><a href="islam_split_081.html#footnote-100-61" id="footnote-100-61-backlink" name="footnote-100-61-backlink">[61]</a></sup>
				 değil, doğrudan sözlü ifadelere de başvurmuştur. Örneğin rahip Kamalaşri ona, Hindistan’ı, Budda’nın hayatını ve öğretisini konu edinen eserin ikinci bölümünün yazımı için gerekli bilgileri vermiştir. Bu eser, Budizm hakkında Ortaçağda yapılan bildiğimiz ilk ve tek büyük açıklamadır. Raşidüddin’in kitabının ekinde tenasüh, yani ruh göçü doktrinine bizzat yazarın kendisi tarafından yazılan reddiyeyi içeren bir Risale yer almaktadır. Diğer taraftan Raşidüddin’in tarih çalışmaları dışında bugüne kadar henüz yayımlanmamış olan birkaç Kelam kitabı yazdığına da işaret edelim.</p>
				<p class="normal">Raşidüddin’in tarihi, siyaset tarihi dışında kültürel ve dini bir tarih olarak görünmektedir. Betimlemelerinde yazar, anlattığı olgulara karşı objektif bir tavrı ve belirli bir mesafeyi korumaya gayret etmektedir. Örneğin Raşidüddin hakkındaki birçok araştırmayı kendisine borçlu olduğumuz Karl Jahn, onun Beni İsrail ile ilgili tarihinin aslında bu konuda yazılmış ilk “seküler” tarihi teşkil ettiğine dikkat çekmektedir.<sup class="calibre2"><a href="islam_split_082.html#footnote-100-62" id="footnote-100-62-backlink" name="footnote-100-62-backlink">[62]</a></sup></p>
				<p class="normal">Sözünü ettiğimiz bu üç âlim, din bilimleri konusunda üç farklı hareket tarzını temsil etmektedir. Şehristani, betimsel bir teolojik ilgi ile hareket ederek doktrinlerin incelenmesini salık vermektedir. Raşidüddin ise dinler tarihine açık tarihsel incelemeler vurgu yapmaktadır. Son olarak Biruni, olguların gözlemlenmesinde, kuralların veya yasaların araştırılmasında bilimsel isabetlilik kaygısı ve kendi kültürlerinden farklı kültürlere veya dinlere gösterdiği ilgi ile ötekilerden ayrılmaktadır. </p>
				<p class="normal">Diğer dinler hakkında Müslümanların bilgisi, mezheplerin ve dinlerin betimlenmesi konusunda (makâlât, kutubu’l-milel ve’n-nihal) olduğu kadar tarihçilik (tarih, tabakat) konusunda ya da seyyahların veya coğrafyacıların getirdikleri betimlemeler konusunda (ahbar, el-mesalik ve’l-memalik) da Ortaçağ döneminde zirveye ulaşmıştır. Burada, üç büyük alan oluşturan tarihsel inceleme, karşılaştırmalı inceleme ve dini fenomenlerin bağlamları içinde incelenmesini bulmaktayız. Tarihçilik konusuyla ilgili olarak Raşidüddin’in selefleri özellikle Yakubi (ö. 905), Taberi (ö. 923) ve Mesudi’dir (ö. 955). İnançların ve doktrinlerin betimlenmesi ve karışlaştırılması konusunda Şehristani’den önce İbn Kelbi (ö. 819), Ebu İsa el-Varak (ö. 861), İbn Nedim (ö. 995) ve Ebu’l-Mealiye Alavi (11.-12. yy.) gelmektedir. Doğrudan gözlem konusunda Biruni, özellikle İbn Fadlan (10. yy.) ve Misar Ebu Dulaf’dan (10. yy.) sonra gelmiştir.</p>
				<p class="normal">Ortaçağda İslâmî olmayan dinleri ele alan Müslümanlara ait başka metinler de mevcuttur.<sup class="calibre2"><a href="islam_split_083.html#footnote-100-63" id="footnote-100-63-backlink" name="footnote-100-63-backlink">[63]</a></sup> Ancak çoğu zaman resmi kelama ait polemik yazılar ya da düalist dinlere<sup class="calibre2"><a href="islam_split_084.html#footnote-100-64" id="footnote-100-64-backlink" name="footnote-100-64-backlink">[64]</a></sup>, Hıristiyanlığa ya da Yahudiliğe<sup class="calibre2"><a href="islam_split_085.html#footnote-100-65" id="footnote-100-65-backlink" name="footnote-100-65-backlink">[65]</a></sup> reddiyeler yöneten metinler söz konusudur. Bazı edebi metinler (Müslüman olmayanlara atıfta bulunan adap kitapları ya da halk edebiyatı) ve aynı zamanda Müslüman olmayan azınlıkların statüsü ile ilgili Fıkıh kitapları ve tabiî ki normatif dinî yorum (tefsir, ilmü’l-hadis, kelam), mistik (tasavvuf) ve felsefe (hikmet) kitapları da bu konuyu ele almaktadır. Halk dini hakkında da kitaplar mevcuttur. Yaklaşımımızda kanaatimizce Ortaçağdaki İslâm bağlamında bizim anladığımız şekliyle Din Bilimlerinin nasıl gelişeceğinin habercisi olan bu üç türle sınırlı kalmayı tercih ettik.<sup class="calibre2"><a href="islam_split_086.html#footnote-100-66" id="footnote-100-66-backlink" name="footnote-100-66-backlink">[66]</a></sup></p>
				</body>
</html>