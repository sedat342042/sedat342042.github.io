<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>islam</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik1" id="calibre_toc_15">III. Seyyid Ahmed Han</h2>
				<h3 class="ortayazi1" id="calibre_toc_43"><span class="idebold">1. Biyografi</span></h3>
				<p class="normal">Müslümanların 19. yüzyılda genel olarak dinler 
				konusundaki bilgisi az ilerlemiştir. Ancak bir kişi istisnadır. 
				Söz konusu edilen kişi, 1817 ila 1898 arasında Hindistan’da 
				yaşayan Seyyid Ahmed Han’dır.</p>
				<p class="normal">Seyyid Ahmed Han, 17 Ekim 1817 tarihinde Delhi’de anne tarafından dedesi olan Hoca Feridüddin Ahmed Han’ın evinde dünyaya gelmiş ve büyük Müslüman ailelerde verilen eğitimi almıştır. Hoca Feridüddin, sırasıyla Delhi’deki Moğol sarayında vezir, daha sonra East India Company’nin Kalküta, İran ve Birmanya’da büyükelçisi olmuştur. Dolayısıyla Seyyid Ahmed Han’ın Müslüman Moğol iktidarı kadar İngilizler için de çalışma fırsatı olmuştur. Kültürel açıdan dedesi de bu iki ufku paylaşmaktadır. O, Kalküta’daki medresenin müdürü görevini yerine getirerek Müslüman mirasın devamını sağlamıştır. Matematik, Astronomi ile ilgilenmiş ve bu konularda her zaman yeni bilgiler elde etmekten memnuniyet duymuştur. Manevi yönden Hoca Feridüddin, özellikle mistisizme, yani sufizme karşı duyarlıydı. Genç Seyyid Ahmed, 11 yaşına kadar dedesinin yanında yaşamıştır. Bu şahsiyetin genç erkeği derinden etkilemiş olmasında hiç kuşku yok. Seyyid Ahmed’in dinin öngördüğü ahlâkî ve sosyal emir ve yasaklara özellikle dikkat eden annesi, yani Hoca’nın kızı, ona sosyal, etik ve pedagojik bir model olmuştur. Baba tarafından Seyyid Ahmed seyittir, yani Peygamberin otuz altıncı dereceden torunudur. Baba tarafından ailesi, 1857 isyanından sonra İngilizler tarafından azledilen II. Bahadır Şah’ın iktidarına kadar 17. yüzyıl Moğol sarayına bağlı kalmıştır. Seyyid Ahmed’in babası Mir Muttaki, tarikat ehlidir. Onun üç çocuğu olmuştur. Genç Seyyid Ahmed evde Kur’ân, mektepte Arapça ve Farsça öğrenmiştir. </p>
				<p class="normal">Seyyid Ahmed’in hiçbir maddi kaygısı yoktu. East India Company hesabına önce Delhi, daha sonra da Agra’da çeşitli idari görevlerde bulunmuştur. Bu atamalar onu Müslüman aristokrasi, İngiliz idareciler, William Muir (1847’te karşılaşmışlardır) gibi İslâmiyatçılar ve Karl Gottlieb Pfander (1841’de karşılaşmışlardır) gibi misyonerlerle temas kurmasını sağlamıştır. Seyyid Ahmed, 1840 ila 1857 arasında önemli tarihi eserler ve aynı zamanda din konusunda kitaplar yazan derin bilgiye sahip bir şahsiyetti. Urducayı (kitaplarının çoğunu bu dilde yazmıştır), Farsçayı, Arapça ve İngilizceyi mükemmel biçimde konuşmaktaydı.</p>
				<p class="normal">Seyyid Ahmed Han’ın biyografisini yazmanın ve onun, Hint Müslüman elit, İslâm’ı reforme etme ve modernleştirme hareketi ya da Hindistan Müslümanları ile İngiliz idareciler arasındaki ilişkiler üzerinde icra ettiği tesiri genişçe ele almanın yeri burası değildir. Seyyid Ahmed birçok defa Londra’ya seyahat etmiş ve 1888 yılında kendisine soyluluk payesi verilmiştir. Bu durum o çağda sıradışı bir şerefi temsil ediyordu. Onun hayatı 1857 yılındaki büyük isyan (Mutiny) dolayısıyla derin biçimde alt üst olmuştur. Bu olay, onun içerisinde yetiştiği dünyaya son vermiştir. 1857’de isyanın sert biçimde bastırılmasından itibaren –o zaman Seyyid Ahmed on dört yaşındadır- 81 yaşında vefat ettiği 1898 yılında kadar Seyyid Ahmed tüm enerjisini Müslüman topluluğu modern bir zihniyet doğrultusunda oluşturmaya ve eğitmeye harcamıştır. Bu çaba, İngiliz makamlar kadar Hindu makamlar nezdinde kendi topluluğunun çıkarlarını savunması ile atbaşı gitmiştir. </p>
				<h3 class="ortayazi1" id="calibre_toc_44"><span class="idebold">2. Teybin</span></h3>
				<p class="normal">Seyyid Ahmed’in bizi burada ilgilendiren eseri, Tebyin’ul-Kelam fi Tefsiri’t-Tevrat ve’l-İncil ala Milleti’l-İslâm’dır –İslâm Topluluğuna Yönelik Tevrat ve Yeni Ahit’in Tefsiri Konusunda Kelami Açıklama-. The Mohamedan Commentary on the Holy Bible alt başlığını taşıyan bu kitap, sırasıyla 1862 (Giriş), 1864 (Eski Ahit ve Yaratılış Kitabına giriş ile Yaratılış 1-11’in tefsiri) ve 1865’te (İslâm’ın gelişine kadar Hıristiyanlığın kısa tarihi ile birlikte Matta 1-15’in tefsiri) neşredilen üç bölümden oluşmaktadır. Bildiğim kadarıyla burada söz konusu olan, başlangıçtaki amaç (yani Kutsal Kitabın tamamını tefsir etme) gerçekleşmemiş olsa da sistematik Kutsal Kitap tefsiri konusunda bir Müslüman tarafından girişilen tek çalışmadır. Dolayısıyla burada benzersiz ve ayrıca nüfuz edilmesi zor olan bir eserle karşı karşıyayız. </p>
				<p class="normal2">A. Birinci Cilt: Giriş</p>
				<p class="normal">İlk önce, Urduca yazılan ve İngilizce bir metinle giriş bölümünün göze çarpan noktaları üzerine eğilelim. Bu bölümde Seyyid Ahmed sık sık “biz” yani “biz Müslümanlar” kipinde hitap etmektedir. Böylece Müslüman topluluk adına konuşarak Müslüman olmayan bir okuyucu kitlesine seslenmektedir. </p>
				<p class="normal">Seyyid Ahmed, vahiy kavramını “bilinmeyen şeylerde Allah’ın iradesinin iletildiği şey” olarak tanımlayarak işe başlamaktadır. Vahiy peygamberlere gönderildiği gibi “aziz” denilen insanlara da gönderilmektedir. Yazar, tahdis (peygamber olmayanlara gönderilen vahiy), ilham (insanın kalbinde doğrudan meydana gelen esin) ve müşahede ya da mükâşefe (rüyada gösterilen şey) gibi kavramlara başvurmaktadır. Görülemeyen dünya böylece çeşitli yollardan Kur’ân ve Kitab-ı Mukaddes’te anlatıldığı şekliyle çeşitli yollardan tezahür etmektedir. Kitab-ı Mukaddes ya da özellikle Hıristiyan doktrinler söz konusu olduğunda Seyyid Ahmed konuyu sadece Kitab-ı Mukaddes pasajlarıyla değil, aynı zamanda ünlü Hıristiyan teologların yorumlarıyla örneklendirmektedir. </p>
				<p class="normal">Yazar, peygamberlere gelen vahiylerle peygamber olmayanlara gelen vahiyler arasında ayrım gözetmektedir. Peygamber olmayanlara gelen vahiylerde hatalar bulunabildiği hâlde diğerleri her zaman tam bir doğruluğa sahiptir. Aynı şekilde peygamberlere gelen vahiyler kanun hükmünde (hükmü şari) emir ve yasaklar içerebilirler ki bu durum Refiklere, Tilmizlere ya da Havarilere gelen vahiyler için söz konusu değildir. Son olarak Seyyid Ahmed, Muhammed’e Kur’ân içinde gelen vahiy ile önceki peygamberlere gelenler arasında ayrım yapmaktadır. Ona göre Kur’ân, Allah tarafından aracı olmaksızın nakledilen “doğaüstü bir imla”nın literal transkripsiyonunu içermektedir. Dolayısıyla Kur’ân’daki vahiy mucizesi, ilahi kelam mucizesine (mucizetu’l-fasaha) bağlıdır. Seyyid Ahmed’e göre Muhammed’den önce gelen peygamberler sadece vahyin içeriğini (mazmun) alıp ve kendi dillerini aktarmışlardır. Onlara göre, bir tarafta vahyedilen (metni has) ve diğer tarafta vahyin peygamber tarafından gerçekleştirilen kişisel oluşumu (rivayet) bulunduğuna göre böylece kelimeler Allah’tan neşet etmemektedir. Oysa Kur’ân’da kelimeler bire bir aynen bildirilmektedir.</p>
				<p class="normal">Seyyid Ahmed’e göre vahyedilen ya da semavi kitapların (kutubu semaviya) yani Eski Ahit, Yeni Ahit ve Kur’ân’ın hepsi ilahi bir kökene sahiptir ama sadece Kur’ân mutlak surette doğrudan bir vahyi temsil etmektedir. </p>
				<p class="normal">Seyyid Ahmed, vahyedilmiş kabul ettiği kitapların listesini vermektedir. O, ilk önce, Kur’ân’ın vahiy statüsü tanıdığı dört Kitabı ele almaktadır:</p>
				<p class="normal">— Tevrat, yani Musa’ya indirilen kitap, Pentatök. Seyyid Ahmed buna Kur’ân’da zikredildiğini düşündüğü Eski Ahit kitaplarının tamamını ilave etmektedir. </p>
				<p class="normal">— Suhuflar (tekili sahife), yani peygamberlere gelen kitaplar (suhufu enbiya).</p>
				<p class="normal">— Zebur, Davud’a indirilen kitap (özellikle Mezamirler).</p>
				<p class="normal">— İncil, Rab İsa’ya inen kitaba verilen özel isim.</p>
				<p class="normal">Kur’ân’da zikredilen kitaplara Seyyid Ahmed, Kur’ân’da bahsedilmeyen ama yine vahyedilmiş kabul edilmesi gereken çok sayıda başka eseri ilave etmektedir: </p>
				<p class="normal">Eski Ahit, Tevrat (86 kitap).</p>
				<p class="normal">— İbrani Kitab-ı Mukaddes’i ya da Hıristiyanların Eski Ahit’indeki kitaplar (39 kitap).</p>
				<p class="normal">— Bulunmaz olsalar da Kitab-ı Mukaddes’teki Eski Ahit bölümünde söz konusu edilen kitaplar (16 kitap).</p>
				<p class="normal">— Yine birkaçı kaybolan apokrif kitaplar (31 kitap).</p>
				<p class="normal">Yeni Ahit, İncil (38 kitap).</p>
				<p class="normal">— Hıristiyan teologların kanonik kabul ettikleri İnciller (4 İncil).</p>
				<p class="normal">— Kanondan hariç tutulan kitaplar, özellikle başka İnciller (34 kitap).</p>
				<p class="normal">Havarilerin yazıları ile başka eserler (121 kitap).</p>
				<p class="normal">— Kanonik kabul edilen kitaplar (23 kitap).</p>
				<p class="normal">— Hıristiyan teologların safdışı bıraktıkları kitaplar (90 kitap).</p>
				<p class="normal">— Bizzat İsa’nın yazarı olduğu bazı eserler (8 kitap).</p>
				<p class="normal">Kur’ân’dan önceki bu devasa kutsal kitap listesini takip eden sayfalarda Seyyid Ahmed, bu yazıların otantikliğine ilişkin metodolojik problem üzerine eğilmektedir. Bu uğurda Seyyid Ahmed, İslâmî düşüncede yaygın olan bir yönteme, yani yazarın otoritesine başvurmaktadır. Son tahlilde metne ilahi köken ve dolayısıyla da güvenirlik kazandıran şey, peygamberin otantikliğinin niteliğidir. Böylece Seyyid Ahmed’e göre bu kitapların vahyedilmiş hakikatler olduğu ve bunların rivayet ettikleri tarihsel olguların otantik ve doğru olduğu konusunda hiç kuşku görünmemektedir. Böyle bir yöntem kullanılırken otantiklik meselesi nakledilen olguların doğrulanmasından ziyade muteber bir peygamber olarak yazarın belirlenmesi ile ilgilidir.</p>
				<p class="normal">Ancak ilmu’l-hadiste peygamberin otoritesine ilişkin kriter, bir hadisin güvenirliğini ispat etmek için yeterli bir kriter gibi görünmemektedir. Aslında hadisin, birbirini izleyen tanıkların kesintisiz zinciri (isnad-ı muttasıl) tarafından rivayet edilmiş olması da gerekmektedir. Böylece bir yazının güvenirliği sadece yazarına değil, onun rivayetine dâhil olan ve aynı zamanda otantik (sahih) tanıkları olması gereken kişilerin bütününe dayanmaktadır. Kutsal kitapların incelenmesinde Seyyid Ahmed, hadis ilmine özgü olan bu metodu başvurmaktadır: muteber tanıklar tarafından hakikaten rivayet edilen peygamber metinleri güvenilirdir. </p>
				<p class="normal">Seyyid Ahmed bu kuralı Yeni Ahit yazılarına uygulamaktadır. Böylece İncil’in Kur’ân tarafından İsa’nın İsrail kavmine getirdiği ilahi kaynaklı bir kitap olarak zikredildiğini yazmakta ve bu İncil’in sadece kabul edilen ve kanonik hâle getirilen İncillerde değil, apokrif kabul edilen İncillerde de bulunduğunu ilave etmektedir. Seyyid Ahmed şöyle devam etmektedir: ”…teologlar bu kitapları ve bizzat havarilerin yazdıkları bu mektupları (Yeni Ahit’e) dâhil etmişlerdir. Fakat biz Müslümanlar bunları, İsa’ya nazil olan bu ilahi kelamı ihtiva eden İncil’e dâhil etmiyoruz”. Seyyid Ahmed’e göre yine de bu durum hiçbir şekilde bu İncil’in unsurlarının İncillerin dışındaki Yeni Ahit yazılarında bulanamayacağı anlamına gelmez. </p>
				<p class="normal">Ancak Seyyid Ahmed’in düşüncesinde bir zayıf nokta bulunmaktadır. Kur’ân, muteber bir yazı olarak kabul edilirse onun, muteber ama râvi zincirini oluşturmanın mümkün olmadığı peygamberler tarafından (Musa, Davut, İsa) daha önce nakledilen birçok vahyi zikretmesini nasıl izah etmelidir? Seyyid Ahmed’e göre elimizdeki metinlerin ilk vahye uygun olduğunu hiçbir şey garanti edemez.</p>
				<p class="normal">Bu zorluğu aşmak üzere Seyyid Ahmed, Kutsal Kitapların otantikliğine ilişkin ikinci bir kural oluşturmaktadır: ortak kabul diye adlandırabileceğimiz rivayet kuralı. Böylece metinlerin “güvenirliğine” ilişkin (güvenirliğin gitgide azaldığı) dört dereceden bahsetmektedir: </p>
				<p class="normal">— Otantikliği âlimler tarafından hep birlikte ve evrensel olarak kabul edilen kitaplar.</p>
				<p class="normal">— Otantikliği âlimlerce kısmen ya da (coğrafi ya da zamansal) evrensellikleri hususunda bazı ihtiyat kayıtları ile kabul edilen kitaplar. Seyyid Ahmed’e göre bu kitaplar güvenilir kabul edilebilir. Bu kategoriye Eski Ahit’in bütün kitapları, İncillerin ve Yeni Ahit’in bazı pasajları ve Muhammed’e kadar gelen bütün “peygamber kitapları” dâhildir. </p>
				<p class="normal">— Muteber yazarlara ait olmakla birlikte âlimler tarafından kabul görmeyen kitaplar.</p>
				<p class="normal">— Eskiden bilinmeyip yakın bir zamanda ortaya çıkan (ve dolayısıyla otantikliklerine ilişkin hiçbir garanti bulunmayan) kitaplar.</p>
				<p class="normal">“Şöhret ve kabul” delili doğrultusunda ortak kabulüne göre bir metnin güvenirliğine ilişkin hüküm verirken Seyyid Ahmed, genellikle bu incelemeden önce gelen kriterleri önemli ölçüde zayıflatmaktadır. Seyyid Ahmed, aslında teolog olan bilginlerin (ulema) yargısına büyük önem vermekte ve İslâmî düşüncede istisnai bir durum olarak o, Hıristiyan teologlara da aynı itibarı göstermektedir. </p>
				<p class="normal">Tebyinu’l-Kelam adlı eserinin girişini teşkil eden cildin ikinci bölümünde Seyyid Ahmed tahrif, yani Kutsal Kitapların bozulmasına ilişkin problematik üzerine eğilmektedir. Ehl-i Kitabı kendilerine emanet edilen vahiylerin doğasını değiştirmekle suçlayan ulema tarafından bu mesele uzun bir süre tartışılmıştır. Göreceğimiz üzere tahrif karşısında Seyyid Ahmed’in tavrı, çok liberal yaklaşımının iyi bir örneğini teşkil etmektedir. Ona göre tahrif, “bile bile ve kasıtlı olarak başka bir şeye çevirmek üzere ilahi kelamı hakiki hedefinden saptırmak” anlamına gelmektedir. Kur’ân, tahrifi büyük bir günah saydığı için yazar, bunun ancak bilinçli ve kasıtlı bir eylemin ürünü olabileceği sonucuna varmaktadır. Tüm İslâmî düşünce örneğinde olduğu gibi Seyyid Ahmed, tahrif-i lâfzî (bizzat metnin lafzının tahrifi) ile tahrif-i maneviyi (kötü yorum nedeniyle anlamın tahrifi) bir birinden ayırt etmektedir. Ona göre üç tür lâfzî tahrif bulunmaktadır: </p>
				<p class="normal">— tensih eden kişinin bir kelime ya da bir cümle eklediği zaman,</p>
				<p class="normal">— bir metin ya da bir metin parçası ortadan kaldırıldığı zaman, </p>
				<p class="normal">— bazı kelimeler başkalarıyla değiştirildiği zaman.</p>
				<p class="normal">Seyyid Ahmed’e göre Kur’ân’ın Yahudiler ve Hıristiyanlara karşı yönelttiği tahrif suçlaması ancak lâfzî düzeydedir. Aslında burada söz konusu olan şey, anlamın bozulmasıdır ki Seyyid Ahmed, bunun beş türünü belirtmektedir:</p>
				<p class="normal">— metinde bulunmayan bir şey (galiba yüksek sesle) okunduğunda, </p>
				<p class="normal">— metnin bazı parçaları okunup diğerleri atlanıldığında, </p>
				<p class="normal">— metinsel verilere zıt bir talimat iletildiğinde,</p>
				<p class="normal">— bir terimin çokanlamlılığı durumunda ona bağlamla alakası olmayan bir anlam atfedilidiğinde,</p>
				<p class="normal">— gizli (hafi) ya da kapalı (müteşabih) mısraların kötü alegorik yorumları (galat tevil) esnasında.</p>
				<p class="normal">Bu şekilde hareket eden Seyyid Ahmed, Eski ve Yeni Ahit’e karşı Kur’ân’ın yönelttiği tahrif suçlamalarının sadece anlam tahrifine değil, aynı zamanda lafzın da tahrifine şamil olduğunu kabul eden İslâmî geleneğe karşı gelmektedir. Hâlbuki Seyyid Ahmed’e göre her iki Ahitteki –bazı bilginler tarafından “varyantlar” olarak belirtilen- yanlışlar ve çelişkiler genellikle uzun bir rivayet sürecinden kaynaklanmaktadır. Müslümanlar kadar Yahudiler ve Hıristiyanlar açısından kapalı kalan birkaç pasaj haricinde Eski Ahit ve İnciller böylece Vahyin ilk metnini içermiş oluyor. Seyyid Ahmed, hiçbir zaman Kitab-ı Mukaddes metninin kasıtlı olarak tahrif edildiği sonucuna varmamaktadır. Onun Kitab-ı Mukaddes’e ilişkin eleştirel incelemesi, yine de onu pasajlara göre çeşitli vahiy ve otantiklik dereceleri ayırt etmeye sevk etmiştir. Böyle değerlendirildiğinde Kitab-ı Mukaddes, İslâm öğretisine olumlu bir katkı sağlamaktadır. </p>
				<p class="normal">Kur’ân’dan önce gelen vahyedilmiş kitapların hakikati ve otantikliği meseleleri karşısında Seyyid Ahmed’in nispeten liberal tavrı, yazarın Musa’ya indirilen Tevrat’ın Babillilerin 588’de Kudüs’ü ele geçirdiğinde –ki bu olay, Mabedin yıkılması ve sürgünle sonuçlanmıştır– kesin olarak kaybolduğu yönündeki eski tezi işlerken de kendini belli etmektedir. Bir hayli tehlikeli olan bu teze itiraz etmek üzere yazar, Yahudilerin Kudüs’e geri dönüşü esnasında Pentatök’ün tamamının Şeriatı “yeniden keşfetmekle” bilinen Ezra’nın kalbine “tekrar nakşedildiğini” ileri süren eski bir rivayete başvurmaktadır. Kur’ân’da zikredilen Üzeyir’i, yani Ezra’yı otantik bir peygamber olarak değerlendirmek suretiyle Seyyid Ahmed, Tevrat’a genellikle yöneltilen tahrif suçlamasını çürütmeyi başarmıştır. Diğer taraftan diğer Eski Ahit kitaplarını güvenilir peygamberlere atfederek neredeyse Eski Ahit’in tamamını otantikleştirmektedir. </p>
				<p class="normal">Yeni Ahit konusunda ise Seyyid Ahmed daha ihtiyatlı görünmektedir. Aslında vahiy bizzat İsa’ya indirildiğine göre tilmizler ve havariler, peygamber olmadıkları için önemlerini yitirmektedirler. Yazar, ne Luka, ne Markus’un hakiki havari olmadıklarını biliyor ve kendisi havari olan Matta’nın orijinal metninin de artık var olmadığını ve Yuhanna’nın kendi adını taşıyan İncil’in büyük bir ihtimalle yazarı olmadığını bilmez değil. Metni kaybolup sadece anlamı muhafaza edilen İsa’nın sözlerinin kısmen intikal etmiş olduğu düşüncesi gibi bu eleştirel argümanlar, Seyyid Ahmed’in yaşadığı dönem Hindistan’ında Müslümanlarla misyonerler arasındaki alışılmış tartışmaları oluşturmaktadır. Bu düşünceye göre yazarlar, İsa’nın sözlerinden rivayat-i lazfzi değil sadece bir rivaye bi’l-mana bırakmışlardır. Buna rağmen Seyyid Ahmed, Yeni Ahit metinlerini terk etmemekte, bilakis kendisine dört İncil içerisinde Kur’ân’ın bahsettiği meşhur İncil’i bulmayı mümkün kılan tefsir metotlarını uygulamaktadır. </p>
				<p class="normal">Neredeyse bilimsel bir temele dayanan –ve hatta birçok Hıristiyan teologun paylaştığı - bu ihtiyatlara rağmen Seyyid Ahmed, İncillere karşı büyük bir teveccüh göstermektedir. O, bu metinlerin birçoğunun bizzat İsa’dan geldiğine ve dolayısıyla da bunların vahiy kabul edilebileceğine kesin olarak inanmaktadır. Fahreddin er-Razi ( 1150–1209) ve İbn Haldun (1332-1406) gibi Müslüman âlimler, İhvanı Safa çevresi ve hatta (yanlışlıkla Gazzali’ye (1058-111) atfedilen) Reddu’l-Cemil de Hıristiyanları tahrif-i lafzi ile değil tahrif bi’l mana ile suçlamıştır. Ancak Müslüman teologların çoğunluğu Hıristiyan metinlere karşı her zaman tamamıyla olumsuz bir tavır sergiledikleri için bu akım, azınlık durumunda kalmıştır. Seyyid Ahmed’in yaklaşımı bundan dolayı daha dikkat çekicidir. Onun bu yaklaşımı, görüşlerini tekrar etmekten çekinmediği Hıristiyan teologlara karşı büyük bir güven göstermektedir. </p>
				<p class="normal">Seyyid Ahmed giriş cildini, 1000–1459 dönemindeki İbrani el yazmaları hakkında birçok ayrıntılı bilgi vererek devam ettirmektedir. O, 1860’lı yıllarda var olan Kitab-ı Mukaddes çevirilerinin yüz sayfadan fazla yer tutan listesini vermektedir. Bu verileri Müslüman okuyuculara sunarak Seyyid Ahmed Kitab-ı Mukaddes metinlerinin aktarımı hakkında tamamen yeni bilgiler toplamaya çalışıyor görünmektedir. </p>
				<p class="normal">Bu giriş kitabında son olarak Seyyid Ahmed’in ele aldığı konu nesihtir. Vahyedilmiş metinlerde sürekli ya da tam tersine geçici bir değeri olan unsurların yorumlamasında önemli bir rol oynayan bu konuyu o, çok orijinal biçimde ele almaktadır. </p>
				<p class="normal">İslâmî düşünce tarihinde nesh, ihtilaf durumunda, bir Kur’ân ayetini sonraki bir ayetle, ya da önceki bir Şeriatı daha sonraki bir Şeriatla (Musa Şeriatını İsa Şeriatı ile ve onu da İslâm Şeriatı ile) veya bir vahyi daha sonraki bir vahiyle (Tevrat’ı İncil ile ve İncil’i Kur’ân ile) değiştirmek için uygulanabilmektedir. Seyyid Ahmed dönemine kadar İslâm-Hıristiyan polemiğinde Hıristiyanların, Kur’ân ayetlerinin neshi doktrini aracılığıyla Allah’ın emir ve yasaklarını özellikle de bunların eksikliklerini örtmek amacıyla doğrudan ve açıkça değiştirdikleri için Müslümanları kınadıkları görülmektedir. </p>
				<p class="normal">Bu tahriklere cevap vermek üzere Seyyid Ahmed hem basit hem de ustaca bir çözüm sunmaktadır. Ona göre dinde sürekli olanla sürekli olmayanı birbirinden ayırt etmek gerekmektedir. Böylece önce, esas ve ebedi olan din, yani tarih boyunca bütün peygamberlerin vaz ettiği tek Tanrıya itaat bulunmaktadır. İkinci olarak bu ebedi dini tercüme etmek üzere peygamberlere (tekili rasul, çoğul rusul) vahyedilen değişik kanunlar (şerai) bulunmaktadır. Bu kanunların her biri, bir çağın ihtiyaçlarına göre verilmiştir. Böylece Seyyid Ahmed’e göre her şeriatın çeşitli emir ve yasakları (tekili hüküm, çoğulu ahkam) belirli dönemler için geçerli olmakta ve o dönem geçtikten sonra kanun neredeyse otomatik biçimde yürürlükten düşmektedir. Dolayısıyla Seyyid Ahmed’e göre nesh terimi, belirli bir hükmün geçerlilik döneminin sonunu belirtmektedir. </p>
				<p class="normal">Seyyid Ahmed ve onunla beraber başka modernistler toplumun özellikle akıl ve ilim yönünden ilerlemesinin şeraiin ard arda gelişini zorunlu hâle getirmiştir. Yazarımıza göre dinlerin tarihi böylece insanlara Tanrı ile arasındaki sözleşmeyi hatırlatan peygamberler tarafından tek Tanrı vaazından ve vahyedilmiş kanunların (şerai) her dönemin ihtiyaçlarına göre peygamberler tarafından tesis edilmesinden ibarettir.</p>
				<p class="normal">Kitabı boyunca Seyyid Ahmed, okur kitlesine Kitab-ı Mukaddes’in içeriği ile ilgili mümkün olduğunca tam bir döküm sunma kaygısı ile hareket etmektedir. Bu ilk cildin ekinde o, dünyanın Yaratılışından itibaren ve kronolojik olarak Kitab-ı Mukaddes’te zikredilen hadiselerin dökümü için yetmiş iki sayfa kadar bir yer ayırmaktadır. </p>
				<p class="normal2">B. İkinci Cilt: Eski Ahit</p>
				<p class="normal">İkinci cilt, Eki Ahit ile ilgilidir. Bu kitap, Eski Ahit’teki otuz dokuz kitapla ilgili Yahudi ve Hıristiyan tasnifleri, Pentatök’ün yazarı meselesi, bu metnin otantikliğine ilişkin itirazların çürütülmesi, Pentatök’ün bölümlere ve ayetlere ayrılması gibi belgesel verilerle başlamaktadır. Bir kez daha Seyyid Ahmed şu cümleyi tekrar etmektedir: “Biz Müslümanlar, Musa’nın beş kitabının kaybolduktan sonra Ezra (Üzeyir) tarafından yeniden yazıldığına inanıyoruz. Dolayısıyla biz bu kitabı yeniden yazılmış olarak kabul ediyoruz” (II:24).</p>
				<p class="normal">Bu tefsir, Yaratılış Kitabı’nın ilk on bir bölümü ile ilgili olup altı farklı unsurdan oluşmaktadır:</p>
				<p class="normal">— satır arası Urduca bir çeviri ve İngilizce çeviri ile birlikte İbranice metin,</p>
				<p class="normal">— İbranice metin, Kur’ân ve hadisler arasında birkaç paralellik,</p>
				<p class="normal">— yazarın izahını sunduğu metinlerin içinde bulunduğu bölümleri takip eden tefsir. Daha sonra Hıristiyan teolojisi açısından olduğu kadar İslâmî kelam açısından temaların ele alındığı açıklamalar ve doktrinal tartışmalar yer almaktadır. Seyyid Ahmed, Raşi’nin (1040–1105) Yahudi tefsirini ve Müslüman tefsirlerini, özellikle de Razi (ö. 1209) ile Beydavi’nin (ö. 1286) tefsirlerini kullanmaktadır. O, aynı zamanda Gazzali (ö. 1111) ile Şah Veliyyullah’a (1703–1762) atıfta bulunmaktadır,</p>
				<p class="normal">— sayfa başında her hadisenin tarihlendirilmesi,</p>
				<p class="normal">— içindekiler görevi gören ve tefsirde tartışılan temel temaları sunan tablolar.</p>
				<p class="normal">Yaratılış Kitabı’nın ilk bölümlerinin tefsirinde özellikle çarpıcı olan birkaç temayı ortaya çıkartabiliriz. </p>
				<p class="normal">Bölüm I</p>
				<p class="normal">— Hıristiyanların teslis doktrinini Tekvin’den istihraç etme girişimlerinin beş yerde çürütülmesi.</p>
				<p class="normal">— Dünyanın dönmesi ile ilgili teorinin Kutsal Kitap’a aykırı olmadığının ispatı.</p>
				<p class="normal">— Dünyanın yaratılışına ilişkin Hıristiyan ve Müslüman versiyonların mukayesesi.</p>
				<p class="normal">— Gökyüzü telakkisi hususunda bir taraftan Tekvin ve Kur’ân, diğer taraftan da Yunan filozoflar arasındaki farklılıklar.</p>
				<p class="normal">— Tekvin 1 ve 2’deki iki Âdem’in ispat edilmesi. Birçok Âdem’in varlığı konusundaki hipotez.</p>
				<p class="normal">— Dünyanın 5866 yıldan beri var olduğu kabul edildiğinde ortaya çıkan problemlerin açıklanması.</p>
				<p class="normal">Bölüm 2</p>
				<p class="normal">— Başlangıçta şabatın Cumartesi günü değil, Cuma günü olduğunun ispatı.</p>
				<p class="normal">— “Bilgi ağacı” ve özellikle de “iyilik ve kötülüğü bilme ağacı” kavramının açıklanması.</p>
				<p class="normal">Bölüm 3</p>
				<p class="normal">— Şeytanın “mahiyeti” ve “şahsiyeti” ile ilgili yeni bir fikrin ifade edilmesi.</p>
				<p class="normal">— Âdem ile Havva tarafından işlendiği şekliyle Hıristiyanlıktaki aslî günah kavramının anlatılması: Buna göre Âdem günah işlememiştir ve peygamberler masumdur.</p>
				<p class="normal">— Âdem ile Havva’nın işittiği Allah’ın sesinin ne olduğunu bilme meselesinin açıklanması.</p>
				<p class="normal">Bölüm 4</p>
				<p class="normal">— Musa’nın kitabında geçmiş hadiselerin hepsinden bahsetmek istememiş olmasının açıklanması.</p>
				<p class="normal">Bölüm 5</p>
				<p class="normal">— İbrani, Yunan ve Samiri metinler arasındaki ayrılıkların dökümü.</p>
				<p class="normal">Bölüm 6–9 </p>
				<p class="normal">— Tüm insanlığın tek soydan türediğine ilişkin tez.</p>
				<p class="normal">Bölüm 10</p>
				<p class="normal">— Tufan hikâyesinin incelenmesi. Bu olay, evrensel değil de yerel olduğu yönünde Kur’ân’a mutabık biçimde bir sonuca varılması.</p>
				<p class="normal">Bölüm 11</p>
				<p class="normal">— Âdem’in yaratılış ile Tufan arasında vuku bulan hadiselerin kronolojisi hakkında Yunan ve Samiri metinler arasındaki farklılıkların dökümü.</p>
				<p class="normal">Görüldüğü üzere Seyyid Ahmed’in bu çalışması her şeyden önce biçimseldir. Öyle görünüyor ki gerçekten de yazarımız, özellikle teolojik tartışmalara büyük ilgi göstermiyor. Onu öncelikle motive eden şey, metinlerin kullanabilirliğidir. Seyyid Ahmed’in incelemesi, başlangıç unsurlarını kapsamakta ve kelimelerle cümlelerin literal ve bazen metaforik anlamı ile sınırlı kalmaktadır.</p>
				<p class="normal2">C. Üçüncü Cilt: Yeni Ahit</p>
				<p class="normal">Sadece 1887 yılında Urduca yapılan yeni 
				baskısına sahip olduğumuz Tebyinu’l-Kelam’ın üçüncü cildi, 
				Hıristiyanlığın başlangıcından İslâm’ın gelişine kadarki kısa 
				tarihi ile başlamaktadır. Burada, bir peygamber olarak İsa’nın 
				risaletinin o çağın bir ihtiyacına, yani ruhani kutsallık 
				ihtiyacına cevap verdiği yazılmaktadır. İsa’nın Allah’ın Ruhu 
				ile hareket eden bu ruhani insan doğası Seyyid Ahmed’e göre 
				İsa’nın doğrudan Rabbinden inmesinden ileri gelmektedir. Bu 
				anlamda “İbnullah” ifadesi kabul edilebilir hâle gelmektedir. 
				Gerçekten de Seyyid Ahmed, Kur’ân’da İsa’yı mistik ve hatta 
				neredeyse panteist biçimde niteleyen sıfatları genellikle 
				yorumlamaktadır. Ancak Seyyid Ahmed’de mistik okumalara pek sık 
				rastlanılmamakta ve bunların çoğu onun İsa’nın sözlerine ilişkin 
				yorumlarında yer almaktadır. Bu yorumlar arasında İbn Arabi’den 
				düşünceler bulunmaktadır. Seyyid Ahmed, İsa’nın Şeriat 
				karşısındaki tavrını da ele almaktadır.</p>
				<p class="normal">Beklenildiği gibi Seyyid Ahmed, Yeni Ahit’te bile Teslis ve Enkarnasyon doktrini konusunda hiçbir mümkün doğrulama bulmamaktadır. O, bu doktrinlerin kadim Kilisenin içinde bulunduğu bağlama göre ancak izah edilebileceğini ifade etmektedir. Bu konuda Seyyid Ahmed yine de düşünce tarihi içinde özel bir yere sahiptir. Gerçekten de yazar, “İbnullah” ifadesini kabul etmekte ve teslis doktrinine rağmen Hıristiyanların Allah’ı Bir ve Tek olarak kabul ettiklerinden emin olmaya devam etmektedir. Seyyid Ahmed’e göre Hıristiyanlara gerçekten yüklenebilecek hata –ki ona göre Hıristiyanlık ile İslâm arasındaki temel ayrılık noktası buradan kaynaklanmaktadır– İsa’ya atfedilen “Allah” sıfatı ve aynı zamanda ona tapınılmasıdır. Ona göre bu tapınma zaten Matta 4:10 (“Çekil Şeytan! Zira o, şöyle yazar: Rabbin Allah’a tapınacak ve yalnızca ona ibadet edeceksin”) ile çelişmektedir. Böylece ilah olarak İsa’ya tapınılmasının tevhid hakikati ile bağdaşması mümkün değildir. </p>
				<p class="normal">Eski Ahit kadar Yeni Ahit konusunda da Seyyid Ahmed, ilk Tevrat’ı ve İncil’i bulma hususunda olduğu gibi sonraki ve taraftar Hıristiyan yorumlarının etkisinde kalmama hususunda da eleştirel bir tefsir önermektedir. Yazarımıza göre Kutsal Kitapların her tefsiri Allah’in birliği ve tekliğinin temel hakikati ışığında gerçekleşmelidir zira her iki Ahit arasındaki ahenk ve bunların güvenirliği ve hakikatinin garantisi bu noktada yer almaktadır. Bu yaklaşım aynı zamanda Müslümanlar kadar “Batılı bilimselcilik”te yer alan inançsızlık ve yıkıcı eleştirilere karşı bir siper yerine geçmektedir. </p>
				<p class="normal">İster Kitab-ı Mukaddes, ister Kur’ân olsun kutsal metinlere eleştirel yaklaşım Seyyid Ahmed’e göre aklın bir gereğidir. Bu rasyonellik isteği, yazarı Kitab-ı Mukaddes metinlerinde metin (vahyolunan belirli metin) ile rivayet (bir insan tarafından nakledildiği şekliyle metin) arasında ayrım yapmaya sevk etmektedir. Diğer taraftan o, literal yorum (tefsir) ile alegorik yorumu (tevil; ama bu terim Batınî anlamdaki tevil değildir) birbirinden ayırmaktadır. Alegorik yorum, literal yorumun bir zıt anlama ya da bir saçmalığa ve aynı zamanda tevhid hakikati ve Allah’ın Kadir-i Mutlak oluşu aşırı bir literalcilik tarafından tehlikeye sürüklendiği durumda gerekmektedir. Alegorik okuma, vahyin muhataplar tarafından daha iyi anlaşılması amacıyla kısmen alegorik açıdan nakledildiği olgusuyla haklılık kazanmaktadır. </p>
				</body>
</html>