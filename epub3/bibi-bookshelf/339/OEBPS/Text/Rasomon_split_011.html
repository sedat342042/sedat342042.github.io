<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rasomon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">Çinli İsa</h1>

  <p class="ortaitalik">nankin no kirisuto</p>

  <p class="ortayazi">1919</p>

  <p class="normal">Çin’in Nankin Kibogay bölgesindeki bir evde gece yarısına doğru, soluk benizli bir kız eski masasının üstüne dirseğini dayamış can sıkıntısından tepsideki kabak çekirdeklerini çitliyordu. Masanın üstündeki lambadan yayılan ölgün ışık etrafı aydınlatmak şöyle dursun odaya daha kasvetli bir hava veriyordu. Duvar kâğıtları lime lime olmuş odanın bir köşesinde yatağı bir tarafa kaykılmış hasır karyolanın perdeleri toz toprak içindeydi. Masanın öbür tarafındaki tek bacaklı külüstür sandalyenin sanki ezelden beri orada duruyormuş gibi bir hali vardı. Bunların haricinde içeride mobilya namına başka bir eşya yoktu.</p>

  <p class="normal">Kız arada bir çekirdek çitlemeyi bırakıyor, sabit bakışlarla karşıdaki duvarı seyrediyordu. Duvarda eğri bir çiviye asılı pirinçten küçük bir haç ve onun üstünde de acemice yapılmış çarmıha gerili bir İsa heykelciği vardı. İsa heybetle kollarını açmış, kendinden geçmiş bir halde, ikonun ellene ellene kirlenmiş çerçevesine bakıyordu. İsa’yı her görüşünde, kızın uzun kirpikli mahzun gözleri tertemiz umutlarla parlıyor, sanki yeniden hayata dönmüş gibi oluyordu... Fakat bakışları İsa’dan kayınca can sıkıntısıyla derin derin iç çekiyor, mat saten gömleğinin omuzları düşerken tekrar kabak çekirdeği çitlemeye başlıyordu.</p>

  <p class="normal">Adı Kinka’ydı. Yaşı henüz on beşti ama fahişelik yapıyordu. Fakir ailesine yardım etmek için geceleri bu odaya müşteri alıyordu. Şehirde Kinka kadar yüzü güzel dünya kadar yosma vardı kuşkusuz, ama onun kadar huyu suyu güzel, onun kadar sevecen birine rastlamak asla mümkün değildi. Yaşıtı olan hayat arkadaşlarından farklı olarak, yalan söylemez, müşterilere sert davranmaz, bu kasvetli odasına onu ziyarete gelen insanlara her gece pırıl pırıl gülücükler dağıtır, onları hoş tutar, memnun ederdi. Vizite fiyatının haricinde bırakılan bahşiş olursa, o parayla hemen gidip babasına en sevdiği içkiyi almak onun en büyük zevkiydi.</p>

  <p class="normal">Uysallığının doğuştan olduğu kesindi ama bunun bir başka nedeni daha vardı. Duvardaki İsa heykelinden anlaşıldığı gibi, Kinka, merhum annesinin elinde dini bütün bir Katolik olarak yetişmiş ve çocukluğundan beri devamlı bu inancını muhafaza etmişti.</p>

  <p class="normal">O yılın ilkbaharında Şangay hipodromuna at yarışlarını görmeye gelip, Güney Çin’in de havasını koklamak için buralara kadar inen genç bir Japon, Kinka’nın odasında enfes bir gece geçirdi. Ağzında sigara, tüy gibi hafif Kinka’yı kucaklayıp dizine oturtan genç Japonun gözü birden duvardaki haça takılınca birden bakışları değişiverdi. Yarım yamalak Çincesiyle konuşmaya çalıştı:</p>

  <p class="normal">— Ne o, yoksa sen Hıristiyan mısın?</p>

  <p class="normal">— Evet... Beş yaşındayken vaftiz oldum.</p>

  <p class="normal">— O zaman neden bu işi yapıyorsun?</p>

  <p class="normal">Sesi biraz alaycı çıkmıştı. Fakat Kinka, topuzlu siyah saçlarını gencin koluna yaslayarak her zamanki neşesiyle dişlerini göstere göstere güldü.</p>

  <p class="normal">— Bu işi yapmazsam hem ben, hem de babam açlıktan ölürüz!</p>

  <p class="normal">— Baban yaşlı mı?</p>

  <p class="normal">— Öyle... Hem yaşlı hem de yatalak... Yerinden doğrulamıyor...</p>

  <p class="normal">— Ama, bu mesleği icra ettiğin müddetçe cennete gidemeyeceğini hiç düşünmedin mi?</p>

  <p class="normal">— Hayır... Düşünmedim...</p>

  <p class="normal">Kinka’nın gözleri bir an duvardaki haça gitti. Söyleyeceklerini toparlayabilmek için gözlerini kapatarak şöyle dedi:</p>

  <p class="normal">— Mekânı cennet olan ulu Peygamberimiz Hz. İsa benim içimi de biliyor dışımı da. Bu nedenle benden şefaatini esirgemeyecektir. Yoksa şehir karakolunda görev yapan ahlak zabıtasından ne farkı kalır ki?...</p>

  <p class="normal">Japon genç güldü. Sonra da ceplerini yoklayıp bir çift yeşim küpe çıkardı ve kendi elleriyle kızın kulaklarına taktı.</p>

  <p class="normal">— Bunu Japonya’da birine hediye olarak almıştım ama bu gecenin hatırası olarak sana veriyorum.</p>

  <p class="normal">Kinka şaşırmadı, çünkü mesleğe başladığı ilk geceden itibaren bu gibi hediyelere zaten alışkındı.</p>

  <p class="normal">Olayın ardından bir ay geçince bu dini bütün genç hayat kadını ne yazık ki frengi hastalığına yakalandı. Hastalık haberini duyan kız arkadaşı Çinsansa ona, afyon türevi olup sancıya iyi gelen bir şurup içmesini öğütledi. Yine arkadaşlarından Mogeyşun, hastayken kendisinin de içmiş olduğu korangan ve karomay adlı ilaçlarının elinde kalan kısmını Kinka’nın evine kadar getirdi. Kinka, epey bir zaman müşteri almadığı, yataktan da dışarı çıkmadığı halde hastalığı düzelmedi. Çinsansa, bir gün Kinka’ya misafirliğe geldiğinde, tedaviden çok batıl inanca benzer bir yöntemden söz etmişti.</p>

  <p class="normal">— Kinkacığım, bak canım! Sen bu hastalığı bir müşteriden aldın değil mi? Ha, şimdi senin de yapacağın ilk şey, bu hastalığı aynen başka bir müşteriye verip kurtulmak! Bak gör, iki-üç gün içinde nasıl iyi olacaksın...</p>

  <p class="normal">Kinka elini çenesine dayamış, keyifsiz keyifsiz arkadaşını dinliyordu. Fakat yine de ilgilenir gibi oldu.</p>

  <p class="normal">— Sahi mi?</p>

  <p class="normal">— Şüphen olmasın şekerim! Benim ablam da bir zamanlar bu hastalığa yakalanmıştı. Ne yaparsa yapsın geçmedi. Ama ne zaman ki o da hastalığı başka birine verdi, hiçbir şeyi kalmadı, turp gibi oldu ayol!</p>

  <p class="normal">— Peki adama ne oldu?</p>

  <p class="normal">— Sorma canım sorma... Çok yazık oldu adamcağıza... Gözbebeklerine varıncaya kadar bütün organlarının eridiğini söylediler...</p>

  <p class="normal">Arkadaşı evden ayrılınca Kinka, haçın önüne diz çökerek yüzünü çarmıha gerili İsa’ya dönüp huşu içinde dua etmeye başladı.</p>

  <p class="normal">— Ey mekânı cennet olan Efendimiz... Sırf babamın rızkını sağlamak için bu mesleği icra ediyorum... Yaptığım iş sadece beni lekeliyor, yoksa kimseye bir kötülük yapıyor değilim... Bu yüzden ölünce cennete gideceğime inanıyordum... Fakat bu hastalığı başka birine vermediğim müddetçe belki mesleğimi hiç yapamayacak belki de açlıktan ölüp gideceğim ve böylece hastalıktan da kurtulmuş olacağım... Fakat açlıktan ölsem bile, bu hasta halimle yatağıma müşteri almamaya kesin kararlıyım... Kendi mutluluğum için başkalarına ıstırap çektirmek istemiyorum... Fakat ne kadar böyle konuşsam da, sonuçta ben de bir kadınım... Bir gün, herhangi bir şekilde şeytana uyup hata yapabilirim... Ey mekânı cennet olan, Tanrı’nın resulü İsa Efendimiz! İşte beni öyle bir gaflet anında şeytanın iğvasından azad eyle ya Rabbi... Yalnız sana inanıyor, yalnız sana güveniyorum..</p>

  <p class="normal">Arkadaşları Çinsansa ve Geyşun tarafından o kadar teşvik edilmesine rağmen, Kinka inatla çalışmamakta direndi. Bazen eski müşterilerinin arada sırada ona uğradığı oldu. Fakat Kinka, bu müşterilerle oturup sadece sigara içti. Asla onların arzularına boyun eğmedi.</p>

  <p class="normal">— Bende kötü bir kadın hastalığı var. Bana yaklaşmaya kalkarsanız size de bulaşır.</p>

  <p class="normal">Sarhoş olup her şeye rağmen onunla daha samimi olmak isteyen müşterilerine bunları söylemiş, fakat ikna olmak istemezlerse hastalığını onlara kanıtlamaktan da çekinmemişti. Bu yüzden yavaş yavaş müşterilerinin ayağı kesildi ve Kinka’nın geçim sıkıntısı da had safhaya ulaştı.</p>

  <p class="normal">O akşam yine masasına dayanmış boş boş oturuyordu. Her zamanki gibi yine o gün de evine pek müşteri gelecek gibi görünmüyordu. Saatler ilerleyip gece yarısı olduğu halde, Kinka’nın kulağına gelen tek ses cırcırböceklerinin gürültüsüydü. Sobasız evin soğuğu, taş döşeli zeminden gri saten pabuçlarının içindeki minik narin ayaklarına sel gibi hücum ediyordu.</p>

  <p class="normal">Kinka hayran hayran lambanın ışığını seyrederken, ani bir ürpertiyle vücudu titredi ve yeşim küpeli kulağını kaşırken gelen esneme nöbetini dudaklarını büzerek savuşturdu. İşte tam o sırada kapı hızla açıldı ve hiç tanımadığı bir yabancı kayık gibi sallanarak içeri daldı. Kapı aniden açıldığı için masanın üstündeki lambanın ışığı yukarı doğru alevlenmiş, küçük odanın içine isli kırmızı ışıklar saçmıştı. Lambanın alevinde yüzü aydınlanan yabancı önce masaya doğru bir yalpalar gibi oldu, sonra hemen kendini toparladı. Fakat bu sefer de geriye kaykılarak arka arka gidip girdiği kapıya sırtını dayadı.</p>

  <p class="normal">Kinka şaşırarak hemen ayağa kalktı ve hiç tanımadığı yabancının yüzüne baktı. 30-35 yaşlarında gösteriyordu. İri yeşil gözlü, keçi sakallı, yanakları güneş yanığı, sırtında çizgili kahverengi bir ceket ve başında bir avcı şapkası bulunan bir erkekti. Adamın yabancı olduğu kesindi ama adamın Uzakdoğulu mu yoksa Batılı mı olduğunu kestirmek imkânsızdı. Şapkasının altından görünen siyah saçları, ağzında sönük piposuyla kapının arkasında dikilen bu adam herhalde içip içip yolunu şaşırmış biri olmalıydı...</p>

  <p class="normal">— Hayrola... Bir durum mu var?</p>

  <p class="normal">Şaşkınlık ve korkuyla masanın yanına çakılıp kalan Kinka sinirli bir şekilde bu soruyu sormuştu. Bunun üzerine yabancı başını sallayarak, Çince bilmediğini işaret etmeye çalışmış, pipoyu ağzından çekerek Kinka’nın anlamadığı bir dilde yumuşacık bir şeyler söylemişti. Tabii Kinka söylenenlerden bir şey anlamadığı için yeşim küpelerini savura savura başını sallayarak yabancıya anlamsız bir karşılık verdi.</p>

  <p class="normal">Yabancı, kafası karışan kızın güzel kaşlarını çattığını görünce, birden kahkahalarla gülmeye başladı, sonra da rahat bir tavırla şapkasını çıkartıp yalpalayarak masaya yaklaştı. Kinka tam o sırada, belleğinde yabancıyla ilgili hiçbir anı ya da izlenimi olmasa bile ona bir yerlerden göz aşinalığı olduğunu düşünüyordu. Adam gayet teklifsiz tepsinin üstünde bulunan kabak çekirdeklerinden almış fakat çitlemeden merakla Kinka’ya bakarak el kol işaretleri yapmış ve tekrar kendi dilinde bir şeyler söylemişti. Kinka söylenenlerden hiçbir şey anlamamıştı ancak yavaş yavaş bu yabancının onun hayat kadını olduğunu sezmeye başladığını tahmin etmişti. Fakat Kinka için Çince bilmeyen biriyle iletişim kurmak hiç de ender bir olay sayılmazdı.</p>

  <p class="normal">Sandalyesine oturur oturmaz etrafa her zamanki gibi sıcak tebessümler saçmaya, adamın hiç anlayamayacağını bildiği halde ona fıkralar anlatmaya başladı. Öyle tane tane konuşuyordu ki, görenler adamın kesin Çince anladığına hükmedebilirlerdi. Kinka keyifli keyifli gülüyor, konuşurken eskisinden daha çok jest ve mimikler yapıyordu.</p>

  <p class="normal">Yabancının nefesi içki kokuyordu. Fakat içkiden kıpkırmızı olan yüzü, bu virane odayı dolu dolu bir erkeksi canlılıkla aydınlatır gibiydi. Değil her gün gördüğü kendi Nankinli hemşerileri, bütün Uzakdoğulu ya da Avrupalı insanların arasında bile şimdiye dek hiç bu kadar yakışıklı bir erkeğe rastlamamıştı. Fakat buna rağmen, az önce adama karşı içinden geçen aşinalık hissini bastırması da mümkün değildi... Bütün sevecenliği üstünde, yapmacıksız bir doğallıkla yabancının alnına düşen siyah kıvırcık bukleleri seyrederken, onu ilk gördüğü zamanki izlenimlerini anımsamak için zihnini zorlamaya başladı.</p>

  <p class="normal">— Şişman karısıyla gezi teknesine binen adam mıydı yoksa bu? Ama hayır... O adam olamazdı... O adamın saçları daha kızıldı... Şehirdeki Konfiçyüs Türbesi’nin fotoğrafını çekerken gördüğü adam olmasındı bu? Ama o da olamazdı... Çünkü o, bu yabancıdan daha yaşlıydı... Ama dur!... Rişo Köprüsü’nün yan tarafındaki restoranın önünde birikmiş kalabalığın içinde elindeki sopayla arabacıyı döven adama çok benziyordu bu yabancı... Fakat o adamın gözleri daha koyu maviydi...</p>

  <p class="normal">Kinka harıl harıl bunlara kafa yorarken, yabancı da aheste aheste piposuna tütün doldurup etrafa mis kokulu dumanlar üflemeye başlamıştı. Sonra da aniden bir şeyler söyleyerek sırıtmış, bir elinin iki parmağını açarak, sanki ‘Buna ne dersin?’ der gibi, Kinka’nın ta burnunun ucuna kadar getirmişti. Bu işaretiyle, Kinka’yla birlikte olmak için 2 dolar teklif ettiği kesindi. Müşteri kabul etmeyen Kinka, önündeki kabak çekirdeklerini büyük bir ustalıkla çıtırdatırken yabancıya güldü, iki kez üst üste yaptığı hareketle teklifini reddetti. Adam bu sefer daha havalı bir şekilde dirseklerini sandalyeye dayayarak lambanın loş aydınlığında dumanlı başını yaklaştırıp bakışlarını dikkatle kızın gözlerinin içine dikerek eliyle 3 işareti yaptı ve yanıt beklemeye başladı...</p>

  <p class="normal">Kinka hemen sandalyesini geriye çekti, ve ağzında kabak çekirdeği, şaşkın şaşkın yabancıya bakmaya başladı. Yabancı herhalde 2 dolara razı olmayacağını düşünmüştü... Şimdi bu özel durumunu Çince bilmeyen bu yabancıya nasıl anlatacaktı?... Adam kesin bir şey anlamayacaktı... Kinka adama yüz vermekle yaptığı düşüncesizliğe pişman oldu... Soğuk bakışlarını adamdan başka tarafa çevirerek çaresiz fakat gayet açık seçik biçimde ‘Hayır!’ anlamında başını sağa sola salladı.</p>

  <p class="normal">Yabancı bunun üzerine biraz tereddüt eder gibi oldu, sonra da ardından bir şeyler söyleyerek eliyle 4 işareti yaptı. Kinka düşünceler içinde yüzünü avuçlarının arasına aldığında artık gülümseyecek gücü kalmamıştı. Defalarca başını sallayarak yabancının tekliflerini reddetti ama nafile... Adamın niyetinden vazgeçmesini beklemekten başka çaresi yoktu... Fakat adam sabırla boşta kalan bütün parmaklarını teker teker devreye sokup rakamları artırarak, pazarlığı sonunda ‘10 dolar bile versem acımam!’ demeye getirdi. Bir hayat kadını için büyük bir meblağ olan bu para dahi Kinka’yı kararından caydıramadı. Sandalyesinden kalktı, masanın çaprazında dikilerek tekrar tekrar defalarca yabancıya başıyla itiraz etti... O an, her ne hikmetse çiviye takılı haç yerinden kurtularak cılız bir metalik şıngırtıyla taş zemine düştü...</p>

  <p class="normal">Kinka hemen kutsal haçını yerinden kaldırdı. O sırada hiç farkında olmadan çarmıha gerili İsa’nın yüzünü görünce tuhaflaşıverdi... Çünkü bu yüz, masanın öbür tarafında dikilen yabancının tıpkısıydı...</p>

  <p class="normal">— Hay Allah... Ben de deminden beri bu yüzü nerede gördüm diye düşünüyorum... Meğer adamım yüzü Peygamber Efendimiz İsa’nınkinin aynısıymış da farkına varamamışım...</p>

  <p class="normal">Kinka, metal İsa heykelciğini göğsüne bastırırken bakışları elinde olmadan masanın öbür tarafındaki yabancıya gitti. Adam, içkiden kıpkırmızı kesilmiş yüzüyle, kesik kesik piposunu tüttürürken anlamlı anlamlı tebessüm ediyordu. Gözleri Kinka’nın bütün vücudunda, özellikle yeşim küpeli kulağından incecik beyaz boynuna doğru uzanan hat üzerinde geziniyordu... Yabancının bakışları Kinka’nın üzerinde ılık fakat son derece soylu bir izlenim bırakmıştı.</p>

  <p class="normal">Adam piposunu bitirdikten sonra başını sağa eğdi ve gülerek kıza bir şeyler söyledi... Bütün bu söylenenler Kinka’nın kulağına, usta bir hipnotizmacının süjesine yaptığı telkinler gibi gelmişti... Artık o an kendi kendine aldığı en kahramanca kararını tamamen unutmuştu... Yavaşça gözlerini indirip, elleriyle haça dokunarak bu tuhaf yabancıya doğru ilerledi...</p>

  <p class="normal">Yabancı, elleri cebinde bozuk paralarını şıkırdatarak, aynı tebessümüyle ayakta dikilen Kinka’yı zevkle seyrediyordu. Fakat gözlerindeki pırıltı alev alev yanmaya başlayınca uçar gibi yerinden kalkmış, Kinka’yı içki kokan ceketinin kollarıyla sararak var gücüyle bağrına basmıştı. Kinka baygınlık geçiriyormuş gibiydi. Yeşim küpeli başını geriye attığında, yüzüne hücum eden kanla solgun yanakları çakmak çakmak alevlendi ve büyülenmiş bakışları yarı aralık gözlerinden yabancıya doğru aktı... Bu garip yabancıya teslim olması mı, yoksa hastalık bulaştırmamak için öpücüğünü geri çevirmesi mi gerekiyordu?... Ama şimdi hiç de bunu düşünebilecek halde değildi... Yanıyormuş gibi dudaklarını erkeğin kıllı dudaklarına bıraktı... Öyle muhteşem bir zevkti ki bu... Ömründe ilk defa böyle bir şeyi yaşıyor gibiydi. Kalbi sıkıştı...</p>

  <p class="normal">Saatler sonra karanlık odada tek duyulan şey, uykuda soluk alıp veren iki kişinin nefesi ve hüzünlü sonbaharları süsleyen cırcırböceklerinin cırıltılarıydı... Fakat Kinka’nın rüyası toz toprak içindeki yatak odasından bir duman gibi önce evin damına, oradan da gökyüzündeki yıldızlara doğru yükseldi...</p>

  <p class="ortayazi">*</p>

  <p class="normal">Kinka abanoz koltuğuna kurularak masanın üstüne sıralanmış çeşitli Çin yemeklerinden yemeye başladı. Neler yoktu ki... Sığırcık yuvası, köpek balığı yüzgeci, buğulama yumurta, sazan füme, domuz çevirme, deniz hıyarı haşlaması... Say say bitmiyordu... Üstelik istisnasız bütün yemek takımları mavi nilüferler ve zümrüdüanka kuşlarıyla süslü porselenlerden oluşuyordu... Kinka’nın arkasındaki kırmızı perdeli pencerenin önünden mutlaka bir ırmak geçiyor olmalıydı. Çünkü kulağına devamlı sakin sakin akan su sesi ve kayık küreklerinin çıkardığı şıpırtılar geliyordu... Anlamıştı... Burası çocukluğundan beri çok iyi tanıdığı memleketi Şinvay’daydı. Fakat şimdi içinde bulunduğu bu odanın Hazreti İsa’nın cennetteki mekânı olduğundan hiç şüphesi yoktu...</p>

  <p class="normal">Arada sırada yemeği bırakıp etrafına bakınıyordu. Fakat, buram buram tüten yemek buharından dolayı, biraz puslu duran ejderha kabartması süslü sütunlar ve içi iri krizantem dolu vazolardan başka odada kimseyi göremedi...</p>

  <p class="normal">Buna rağmen masanın üstündeki yemeklerden biri bitince hemen ardından hâlâ dumanı üstünde tüten mis kokulu başka bir yemek geliyordu... Hatta bir seferinde öyle bir şey oldu ki, Kinka daha elini sürmeden tabaktaki ızgara bıldırcınlar canlanıvermiş, içki kadehlerini devirerek kanat çırpa çırpa odanın tavanına doğru uçup gitmişlerdi...</p>

  <p class="normal">Kinka, oturduğu koltuğun ardından gelen ayak sesinin kendisine yaklaştığını duyar gibi olmuştu. Elinde yemek çubukları, hemen arkasına döndü... Arkadaki pencere artık yerinde değildi. Orada şimdi, abanoz bir koltuk ve koltukta da Şam işi ipek bir mindere kurulmuş nargilesini fokurdatmakta olan bir yabancı vardı. Gözlerinden, onun bu akşam evinde kalan erkek olduğunu anlamıştı. Fakat bu adamı ondan ayıran tek fark, başının arkasındaki hilâli andıran ışık halesiydi...</p>

  <p class="normal">Aniden Kinka’nın önünde üstünden dumanlar tüten kocaman bir yemek tabağı belirdi. Tam bu ender yemekten bir parça almak için elini uzatırken, birden aklına arkasındaki yabancı geldi. Başını geriye çevirdi ve çekinerek sordu:</p>

  <p class="normal">— Bu tarafa buyurmaz mıydınız?</p>

  <p class="normal">— Sen ye kızım, devam et! Çünkü, o yemeklerden yediğin için bu gece hastalığın iyileşecek...</p>

  <p class="normal">Başının üstünde bir nur halesi ışıldayan yabancı ağzından nargile marpucunu çekmeden bunları söylerken yüzü sonsuz sevgi dolu bir tebessümle aydınlanmıştı.</p>

  <p class="normal">— Yani siz yemeyecek misiniz?</p>

  <p class="normal">— Ben mi canım? Ben Çin yemeklerinden hoşlanmam... Hem sen beni tanıyamadın galiba... Ben Hazreti İsa’yım yavrum... Şimdiye dek ben hiç Çin yemeği yemedim.</p>

  <p class="normal">Hazreti İsa bunları söyledikten sonra yavaşça koltuğundan kalkmış, Kinka’nın arkasından eğilerek yanağına şefkat dolu bir öpücük kondurmuştu...</p>

  <p class="ortayazi">*</p>

  <p class="normal">Tan vakti, sonbahar şafağının serin ışıkları küçük yatak odasını doldururken cennetteki rüya bitmişti. Perdeleri rutubet kokan kayık şeklindeki yatağın içinde hâlâ sıcak duran, loş bir karanlık kalmıştı geriye... Kinka, rengi kaybolmuş partal battaniyesinin içine yüzünü gömüp yarı yukarı dönük yatağında uzanırken henüz uykulu gözlerini açamamıştı. Gece terlediğinden dolayı birbirine girmiş yağlı saçları solgun yanaklarına yapışmış, hafif aralık duran dudaklarının arasından pirinç tanelerini andıran incecik dişleri görünüyordu.</p>

  <p class="normal">Kinka, uykudan uyanmaya çalıştığı şu anda bile hâlâ krizantemleri, su sesini, ızgara bıldırcınları ve Hz. İsa’yı düşünüyor, sabah mahmurluğunda rüyadaki anılarını yakalamaya çalışıyordu... Oda aydınlandıkça yavaş yavaş rüya aleminden çıktı, acımasız gerçeklerin dünyasına döndü. Dün gece o garip yabancıyla bu hasır karyolada yattıklarını gayet net bir şekilde hatırlamıştı...</p>

  <p class="normal">— Ya o adama hastalığı verdiysem?</p>

  <p class="normal">Bunu düşünür düşünmez hemen keyfi kaçtı. Bir daha onun yüzünü görmeye artık dünyada tahammül edemezdi... Fakat iyice ayıldıktan sonra farkına vardı ki, yabancının güneş yanığı yüzünü bir daha görememek düşüncesi şimdiden içini burkmuş, ona dayanılmaz bir ıstırap vermişti... Biraz tereddüt ettikten sonra çekine çekine yatak odasına göz gezdirmeye başladı... Odada battaniyeye sarılıp sarmalanmış kendi bedeninden başka, ne haçın üstündeki İsa’ya benzer bir yabancı ne de başka biri vardı.</p>

  <p class="normal">— Yoksa o adam da mı bir rüyaydı?</p>

  <p class="normal">Kirden görünmeyen yorganı üstünden fırlatıp yatağa oturdu. Elleriyle gözlerini oğuşturdu ve yatağın üstünden sarkan ağır perdeyi kaldırarak tedirgin gözlerle tekrar odanın içini taradı.</p>

  <p class="normal">Sabahın serinliğinde odanın içi, acımasız bir yakın geçmişin utanç dolu tablolarını sergiler gibiydi. Köhne bir masa, sönmüş bir lamba ve tek bacağı kırık duvara dayalı bir sandalye... Her şey aynen dün bıraktığı gibiydi. Masaya yayılmış kabak çekirdeklerinin hemen yanında sarı metal haç donuk donuk parlıyordu. Kinka sanki gözleri kamaşmış gibi gözkapaklarını kırpıştırarak boş boş etrafına bakındı. Bir ayağını altına alarak darmadağın yatağına oturdu... Biraz üşür gibi oldu ama yine de istifini bozmadı.</p>

  <p class="normal">— Demek ki rüya değil gördüklerim...</p>

  <p class="normal">Kinka kendi kendine böyle mırıldandı ama yabancının da böyle esrarengiz bir şekilde ortadan kaybolmasına bir anlam verememişti. Büyük bir olasılıkla kendisi uyurken odadan sessizce çıkıp sıvışmıştı... Kendisini bu kadar şefkatle sevip okşadıktan sonra bir çift kuru veda sözü bile etmeden adamın ortadan kaybolması inanılmaz olmaktan ziyade inanması Kinka’ya dayanılmaz acı veren bir durumdu... Üstelik bu esrarengiz yabancıdan söz verdiği 10 doları almayı da unutmuştu... İçinde bir ağırlık, üzgün üzgün yatağın üstündeki siyah saten gömleğine uzandı... Fakat eli öylece kalakaldı... Yanaklarına kan yürüdü ve yüzü pembeleşmeye başladı... Şimdi esrarengiz yabancının dışarıdan gelen ayak seslerini duyduğu için mi böyle olmuştu? Yoksa onun yastığa yorgana sinen alkollü vücut kokusu Kinka’ya tesadüfen yaşadığı gecenin anılarını hatırlattığı için miydi bu? Hayır, hiçbiri değildi... O anda Kinka vücudunda meydana gelen bir mucizenin, o feci frengi hastalığının bir gecede hem de hiçbir iz bırakmadan iyileştiğini hissetmişti....</p>

  <p class="normal">— O adam kesin Hz. İsa idi.....</p>

  <p class="normal">İçgüdüsel olarak üstündeki külotuyla karyoladan aşağı yuvarlanır gibi indi ve soğuk taş zeminin üstünden Hz. İsa’ya seslendi... İncil’deki güzel Mecdelli Meryem gibi huşu içinde İsa’ya dualar okudu, hamdü senalar etti...</p>

  <p class="ortayazi">*</p>

  <p class="normal">Ertesi yıl yine bir bahar akşamı, Kinka, eski genç Japon müşterisiyle odasındaki lambanın loş ışığında masada baş başaydı.</p>

  <p class="normal">— Bakıyorum İsa hâlâ yerinde...</p>

  <p class="normal">Japon böyle alay eder gibi konuşmaya başlayınca, Kinka hemen ciddileşiverdi. Ona kendi öyküsünü, yani Hz. İsa’nın bir akşam gökten şehre inerek nasıl kendi hastalığını iyileştirdiğini anlatmaya başladı.</p>

  <p class="normal">Kızı dinlerken Japon genci sessizce kendi kendine düşünüyordu:</p>

  <p class="normal">— Ben bu yabancıyı tanıyorum... Bu adam, Amerikan-Japon melezi bir herif. Adı da kesin George Murry olacak... Reuther Haber Ajansı’nda çalışan bir arkadaşıma Nankin’de geçen bir zamparalık macerasını anlatmış... Anlattığına bakılırsa bir akşam Çinli fakat Hıristiyan bir hayat kadınına takılmış... Kadın yatağında mışıl mışıl uyumaya başlayınca para mara vermeden tası tarağı topladığı gibi yallah dışarı kaçmış... Bunu da anlatırken kurnaz ayaklarında böbürleniyormuş... Buraya son gelişimde bu herif de Şangay’da benim kaldığım otelde kalıyordu... Onun için siması hafızamda... Bir İngiliz gazetesinde muhabirlik yapıyordu... Fakat erkeğe yakışmayacak bazı pis huyları olan yaramaz herifin biriydi... Sonunda da kaptığı habis bir mikrop yüzünden çıldırdı... Bilemiyorum ama şu an duyduğum şeylere bakılırsa adam hastalığı bu kadından kapmış olabilir... Yahu, bak şu Allahın işine... Bu karı hâlâ o serserinin Hz. İsa olduğunu sanıyor... Ne yapsam acaba?... Verdiği hastalık yüzünden herifin çıldırdığını anlatıp bu karının aklını başına mı getirsem?... Yoksa onu, eski bir Batı efsanesinden farksız âleminde öylece bırakıp, gördüğü hayalleri ebediyen görmeye devam etmesine göz mü yumsam?</p>

  <p class="normal">Kinka konuşmasını bitirince Japon müşteri bir kibrit çakıp keskin kokulu sigarasını tüttürmeye başladı. Sonra da o an hatırlamış gibi, ciddi fakat biraz da çekinerek sorusunu sordu.</p>

  <p class="normal">— Yaa... Demek öyle... Gerçekten çok gizemli... Peki ama iyileştikten sonra hastalığın bir daha nüksetmedi mi?</p>

  <p class="normal">— Asla! Bir kez bile...</p>

  <p class="normal">Kinka, kabak çekirdeklerini çitlemeye devam ederken, pırıl pırıl aydınlık yüzüyle tereddütsüz böyle yanıt vermişti...</p>

  <p class="normal"><span class="ideitalik">Not: Bu öyküyü yazarken Tanizaki Cun’içirō’nun</span> Nankin’de Bir Gece <span class="ideitalik">adlı yapıtından faydalandım. Kendisine şükranlarımı sunarım.</span></p>
</body>
</html>
