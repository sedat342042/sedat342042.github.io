<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rasomon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">Balo</h1>

  <p class="ortaitalik">butōkay</p>

  <p class="ortayazi">1920</p>

  <p class="solbaslik">1</p>

  <p class="normal">1887 yılının 3 Kasım gecesiydi. İmparator Meyci’nin doğum günü olan o tarihte, Akiko tam 17 yaşındaydı. Tokyo’nun kalburüstü (...) ailesinin çocuğu olan bu genç kız, o akşam dazlak kafalı babasıyla İmparator Meyci şerefine verilen balonun yapılacağı ünlü Rokumeykan binasının merdivenlerini adımlıyordu. Gaz lambasının aydınlattığı merdivenlerin her iki yanında karşılıklı sıralanmış üç çift dev vazo ve içindeki, insana yapay hissini verecek derecede iri duran yuvarlak krizantemler, çiçeklerden sağlı sollu bir duvar oluşturuyordu. En arkada pembe, ortada koyu sarı ve en önde de beyaz krizantemlerin dağınık yaprakları püskül püskül yerlere kadar sarkıyordu. Çiçeklerden oluşan bu duvarın bittiği en üst basamağa da balo salonundan insana dayanılmaz bir mutlulukla devamlı iç çektiren tatlı orkestra ezgileri akıyordu.</p>

  <p class="normal">Akiko epey bir zaman Fransızcanın yanı sıra dans dersleri de almıştı. Fakat gerçek bir baloya hayatında ilk defa geliyordu. Faytonun içindeyken babasının ara sıra kendisine bir şeyler söylediğini hatırlıyordu, ama aklı hep başka yerlerde olduğu için ona verdiği yanıtlar saçma sapan şeylerdi. İçinde, tatlı bir huzursuzluk vardı... Fayton, balo binasının önünde durana dek arabanın penceresinden sağa sola bakınıp durdu ama önlerinde akıp giden gaz lambalarının çıkardığı ölgün ışıklardan başka bir şey görememişti Tokyo sokaklarında.</p>

  <p class="normal">Balo salonuna girer girmez bütün bu rahatsızlıklarını unutturacak bir şeyle karşılaştı... Merdivenin ortasına gelince, Çin büyükelçisinin bir adım önlerinde olduğunu fark ettiler. Elçi, şişman gövdesini bir yana çekerek onların geçmesine izin verirken şaşkın şaşkın Akiko’yu süzmüştü... Akiko, gül kurusu balo kıyafeti, boynundaki açık mavi kurdelesi, simsiyah saçlarının üstüne taktığı kokulu gülle o akşam, saçını at kuyruğu yapmış Çin büyükelçisine, uygarlık yolunda ilerleyen Japonya’nın yetiştirdiği çağdaş kızların yadsınamaz bir gençlik ve güzellik simgesi gibi gelmişti. Yine tam o sırada merdivenlerden inmekte olan fraklı bir Japon genç, neredeyse onlara sürtünerek geçerken elinde olmayarak dönmüş, Akiko’nun arkasından bakmış ve sonra da sanki o an farkına varmış gibi beyaz kravatını düzelterek krizantemlerin arasından alt kata inmişti.</p>

  <p class="normal">Baba kız merdivenlerden çıkıp ikinci kattaki balo salonunun girişine geldiler. Kapıda, göğsünün yarısı aldığı nişanlarla dolu, favorilerine ak düşmüş bir Japon soylusu teşrifatçı olarak ayaktaydı. 15. yüzyıl Fransız giysileri içinde yanında iki dirhem bir çekirdek duran yaşı geçkin karısıyla birlikte baloya gelen davetlileri büyük bir içtenlikle karşılıyordu. Akiko, böyle merasimlere alışkın olan bu kadının kendisini görür görmez yüzünden masum bir hayranlık dalgasının geçtiğini görmezlik edemedi. Akiko’nun centilmen babası, yüzünde mutlu bir ifadeyle kızını onlara kısaca tanıştırdı. Akiko hem utanmış hem de sevinmişti. Fakat o anda, kendini beğenmiş bu asil bayanın yüzündeki bayağılık gözünden kaçmadı.</p>

  <p class="normal">Balo salonunun hemen her tarafı krizantemlerle donatılmıştı. Etrafta kavalyesini bekleyen genç kızların dantelli, çiçekli ya da fildişinden yapılmış yelpazelerinden çıkan mis kokular sessiz bir müzik gibi dalga dalga salona yayılıyordu. Akiko hemen babasından ayrılıp, şen kızlar grubunun arasına karıştı. Bunların hepsi, üstlerinde açık mavi ya da külrengi balo kıyafeti bulunan kendi yaşıtı genç kızlardı. İçlerinden birisi kavalyesini bulduğunda aralarında kuş cıvıltısına benzer konuşmalar geçiyor, ağızdan ağıza dansa kalkan kızın o geceki güzelliği övülüyordu.</p>

  <p class="normal">Yeni katıldığı kızlar grubunun arasında daha nefes almaya bile fırsat bulamamış, hiç tanımadığı bir Fransız deniz subayı sessizce yaklaşmış, ellerini yana alıp eğilerek, onu Japon usulüne göre nezaketle selamlamıştı. Akiko yüzüne kan yürüdüğünü hissetti. Subayın niçin onu selamladığı belliydi. Akiko, elindeki yelpazeyi yanındaki kıza vermek için dönünce, genç Fransız subayının yüzü tebessümle aydınlandı. Subay tuhaf bir yabancı şivesiyle Akiko’ya Japonca sordu:</p>

  <p class="normal">— Bu dansı bana lütfeder misiniz?</p>

  <p class="normal">Çok geçmeden Akiko, deniz subayı Fransızla “Güzel Mavi Tuna” müziği eşliğinde vals yapmaya başladı. Subay, yüzü güneşte bronzlaşmış, kaşı gözü çok düzgün, koyu siyah bıyıklı bir erkekti. Akiko, uzun eldivenli kolunu subayın sol omzuna koymak istedi ama boyu yetmedi. Fakat tecrübeli subay, ustaca dans ederek çok rahat bir şekilde kızı kalabalığın içine götürdü. Bu arada genç kızın kulağına Fransız dilinin en güzel komplimanlarını fısıldıyordu.</p>

  <p class="normal">Subayın tatlı sözlerini duyan Akiko, utangaçlığını gizlemek ister gibi bakışlarını dans etmekte oldukları salonda gezdirdi. Mor krepten yapılmış kraliyet armasını gördü. Üstünde, pençeleri gergin, sırtı kambur mavi bir ejderha bulunan Çin bayrağı vardı. Onların altındaki vazolar dolusu krizantemlerin insana ferahlık veren parlak gümüş rengi ve hüzünlü altın sarısı, devamlı hareket eden insanların arasında bir görünüp bir kaybolurken, kalabalık şampanya köpüğü gibi kaynıyordu. Orkestranın çaldığı nefis Alman müziğinin rüzgârına kapılan insanlar baş döndürücü bir hızla dans ediyorlardı. Dans esnasında Akiko arkadaşlarından biriyle göz göze gelmişti; mutlu mutlu birbirlerini selamladılar. Tam o sırada Akiko’nun önünde iri bir sineği andıran yeni bir dans partneri belirmişti...</p>

  <p class="normal">Fakat, bir şey dikkatini çekti. Fransız subayı Akiko’nun her yaptığı hareketi inceden inceye gözden geçiriyordu. Belli ki, Japonya’ya henüz alışamamış bir yabancının genç kızın rahatlığına karşı duyduğu ilgiydi bu. Bu kadar güzel ve eğitimli bir kızı kâğıt ve bambu dallarından yapılmış çardaktan farksız derme çatma evlerde mi büyütmüşlerdi acaba? Yoksa, o da mı mavi çiçek desenli avuç içi büyüklüğündeki kâselerden lapa yiyip çorba içmişti? Yemek yerken, hep çubuk mu kullanmıştı? Akiko, buna benzer pek çok sorunun subayın aklını kurcalamakta olduğunu, dostane bir tebessümle yanan gözlerinden okumuştu. Olay Akiko’ya hem tuhaf gelmiş hem de biraz gururunu okşamıştı. Subay zaman zaman gözlerini yere indirerek Akiko’nun gül kurusu ayakkabılarını sanki çok nadide bir şey görmüş gibi seyrederken, o ayakkabılar salonun pürüzsüz zemininde hiç zorlanmadan kayıp gidiyorlardı...</p>

  <p class="normal">Sonunda subay, minik bir kedi yavrusunu andıran bu genç kızın yorulduğunu anladı. Kıza biraz nefes aldırmak için sordu:</p>

  <p class="normal">— Daha devam etmek ister misiniz?</p>

  <p class="normal">— <span class="ideitalik">Non, merci!</span></p>

  <p class="normal">Akiko lafı dolaştırmadan soruyu böyle yanıtlamıştı. Bunun üzerine Fransız subay da vals adımlarını hiç bozmadan etrafta fırıl fırıl dönmekte olan dantel etekliler ve yakası çiçekli kostümlüler denizi arasından rahatça süzülerek genç kızı, duvarın yanındaki içi krizantem dolu büyük vazoların yanına götürdü. Kendi ekseni etrafında son bir tur daha attıktan sonra kızı görkemli bir şekilde oradaki sandalyenin üstüne oturttu. Dansın başında yapmış olduğu gibi Japon usulü eğilerek kızı saygıyla selamladı.</p>

  <p class="normal">Daha sonra polka ve mazurka oynadılar. Ardından, iki tarafı krizantem dolu dev vazolarla süslü merdivenlerden büyük hole indiler. Burası açık büfenin bulunduğu yerdi. Masaların üstünde gümüş ve cam yemek takımları, dağ gibi mantarlı etler, kule gibi sandviçler, dondurmalar, piramitler gibi dizilmiş nar ve incirler vardı. Etraf, bu yiyeceklerden almak için devamlı gelip giden fraklı ve beyaz gömlekli insanlarla doluydu. Krizantem vazolarının arkasında kalan boşlukta, gösterişli yapay bir asma yeşil sürgünlerini duvardaki altın yaldızlı şirin pencerenin kafesine sarmaşık gibi dolamıştı. Asma yapraklarının arasından bal peteği gibi öbek öbek mor üzüm salkımları sarkıyordu. Akiko, altın yaldızlı pencerenin altındaki erkeğin dazlak kafasına bakarak onun babası olduğunu anlamıştı. Ağzında puro, kendi yaşıtı bir beyle beraberdi. Göz göze geldiklerinde, babası çok sevinmiş gibi başıyla Akiko’yu selamlamış ve tekrar arkadaşına dönerek purosunu tellendirmeye devam etmişti.</p>

  <p class="normal">Akiko ve Fransız bahriyeli yemek masasına gidip birer dondurma kaşığı aldılar. Akiko, bu sırada subayın kaçamak bir şekilde yine kendi ellerini, saçlarını, boynundaki mavi kurdeleyi, gözden geçirmekte olduğunun farkına vardı. Aslında subayın bu davranışı Akiko’yu hiç rahatsız etmiyordu; fakat her şeye rağmen aklından kadınca bir sorunun geçmesine de engel olamadı. Yanlarından siyah kadifeler içinde, göğüslerine kırmızı kamelyalar takmış, Almana benzettiği iki genç kız geçmişti. Zihnindeki soruyu ima edeyim derken, hayranlık sözcükleri dökülüvermişti dudaklarından:</p>

  <p class="normal">— Batılı kadınların hepsi gerçekten birer peri kızı kadar güzel...</p>

  <p class="normal">Bahriyeli bu sözleri duyunca beklediğinin tam tersine hayır der gibi ciddi ciddi başını salladı.</p>

  <p class="normal">— Japon kadınları da çok güzel! Örneğin siz!</p>

  <p class="normal">— Rica ederim. Yok böyle bir şey...</p>

  <p class="normal">— Hayır, hayır lütfen beni yanlış anlamayın. Benim size söylediklerim bir kompliman değil. Siz bu halinizle Paris’te herhangi bir baloya gidip herkesi şaşırtabilirsiniz. Ressam Watteau’nun tablolarındaki prensesten hiçbir farkınız yok.</p>

  <p class="normal">Akiko, Watteau’yu bilmiyordu. Bu yüzden subayın sözlerinin çağrıştırdığı geçmişin o güzel düş dünyası, loş ormanlardaki pınarlar, solup kuruyan güllerin hayali, onda hiçbir iz bırakmadan bir saniye içinde silinip gitmişti. Fakat sezgileri sıradan insanlara kıyasla güçlü olan Akiko, dondurma kaşığıyla oynarken akıp giden konuşma içindeki konuyu yakalamayı başardı.</p>

  <p class="normal">— Paris’teki bir baloya gitmeyi o kadar çok isterdim ki...</p>

  <p class="normal">— Hayır efendim... Paris’teki balolar buradakilerden farklı değil.</p>

  <p class="normal">Subay bunları söylerken, bakışları etrafta dolanan insan kalabalığında, krizantemlerde geziniyordu. Subay gözlerinde alaycı bir tebessümün belirdiğini hisseder hissetmez elindeki kaşığı bıraktı.</p>

  <p class="normal">— Balolar yalnız Paris’te olur diye bir şey yok... Balolar her yerde aynıdır, değişmez...</p>

  <p class="normal">Bu sözleri söylerken sanki kendi kendine konuşur gibi bir hali vardı.</p>

  <p class="normal">Bir saat kadar sonra, pek çok yerli ve yabancının ayakta mehtabı, yıldızları seyretmekte olduğu verandaya Akiko ve Fransız subay kolkola çıktılar. Trabzanların az ötesindeki büyük bahçe, çam cinsinden ağaçlarla kaplıydı. Sanki aralarında anlaşmışlar gibi birbirine değmeden üst üste sıralanmış ağaç dallarına asılmış fenerlerden bölük pörçük ışık geliyordu. Gecenin serin havası, bahçeden gelen yosun ve nemli yaprak kokularına karışarak, dalga dalga, nefes nefes hüzün yüklü sonbaharı tattırıyordu. Arkadaki salonda ise dantelli ve çiçekli kalabalık, tavandan aşağı sarkan Japon imparatorunun simgesi 16 taç yapraklı krizantem armasının altında durup dinlenmeden hâlâ dansa devam ediyordu. Pes perdeden çalmaya devam eden orkestranın yarattığı kasırga, sanki bu insan selini amansızca kırbaçlıyor gibiydi.</p>

  <p class="normal">Veranda cıvıl cıvıldı. Durmadan devam eden konuşmalar geceyi çınlatıyordu. Çam ağaçlarının üstündeki karanlık gökyüzü birden havai fişeklerle enfes bir şekilde aydınlandı. Herkes koro halinde çılgınca tezahüratta bulundu. O sırada Akiko, kalabalığın arasında rastladığı bir kız arkadaşıyla sohbete dalmıştı. Neden sonra Fransız subayının hâlâ kolunda ve sessiz sessiz mehtabı seyretmekte olduğunun farkına vardı. Bu haliyle subay sanki bir şeylerin özlemini çekiyormuş gibi bir izlenim bıraktı genç kızda. Başını yukarı kaldırarak subayın yüzüne baktı.</p>

  <p class="normal">— Ülkenizi mi özlediniz?</p>

  <p class="normal">Subay, gözlerinde tebessüm, Akiko’ya döndü. Hiç konuşmadan, sadece çocuk gibi başını sallayarak olumsuz yanıt verdi.</p>

  <p class="normal">— Ama kesin aklınıza takılan bir şeyler var!</p>

  <p class="normal">— Öyleyse tahmin edin bakalım...</p>

  <p class="normal">Verandada bulunan insanların gürültüsü rüzgâr gibi uğulduyordu. Genç subay ve Akiko, sanki aralarında anlaşmış gibi konuşmayı kesip, bakışlarını çamların üstündeki gökyüzüne çevirdiler. Tam o sırada patlayan bir havai fişek mavi kırmızı ışıklar saçarak örümceğin bacakları gibi karanlığı tırmalamış ve sönmek üzereydi. Her nedense bu sahne Akiko’ya ruhunda bir hüzün fırtınası estirecek derecede güzel görünmüştü.</p>

  <p class="normal">— Havai fişekleri düşünüyordum... Tıpkı bizim yaşamımıza benzeyen havai fişekleri...</p>

  <p class="normal">Bir müddet sustuktan sonra Fransız subayı tatlı bakışlarını Akiko’ya çevirmiş ve sanki ona bir şeyler öğretmek ister gibi bunları söylemişti...</p>

  <p class="solbaslik">2</p>

  <p class="normal">1919 yılının sonbaharıydı. Akiko, Kamakura’daki yazlıklarına giderken, trende tesadüfen öykü yazarı genç tanıdığına rastladı. Öykücü genç, Kamakura’daki ahbabı için almış olduğu krizantem buketini trenin rafına koymuştu. Bir zamanların genç Akiko’su, yani şimdiki yaşlı Bayan H., krizantemleri görünce yazara bu çiçekle ilgili anıları olduğunu söylemiş, sonra da Rokumeykan balo salonunda başından geçenleri en ince ayrıntılarına kadar anlatmıştı. Yazar, kahramanın kendi ağzından duyduğu bu anılara büyük ilgi gösterdi.</p>

  <p class="normal">Konuşma bitince Bayan H.’ye sordu:</p>

  <p class="normal">— O Fransız denizci subayın ismini hatırlayabiliyor musunuz?</p>

  <p class="normal">— Evet, hatırlıyorum. Adının Julien Viaud olduğunu söylemişti.</p>

  <p class="normal">— Sakın Loti olmasın? Hani şu <span class="ideitalik">Madam Krizantem</span> romanını yazan Fransız Pierre Loti...</p>

  <p class="normal">Genç yazar hem sevinmiş hem de bayağı heyecanlanmıştı. Fakat Bayan H., tuhaf tuhaf gencin yüzüne bakarak kendi kendine defalarca mırıldandı...</p>

  <p class="normal">— Hayır adı Loti değildi. Adının Julien Viaud olduğunu söylemişti. Adının Julien Viaud olduğunu söylemişti.</p>
</body>
</html>
