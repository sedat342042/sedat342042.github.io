<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rasomon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">Örümcek İpi</h1>

  <p class="ortaitalik">kumono ito</p>

  <p class="ortayazi">1918</p>

  <p class="solbaslik">1</p>

  <p class="normal">Buda Hazretleri, bir gün cennette nilüferli havuzun etrafında yalnız başına geziniyordu. Nilüferlerin hepsi kar gibi bembeyaz çiçekler açmıştı. Gümüş renkli göbeklerinden dört bir yana durup dinlenmeden mis kokular saçıyorlardı. Cennette henüz sabah olmuştu.</p>

  <p class="normal">Aradan bir müddet geçince, Buda, havuzun kenarında durmuş suyun üstünde çarşaf gibi serili nilüferleri seyrederken, aşağıda olan bitenler tesadüfen yaprakların arasından gözüne ilişti. Çünkü cennet bahçesindeki bu havuzun altından, cehennemin dibi görünüyordu. Sanki dürbünle bakıyormuş gibi, cehennemdeki İğneli Dağlar ve Sanzu Irmağı gayet açık seçik karşısındaydı.</p>

  <p class="normal">O anda, cehennemin dibinde debelenip durmakta olan Kandata ve onun etrafındaki bir sürü günahkâr insan çarptı Buda Hazretlerinin gözüne. Bu Kandata denen herif, gözünü kırpmadan adam öldüren, ev yakan, akla gelmeyecek kötülükleri işleyen azılı bir hırsızdı. Gelgelelim, hayatında yalnız bir kez de olsa, birine bir iyilikte bulunmuştu. Sık ağaçlarla kaplı bir ormandan geçerken, yolun kenarında bir örümcek görmüştü. Kandata tam ayağını kaldırıp örümceği ezecekti ki, aniden fikir değiştirerek,</p>

  <p class="normal">— Hayır, yapmayayım! Minnacık bile olsa, onun da canı var. Durup dururken hayvanın canını almayayım şimdi. Yazık, günah...</p>

  <p class="normal">demiş, hayvanın hayatını bağışlamıştı.</p>

  <p class="normal">Buda Hazretleri, cehennemin dibinde debelenenleri seyrederken aklından, Kandata’nın örümceğe yaptığı bu iyilik geçti. ‘Bu iyiliğine karşılık acaba Kandata’yı cehennemden kurtarsam mı?’ diye düşünmeye başladı. Şans eseri, tam o sırada yan tarafındaki yeşim renkli nilüfer yaprağının üzerine, cennetteki örümceklerden biri gümüş renkli güzel ağını germişti. Buda, örümcek ağından incecik bir tel alarak, kar beyaz nilüferlerin arasından derinlerdeki cehennemin dibine sarkıttı.</p>

  <p class="solbaslik">2</p>

  <p class="normal">Burası cehennemin dibiydi... Hırsız Kandata da burada öteki günahkârlarla birlikte kan gölüne bir batıyor, bir çıkıyordu... Her yer zifiri karanlıktı... Ortalık bazen aydınlanır gibi olsa bile, gelen ışık aslında, (kirpi sırtını andıran) iğneli dağların korkunç pırıltısıydı... Bundan daha korkunç bir şey olamazdı... Etraf mezarlık gibi sessizdi... Kulağa gelen ses yalnız, günahkârların çıkardığı dermansız iniltilerdi... Gördüğü işkencelerden dolayı herkesin sesi soluğu kesilmiş, artık kimsenin ağlamaya bile mecali kalmamıştı... Hırsızların piri Kandata da bu kan gölünün içinde yarı ölü bir kurbağa gibi boğula boğula ‘gulu gulu’ ediyordu...</p>

  <p class="normal">Kandata başını kan gölünden kaldırmış, öylesine gökyüzüne bakarken bir de ne görsün! Uzaklarda, çok uzaklarda, örümcek ağından kopmuş gümüş renkli incecik, parlak bir tel, sanki başkalarının gözüne görünmekten sakınır gibi sessiz karanlığı delerek ona doğru gelmiyor mu? Teli gören Kandata sevinçle el çırpmaya başladı. Eğer bu örümcek telciğine yapışıp yukarılara tırmanacak olursa, kesinlikle bu cehennemden kurtulabilirdi... Evet, evet; işler yolunda giderse cennete atlaması bile mümkündü! Cennete kapağı bir atarsa, artık onun için ne iğneli dağların üzerine fırlatılma korkusu vardı, ne de kan gölünde boğulma tehlikesi...</p>

  <p class="normal">Aklından bunları geçiren Kandata, örümcek ipine sımsıkı yapıştı ve kendini var gücüyle yukarılara çekmeye başladı. Meslek icabı, zaten ipe tırmanmaya alışkındı. Ancak, cennet ile cehennem arasında on binlerce, yüz binlerce kilometrelik korkunç bir mesafe vardı... Git, git bir türlü çıkış deliği gelmek bilmiyordu...</p>

  <p class="normal">Epey bir süre tırmandı, ama takati kesilmeye başlamıştı. Öyle ki, artık kendini bir kulaç bile yukarıya çekecek hali kalmadı... Ufak bir mola vermek için durdu ve aşağılara bir göz attı.</p>

  <p class="normal">Canını dişine takarak buralara kadar tırmandığına değmişti. Az önce içinden çıktığı kan gölü karanlığın içinde kayıplara karışmış ve donuk parıltısıyla insana dehşet veren o iğneli dağlar da ayaklarının altında görünmez olmuştu...</p>

  <p class="normal">Bu hızla devam edecek olursa, cehennemden kurtulması işten bile değildi... Cehenneme düştü düşeli, hiç duymadığı bir sevinçle bağıra bağıra ‘Yaşasın, yaşasın!’ derken yüzü gülüyordu... Ama o da ne? Alt taraflara doğru dikkatle bakınca bir de ne görsün!... İpin alt tarafı sürüler halinde günahkâr insanlarla dolup taşmıyor mu? Herifler, tek sıra halinde karınca gibi ipin üstüne dizilmişler, kendilerini yukarı çekiyorlardı. Bunu gören Kandata’nın korkudan ve şaşkınlıktan ağzı açık kalmış, aptallaşmıştı... Yalnız gözlerini hareket ettirebiliyordu... Tek başına tırmanırken bile sanki kopacakmış gibi duran bu ince örümcek ipi, nasıl oluyor da onca insanın ağırlığına dayanabiliyordu? Diyelim ki binde bir ihtimalle ip kopuverdi... Kendisi de bu güruhla birlikte paldır küldür cehennemin dibine yuvarlanmaz mıydı? Düşüncesi bile korkunçtu... Ama, o simsiyah kan gölünden çıkan yüzlerce, binlerce günahkâr, hâlâ, şu avucundaki ince, parlak, örümcek ipine karınca gibi tek sıra halinde yapışmış, durup dinlenmeden hep yukarıya tırmanıyorlardı... Hemen bir şeyler yapması lazımdı... Yoksa ip ortasından kopacak, hep birlikte cehennemin dibini boylayacaklardı...</p>

  <p class="normal">Kandata aşağıdaki güruha var gücüyle bağırdı:</p>

  <p class="normal">— Dinleyin beni ey günahkâr kullar! Bu örümcek ipi benim! Siz kimden izin alarak ona tırmanıyorsunuz? İnin bakayım! Haydi yallah!</p>

  <p class="normal">İşte o anda olan oldu... İp, tam Kandata’nın tutunduğu yerden ‘küt!’ diye kopuverdi... Bir anda ipe tutunanların hepsi karanlık boşlukta topaç gibi döne döne tepetaklak cehennemin dibini boyladılar.</p>

  <p class="normal">Geriye kala kala kopuk bir örümcek ipi kaldı. Aysız ve yıldızsız boşlukta pırıl pırıl ışıklar saçarak incecik sallanıyordu...</p>

  <p class="normal">Buda Hazretleri nilüferli havuzun kenarında aşağıda olan biteni başından sona kadar dikkatle izlemişti. Ama Kandata’nın kan gölüne taş misali battığını görünce, üzülmeden edemedi... Kandata bencilce, cehennemden yalnız kendisini kurtarmak istemişti... Başkalarına karşı çok şefkatsizdi... Bu yüzden tekrar cehennem kuyusuna düşmüş, layık olduğu cezayı bulmuştu... Onun bu yaptığı Buda Hazretlerine göre aşağılık bir davranıştı.</p>

  <p class="normal">Aşağıda olup bitenler, cennet bahçesindeki nilüferlerin hiç umurunda değildi... Minik topaçları andıran bu beyaz çiçekler, Buda Hazretlerinin ayaklarının dibinde nazlı nazlı yapraklarını sallıyor, tam ortadaki altın renkli göbeğinden etrafa eşsiz güzel kokular yayıyorlardı... Cennette neredeyse öğle olmak üzereydi...</p>
</body>
</html>
