<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rasomon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">Rūynosuke Akutagava’nın Yaşamı ve Yapıtları<br class="chapter"/>
  Oğuz Baykara</h1>

  <p class="solbaslik">Akutagava’yı yapılandıran Etkenler</p>

  <p class="normal">İmparator Meyci devrinde (1868-1912) Japonya, yoğun bir Batılılaşma ve çağdaşlaşma programına girmişti. Japonya’nın aydınlanma çağı sayılan bu devirde Batının teknolojik ve toplumsal değerleri Japon toplumuna “Al, Uy ve Özümle!” ilkeleri çerçevesinde benimsetildi. Çin ve Rusya’ya karşı başarılı savaşlar verildi. Tayvan ve Kore, Japonya’nın bir parçası haline geldi. Birinci Dünya Savaşı’nda müttefiklerin safında yer alarak büyük ganimetler topladı. Bir yandan süper güçlerin gözünde takdir kazanırken bir yandan da uluslararası siyasette yıldızı parladı. Fakat bu başarısı uzun sürmedi. Büyük Meyci’den sonra gelen İmparator Tayşō devrinde (1912-1926), komünizm, sosyalizm, anarşizm gibi yeni siyasal akımlar ülkeye girince yaşanan görkem, bir anda saman alevi gibi sönüverdi. Tokyo’da meydana gelen ve 100.000’in üstünde can alan büyük deprem daha kötü günlerin habercisi oldu. İmparator Şova bu bocalama döneminde tahta çıktı (1926). Yaşanan yoğun toplumsal çalkantıyı yakından izleyen sağ askeri cunta, durumu fırsat bilip iktidara geldi ve bir daha hiç kimse onları İkinci Dünya Savaşı’nın sonuna kadar indiremedi.</p>

  <p class="normal">Tarihi dönemleri iktidardaki imparatorların adına göre kronolojik sıraya koyan Japon geleneği, Japon edebiyatını incelerken de aynı yönteme başvurur. İmparator Tayşō dönemi, yani 1912-1926 yılları arasındaki 14 yıllık dönem, Meyci’nin altın çağı ve Şova’nın karanlık yılları arasına sıkışmış bir geçiş dönemidir. 20. yüzyıl Japon tarihinde, ülkede oluşan yeni toplumsal ve kültürel eğilimleri en duyarlı şekilde takip eden edebiyat belki de bu devrin edebiyatı olmuştur. Çünkü Tayşō devrinde ürün veren yazarlar için Batı edebiyatı, yalnız aydınlanmanın bir gereği değil, onların yaşamlarından bir parçaydı. Batı edebiyatını ‘kendilerinden’ bir parça gibi kucaklayan yazarlar, onun içinden çıkan idealizm, natüralizm, sosyalizm vb. akımları hemen hayata geçirdiler, yelpazede kendi yerlerini seçerek çeşitli ürünler verdiler. Bu nedenle Tayşō devri, Japon edebiyatında gerçek modernizmin müjdecisi oldu.</p>

  <p class="normal">Tayşō devrine belli başlı üç akım egemendi: natüralizm, biyografik öykücülük, estetikçilik.</p>

  <p class="normal">Fakat çağdaş Japon edebiyatının öncüsü olan Ōgay ve Sōseki de akımlara karşıydı. Onların amacı Japon edebiyatını yapısallaştırmaktı. Çağdaş Japon dili ve edebiyatındaki keşmekeşi önlemek için entelektüel bir yapı gerekmekteydi.</p>

  <p class="normal">Tayşō devrinde Ōgay ve Sōseki’nin ilkelerini benimseyen yazarlar yok denemez, ancak aydın-romancı akımının en sadık takipçisi, en ateşli savunucusu kuşkusuz, genç Akutagava olmuştur.</p>

  <p class="solbaslik">Akutagava’nın edebiyat sahnesine çıkışı</p>

  <p class="normal">1892 yılında Tokyo’da doğan Akutagava, edebiyat dünyasına ilk kez, “Raşōmon” (1915) öyküsüyle girdi. Ancak ünlenmesi bir yıl sonra gerçekleşti. 1916 yılında yazmış olduğu “Burun” adlı öyküsüyle, romancı Natsume Sōseki’nin dikkatini çekti. Sōseki, edebiyat dergilerinden birinde bu öyküsü için övgü dolu bir yazı yazarak, genç yazara tarzını devam ettirmesini, buna benzer 20-30 öykü daha yazarsa edebiyat dünyasında kendine bir yer edinebileceğini söyledi. Akutagava, coşkuyla yazmaya devam etti. Ustasının öğüdünü tutarak birkaç yıl içinde konusu bazen Japonya bazen de Çin, Hindistan gibi uzak diyarlarda geçen 30’un üzerinde öykü, masal ve tiyatro oyunu yazdı.</p>

  <p class="normal">Tarihsel öyküleri için Japonya’dan seçtiği sahne ve mekânlar, milattan önceki çağlardan başlayarak 20. yüzyıla kadar uzayan geniş bir zaman dilimine dağılır. Akutagava, seçtiği konuya göre sadece mekânı değil öykünün dilini ve üslubunu da değiştirmiştir. Bu, bazen dramatiktir, bazen mektup biçimindedir, bazen destanımsıdır ve yerine göre eski Japoncayı bile kullanır. Seçtiği konular yüksek bir hayal gücünün ürünüdür: düşündürür, güldürür, iğneler, azarlar bazen de yumuşacık bir duygusallık taşır. Yazar, devamlı yeni konu, içerik ve ifade biçimleri arayışı içindedir.</p>

  <p class="normal">Akutagava her şeyden önce mükemmeliyetçidir. Bunun nedenini yazılarından birinde açıklar: “Sanatın vatanında mükemmel olmayan hiçbir şeye yer yoktur. Bir sanat eseri ancak mükemmel olduğu zaman ölümsüz olur.”</p>

  <p class="normal">Zamanın bazı eleştirmenleri Akutagava’yı kleptomanlık, antikacılıkla suçlayarak yapıtlarının taklit, kopya olduğunu savunmuşlardır. Tümüyle haksız sayılmazlar. Ancak burada, Akutagava’nın okumayı ve okumanın getirdiği rehberliği en iyi esin kaynaklarından biri olarak yorumladığını unutmaktadırlar. Yazara göre, malzeme bir yerden alınsa bile ortaya güzel ve özgün bir ürün çıkmayacağını kimse peşinen söyleyemez. Çünkü malzeme ve yaratıcılık ayrı ayrı şeylerdir. Yazarlar, ellerindeki hammaddeyi özümsemedikçe yaratıcı olamazlar. Akutagava’nın “Örümcek Ağı” adlı öyküsünü ele alalım. Bu yapıt, ilk bakışta biçim ve içerik olarak Budizm kaynaklı bir öykü gibi görünür. Fakat gerçekte tümüyle bir Hıristiyan öyküsüdür. Akutagava bu öyküyü yazarken Dostoyevski’nin <span class="ideitalik">Karamazof Kardeşler</span> adlı romanının 3. Bölüm’ünden esinlenmiştir. Fakat “Örümcek Ağı” bundan hiçbir iz taşımaz; çünkü Akutagava öyküyü yazarken kullandığı malzemeyi özümsemiştir. Mekân, kişiler ve olay bütünüyle yeniden kurgulanmış ve öykü tümüyle Japon kültürünün bir parçası olmuştur.</p>

  <p class="normal">Akutagava’nın altmışın üzerindeki öyküsünün konusunu <span class="ideitalik">Koncaku Monogatari</span> ve <span class="ideitalik">Ucişui Monogatari</span> gibi eski Japon klasiklerinden ya da Çin, Hint kaynaklarından aldığı bir gerçektir. Etkilendiği en önemli Batılı kaynak ise İncil’dir. Ayrıca, Caxton, Swift, Defoe, Goethe, Poe, Browning, Butler, Gogol, Dostoyevski, Flaubert, Régnier, Mérimée, Loti, Strindberg ve France gibi yazarlardan esinlendiğini de söyleyebiliriz.</p>

  <p class="solbaslik">Akutagava’nın Öyküleri</p>

  <p class="normal">Akutagava, özellikle yazarlık mesleğinin ilk yıllarında öykü konularını Japon tarihinden seçmiştir. Bunun nedenini şöyle açıklar: “Öykülerimi yazmadan önce konuyu seçerim. Fakat konuya sanatsal bir güç verebilmek için olağanüstü bir olay aramaya başlarım. Çoğu kez bu olağanüstü olayı günümüzün modern Japonyasında bulmam mümkün değildir. Bulsam bile doğallıktan uzak, yapmacık olacaktır ve öykümün inandırıcı özelliği kaybolacaktır. Böyle bir tuzağa düşmemek için ya Japonya dışında ya da Japon tarihi içinde öyküme uygun bir zaman ve mekân seçerim.” Demek ki yazar, yaratıcı olabilmek için önce olayı saptamakta sonra da doğru mekân ve zamanı seçerek konuyu güçlendirmektedir. “Soyguncular” (1917), “Susano-ono-mikoto” (1920) isimli öyküler bu tür tarihsel-destansı öykülerine örnek sayılabilir.</p>

  <p class="normal">Dinsel öyküler için yazarın özel olarak seçtiği bir zaman dilimi vardır, o da çağlar boyu Şinto ve Budist kalmış Japonya’ya Hıristiyanlığın girme dönemidir. Akutagava bu döneme ait on beşin üzerinde öykü yazmıştır. 16. ve 17. yüzyıllara kadar götürdüğü öykülerinde okuyucularına Japonya’ya yeni gelen Hıristiyanlığın Avrupa kıtasındaki gücünü, mucizelerini, din uğruna kendini feda edip şehit olan insanların duyduğu ruhsal hazzı tattırmak istemiştir. Bu konudaki öykülere örnek olarak “Tütün ve Şeytan” (1916), “Gezgin Musevi” (1917), “Şehit” (1918) ve “Aziz Christopher” (1919) gibi öyküleri sayılabilir</p>

  <p class="normal">Akutagava, bir grup öyküsünde bazı ünlü Japon ve Batılı yazarları başkarakter olarak ele alır. Örnek olarak Japon şair Başo, Fransız Pierre Loti, Rus Tolstoy ve Turgenyev gibi yazarları sayabiliriz.</p>

  <p class="normal">Yazarın çocuk öyküsü türünde yazılmış ve ders kitaplarına giren pek çok öyküsü vardır: “Örümcek Ağı” (1918), “Köpek ve Kaval” (1918), “Toşişun” (1920), “Kutsal Budala” (1922) ve “Üç Hazine” (1922).</p>

  <p class="normal">Swift, Voltaire, France, Shaw gibi yazarlardan esinlenerek Japon toplumunu hicvetmek için bazı halk masallarını güncelleştirmiştir. “Maymun ve Yengeç Savaşları” (1923) adlı yapıtı sınıf mücadelelerini ele alır. “Momotaro” (1924) Japonya ve Japonları kıyasıya yeren bir öyküdür. Burada Momotaro, ordu-sermayedar-aydın üçlüsünün desteklediği Japon emperyalizmini temsil eder. Kitap piyasaya İkinci Dünya Savaşı’ndan on beş yıl önce çıktığı için o yıllarda sansüre uğramamıştır.</p>

  <p class="normal">Hiciv öykülerinde kimi zaman toplumun, kimi zaman da edebiyat eleştirmenlerinin iki yüzlülükleri ve çifte standartlarıyla alay eder: “Mensura Zoli” (1916), “Tuhaf Bir Ada” (1916), <span class="ideitalik">Kappa</span> (1927).</p>

  <p class="normal">Sanatçıları ve aydınları konu aldığı yapıtlarında, sanatçıların, günlük yaşamın anlamsızlık ve tekdüzeliği konusundaki hüzünlü iç çatışmalarını irdeler. Onların geçmişe karşı duydukları özlemi dile getirir. Bazı öyküleri ilk bakışta basit gibi görünür ama öyle değildir, dikkatle kurgulanmıştır. Okurlardaki duyarlılığı yakalayabilmek için yazar bunu kasıtlı olarak yapmaktadır: “Mandalinalar” (1919) ve “Vagon” (1922) gibi.</p>

  <p class="normal">Hayatının son yıllarında, o zamana dek karşı çıktığı biyografik öykü dalında da yapıtlar vermiştir. Bunu, biyografik öykü türünü üstün bulduğundan dolayı değil, ömrünün son yıllarında kendisiyle hesaplaşmak, okurlarına kendinden söz etmek gereğini duyduğu için yapmıştır. 1922-1925 yılları arasında yazdığı “Yasukiçi Öyküleri” ile bu türde on yapıt vermiştir.</p>

  <p class="solbaslik">Akutagava’nın Japon Edebiyatındaki Yeri</p>

  <p class="normal">Akutagava kendini tekrar etmekten korkan, bu yüzden öykülerinde sürekli yeni arayışlar içinde olan bir yazardı. Hayal dünyasının sınırlarını zorlayarak daha yazarlık hayatının ilk yıllarında 70 yapıta imzasını koydu. Bu korkunç bir yazım furyasıydı. Bütün yazarlık hayatı boyunca yayımladığı öykülerin yarısını aşan miktarını bu dönemde yazarak ünlendi, ancak bunu yaparken edebiyat dünyasını da karşısına aldı. Öncelikle, zamanın edebiyat çevrelerinde büyük revaç gören ‘biyografik öykücülük’ geleneğine karşı çıktı; çünkü biyografik öykücülük, hayatı, sanattan üstün tutuyordu. Akutagava için ise durum tam tersiydi, yani “hayat Baudelaire’in bir dizesine bile değmez”di. Ayrıca Tayşō devrinde epey taraftarı olan diğer üç akımın hiçbirine sıcak bakmadı. Şimdi bu akımlara kısaca bir göz atalım.</p>

  <p class="normal">İdealist akımı savunanlara göre önemli olan insanın idealleriydi. Bu ideallere ulaşabilmek için insanların kişiliklerini geliştirmeleri gerekiyordu. İnsanlık, ancak bireyler kişiliklerini işleyip geliştirdikleri takdirde aydınlık günlere çıkabilecekti.</p>

  <p class="normal">Estetikçi akıma göre, hayatın gizemi, canlıların üreme özelliklerinde saklıydı. Bu özellik kendini ne şekilde dışa vurursa vursun güzel bir yönü vardı. Estetikçiler, insanın cinsel duygularını yüceltiyor, hazcılık ve erotizmin tutucu değer yargılarına karşın yapıtlarında rahatça işleyebiliyorlardı.</p>

  <p class="normal">Doğacılar, saf iç güdülerine inanıyorlar, bütün duygularını akıl süzgecinden geçirmeye gerek görmeden ham haliyle edebiyata aktarıyorlardı.</p>

  <p class="normal">Akutagava, bu akımların hiçbirinin yanında yer almadı ancak onların ilkelerini akılcı bir şekilde yorumlayarak aralarında bir denge kurmaya çalıştı. Sōseki, Ōgay gibi ustaları kendine örnek alarak, akılcı, rasyonel, aydın bir yazar olma yolunda ilerledi. Akılcı ve entelektüel bir yazar olması nedeniyle edebiyat çevrelerinde tanınmış, ancak yine aynı sebepten çevresine yabancılaşmış ve yalnızlığa düşmüştü. Yalnızlaştıkça daha çok yazmış, yazdıkça daha fazla hayattan kopmuştu. Artık hayatı bir şiir dizesinden daha önemsiz görebiliyordu. Bu düşüncelerle tehlikeli bir yolda hayatı ıskalayarak ilerliyordu. Fakat bütün gerçek sanatçılar gibi kendi kendiyle samimi olmaya, içinden geldiği biçimde davranmaya mecburdu. Ona göre yaratıcılık, sanatçının yalnızlığıyla hesaplaşmasının ürünüydü.</p>

  <p class="solbaslik">Yazarın Ölümü</p>

  <p class="normal">Akutagava, edebiyat sahnesine ilk çıktığı andan itibaren hep en büyük olmayı düşlemişti. Fakat on yıllık yazarlık hayatının sonunda en büyük olmadığını ve olamayacağını keşfetmişti. Bu yüzden ömrünün son iki yılı çok ıstıraplı geçti. Ölüm korkuları içinde yaşayan ancak yüksek dozda aldığı uyuşturucularla sakinleşip günlük hayata güçlükle tahammül edebilen bir insan haline gelmişti. Istıraplarını dindirmek için pek çok intihar girişiminde bulundu ama başarılı olamadı... Devamlı sinir krizleri ve kuşkular içinde yaşadı... Aldığı ilaçların etkisiyle günleri yarı baygın geçiyordu. Kendi ruhsal ve bedensel sorunları yetmiyormuş gibi bir de kız kardeşinin ekonomik sorunlarıyla uğraşmak zorunda kaldı. O sıralarda borç içinde yüzen eniştesi sigortadan para alabilmek için 1927 yılında evini yakmıştı. Olayın kundakçılık olduğu anlaşılınca da arabasını demiryolu kavşağına park ederek banliyö treninin altında feci şekilde can verdi. Kız kardeşi ve yeğenleri beş kuruşsuz ve perişan, bahçeye kurdukları barakada oturmaya başladılar... Kız kardeşini bu durumda bırakamazdı... eniştesinin bütün borçlarını yüklenmek zorunda kaldı.</p>

  <p class="normal">Bu olaydan sonra Akutagava’nın sıhhati iyice bozuldu ve dozunu gitgide artırdığı ilaçlar onun beyinsel işlevlerini tehdit etmeye başladı. <span class="ideitalik">Bir Budalanın Hayatı</span> adlı yapıtının son bölümü olan “Yenilgi”de aşağıdaki satırlar yer alır:</p>

  <p class="alinti">... Kalemi tutan eli titredi... Ağzından salyalar akmaya başladı. Ancak, devamlı aldığı 0,8 gramlık veronal dozunun etkisi bitince uyuşukluğu geçiyor bilincindeki bulanık dağılıyor, düşünceleri netleşiyordu. Bu rahatlık ise en fazla yarım saat ya da bir saat sürüyordu. Günleri hep bıçak sırtında, alacakaranlıklarda geçiyordu...</p>

  <p class="normal">Burada öykü kahramanı olarak sunduğu kişi aslında kendisiydi.</p>

  <p class="normal">Akutagava gençliğinden itibaren yaşamın kaynağını hep, akıl ve zekâ olarak düşünmüştü... Ama ömrünün son döneminde farkına vardı ki, akıl ve zekâ bile aslında hayvansal enerjiden başka bir şey değildi... Arkadaşı Sayto Mokiçi’ye yazdığı bir mektupta şöyle dert yanıyordu:</p>

  <p class="normal1"><span class="ideitalik">...... Şu an ihtiyacım olan tek şey nedir biliyor musun? Hayvansal enerji, hayvansal enerji, hayvansal enerji... Başka bir şey değil...</span></p>

  <p class="normal">Ölümü ensesinde hissederek geçirdiği bu zor günlerinde, hayata ancak yazı yazdığı zamanlar tahammül edebiliyor ve sadece öykü yazarken düşünce yeteneğini kullanabiliyordu. İnsanüstü bir gayret sarfederek en güzel yapıtlarını ömrünün bu son altı ayında verdi. Çünkü yakında öleceğini biliyordu ve ölümü aşmaya kararlıydı... Bu altı ay içinde tamamı 50 bölümden oluşan bir eleştiri kitabı <span class="ideitalik">(Edebi Hem de Çok Edebi),</span> çoğu ölümünden sonra yayımlanan 10’un üzerinde öykü yazdı: “Üç Pencere”, “Serap”, <span class="ideitalik">Kappa</span>, “Bir Budalanın Hayatı”, “Çarklar” ve “Batılı Adam” gibi.</p>

  <p class="normal">Akutagava, 24 Temmuz 1927’de, sabaha karşı yüksek dozda uyku ilacı alarak canına kıydı. Yatağında ölü olarak bulunduğunda başucunda arkadaşlarına, ailesine bıraktığı mektuplardan başka bir de İncil vardı. Aslında yetenek ve şöhret açısından baktığımızda Akutagava’nın intihar etmesi için ortada hiçbir neden yoktu. Onu böyle mutsuz bir sona iten, son mektubunda da değindiği gibi, geleceği hakkında duyduğu nedeni belirsiz kuruntular, korkulardı.</p>

  <p class="normal">Akutagava’nın geleceği hakkında neden bu kadar korku duyduğu üzerine eleştirmenler, araştırmacılar ve tıp uzmanları farklı fikirler ürettiler. Fakat iki konu üzerinde hemfikirdiler: Akutagava’ya annesinden kalıtsal olarak geçen nörotik yapı ve Akutagava’nın yaşamı ve sanatı arasındaki gittikçe genişleyen uçurum.</p>

  <p class="normal">Akutagava, henüz sekiz aylık bir bebekken çıldıran bir kadının çocuğuydu. Çocukluğu boyunca anne sütünün tadını hiç öğrenemedi. Onu başkaları büyüttü. Yalnızlığını hep kitaplarıyla paylaştı. Sonunda kendini büyük bir yazar olmaya adadı... Başardı da... Yazdıkça ünlendi, ünlendikçe büyüdü. Ama o, kendini, küçük kalmaya mahkûm edilmişlik duygusundan hiçbir zaman kurtaramadı. Öldüğünde henüz çok gençti, 35 yaşındaydı. Kendini yaşama bıraksaydı önünde daha yaşanacak nice yılları vardı... Fakat öyle olmadı, çektiği acılar onu rahat bırakmadı.</p>

  <p class="normal">Akutagava, Japon yazarları arasında hayatına son veren ne ilk yazardır ne de sonuncusu olmuştur... Nitekim, Kitamura Tokoku, Arişima Takeo, Makino Şiniçi ve Dazay Osamu gibi bazı yazarlar da intihar ederek ömürlerini noktaladılar. Bu yazarların intiharı üzerine dönemin basını ayağa kalkmış, yer yerinden oynamıştı. Ancak günümüz Japonyasında çoğunun adı neredeyse unutulmuş durumda.</p>

  <p class="normal">Akutagava bir zamanlar şöyle yazmıştı:</p>

  <p class="normal1"><span class="ideitalik">Eğer bir yazar ölümünden sonra geriye, hâlâ okunabilen on kitap bıraktıysa o büyük bir ustadır. Beş kitap bıraktıysa o ünlü bir yazardır. Şayet üç kitap bıraktıysa o yine de yazar olarak anılmaya hak kazanmıştır.</span></p>

  <p class="normal">Akutagava’nın on bir yıl süren kısa yazın hayatında, tümü 19 ciltte toplanan öykü, roman, seyahatname, anı, makale, eleştiri kitabı, antoloji gibi değişik türde yapıtlar bıraktığını düşünecek olursak, kendi koyduğu ölçülere göre bile büyük ustadır diyebiliriz. O, her şeyden önce adına Japonya’da ulusal öykü ödülü düzenlenen ilk yazardır: “Akutagava Öykü Ödülü”. Günümüzün genç yazarları, büyük ustalarına layık olup bu ödülü alabilmek için aralarında her yıl kıyasıya mücadele veriyorlar...</p>

  <p class="normal">Ayrıca, Milli Eğitim Bakanlığı’nın ilk ve ortaöğretim kitaplarında Akutagava’nın “Raşōmon”, “Örümcek Ağı” gibi çeşitli öyküleri yer almaktadır. Ulusal posta pullarında yazarın resimleri bulunur. Sanatı, kişiliği ve öyküleri üzerine binlerce kitap, dergi, araştırma, doktora tezi yazılmıştır... Çağdaşı olan eleştirmenlerin bir kısmı, onu nevrotik yapısından, bir kısmı da yapıtlarını doğru değerlendiremediklerinden dolayı amansızca yermişler ve Akutagava’yı “Bana bakmayın, benim sanatıma bakın!” demek zorunda bırakmışlardır. Şimdi ise aynı eleştirmenlerin torunları, bu büyük yazarın denizaşırı şöhreti karşısında saygıyla eğiliyorlar... Çünkü artık o, yapıtları 30’u aşkın yabancı dile çevrilen ve ölümünden 75 yıl sonra bile yalnız Japonya’da değil bütün dünyada hâlâ zevkle okunan dev bir yazardır...</p>
</body>
</html>
