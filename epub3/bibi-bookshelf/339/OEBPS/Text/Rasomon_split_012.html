<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rasomon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">Toşişun</h1>

  <p class="ortaitalik">toşişun</p>

  <p class="ortayazi">1920</p>

  <p class="solbaslik">1</p>

  <p class="normal">Çin’de 200 yıl saltanat sürmüş Tang Hanedanı’nın başkenti Loyang’da bir bahar akşamıydı. Genç bir adam, şehrin batı kapısının altında dikilmiş, dalgın dalgın gökyüzünü seyrediyordu. Bu gencin adı Toşişun’du. Aslında zengin bir adamın oğlu olduğu halde babasından kalan onca servetin kısa zamanda altından girip üstünden çıktığı için şimdi beş kuruşa muhtaç, yersiz yurtsuz, zavallı bir meteliksizdi.</p>

  <p class="normal">Loyang, o sıralarda zenginliğinin doruğunda, yeryüzünde bir benzeri daha olmayan, sokakları insan ve arabaların mahşeri kalabalığından geçilmeyen bir büyük şehirdi. Batı kapısına vurmuş akşam güneşinin yağ gibi parlayan ışıkları altında, ipek takkeli yaşlıların, altın küpeli Türk kadınlarının, rengârenk koşumlu beyaz atların kalabalıkta akışı güzel bir tablodan farksızdı.</p>

  <p class="normal">Toşişun hiç bunların farkında değildi. Kapının duvarına yaslanmış, rasgele gökyüzünü seyrediyordu. Dalgalanan loş sislerin arasında henüz hilâl şeklinde duran ay, donuk beyaz ışığıyla bir tırnak izinden farksızdı.</p>

  <p class="normal">— Akşam oldu... Karnım aç... Kalacak yerim yok... Böyle yaşamaktansa, atayım kendimi nehre, öleyim daha iyi...</p>

  <p class="normal">Bu düşüncelerin sonu gelmek bilmiyordu... O anda karşısında tek gözü şehla bakan, yamuk suratlı bir ihtiyar belirdi. Batan güneşin ışıklarında, kocaman gölgesi vuruyordu surun kapısına. Durdu ve dikkatle Toşişun’a baktı.</p>

  <p class="normal">— Ne düşünüyorsun evlat?</p>

  <p class="normal">diye sordu azametle...</p>

  <p class="normal">— Bana mı soruyorsun? Bu gece de başımı sokacak bir yerim yok... Kara kara ne yapacağımı düşünüyordum...</p>

  <p class="normal">Yaşlı adamın bu sorusu üzerine Toşişun başını öne eğerek hiç çekinmeden her şeyi olduğu gibi anlatmıştı...</p>

  <p class="normal">— Yaa... Demek öyle?... Buna çok üzüldüm...</p>

  <p class="normal">Yaşlı adam biraz düşündü ve yere vuran akşam güneşini gösterdi:</p>

  <p class="normal">— Bak sana bir sır vereceğim evlat! Gün batarken güneşe sırtını dönüp gölgene bakacaksın... Başının bulunduğu yere bir işaret koyacaksın... Tam gece yarısı gidip orayı kazacaksın... İşte oradan sana bir araba yükü altın çıkacak...</p>

  <p class="normal">— Sahi mi?</p>

  <p class="normal">Toşişun şaşkınlıkla gözlerini yerden kaldırdı, fakat ihtiyarın yerinde yeller esiyordu...</p>

  <p class="normal">Ay eskisinden daha beyazdı... Caddelerden durup dinlenmeden akan insan selinin üstünde iki-üç erkenci yarasa daha şimdiden uçmaya başlamıştı bile...</p>

  <p class="solbaslik">2</p>

  <p class="normal">Toşişun bir gün içinde Loyang şehrinin en büyük zengini oluverdi... Çünkü aynen ihtiyarın söylediği gibi akşam güneşine sırtını verip dikilmiş, gölgesinin baş kısmına rastlayan yeri gece yarısı gidip kazmış ve orada gerçekten bir araba dolusu çil çil altın bulmuştu... İlk iş olarak kendisine muhteşem bir malikâne aldı ve krallar gibi bir saltanat sürmeye başladı... Langling, Longan ve uzaklardaki Kveyçof’tan güzel şaraplar getirtti... Bahçesine günde dört değişik renkte çiçek açan fidanlar diktirdi... Onların arasında dolaşacak tavus kuşları yetiştirdi... Mücevherler aldı... Ziynet eşyaları topladı... İşlemeler sipariş verdi.... Güzel kokulu ağaçlardan arabalar, fildişinden masalar, sandalyeler yaptırdı... Hasılı, öyle çok servet edindi ki saymakla bitmez...</p>

  <p class="normal">Zenginliği dillere destan oldu... Eskiden ona selam bile vermeyen adamlar şimdi el etek öpmek için kapısını aşındırıyorlardı. Nihayetinde bunların sayısı öyle çığ gibi büyüdü ki, altı aya varmadan koca Loyang şehrinde malikânesine adımını atmadık bir ünlü, evine girmedik bir dilber kalmamıştı...</p>

  <p class="normal">Toşişun davetlilerine her gün öyle mükellef ziyafetler veriyordu ki hem de ne ziyafetler... Her şölen, inanılmaz tantana ve debdebe içinde geçiyordu... Avrupa’nın en güzel şarapları altın kadehlerde sunuluyor, kılıç yutan Hintli sihirbazlar herkesin nefesini kesiyor, 10’u saçı yeşil nilüferli, 10’u da saçı kırmızı şakayıklarla süslü 20 genç kız flüt ve sitarlarıyla davetlilere nefis konserler veriyorlardı...</p>

  <p class="normal">Fakat hazıra dağ dayanmaz... Ona da öyle oldu... Bir-iki yıl içinde onca servet yavaş yavaş tükenmeye, Toşişun da fakirleşmeye başladı... İnsanoğlu çok nankördür... Düne kadar evinden çıkmayan arkadaşları, şimdi yolda görünce selam bile vermiyorlardı... Üçüncü yılın baharında para iyice suyunu çekmiş, Toşişun tamamen tiğteber kalmıştı... Artık şu koca Loyang şehrinde ne bir gece onu evinde misafir edecek birisi vardı, ne de Allah rızası için ona bir yudum su verecek bir insan...</p>

  <p class="normal">Yine bir akşamüstü şehrin batı kapısının önünde dikilmiş, çaresizlik içinde dalgın dalgın gökyüzünü seyrediyordu... Tam o anda karşısında yine o tek gözü şehla bakan ihtiyar beliriverdi.</p>

  <p class="normal">— Yine ne düşüyorsun evlat?</p>

  <p class="normal">Toşişun ihtiyarı görünce utancından başını yere indirerek bir müddet hiçbir yanıt vermedi. Fakat ihtiyar bu soruyu her zamanki babacan haliyle sorduğu için bundan cesaret alarak çekine çekine tekrar içini döktü...</p>

  <p class="normal">— Vah vah, çok üzüldüm... Bak sana yine bir sır vereceğim evlat... Akşam güneşine sırtını dönüp dikileceksin... Gölgende göğsüne gelen yere bir işaret koyarak gece yarısı gidip orayı kazacaksın. Orada seni bir araba dolusu altın bekliyor...</p>

  <p class="normal">İhtiyar bunları söyledikten sonra yine kalabalığın arasına karışarak gözden kayboldu.</p>

  <p class="normal">Toşişun ertesi gün yine yeryüzünün en zengin adamı oluverdi. Tekrar eski lüks hayatına başladı. Bahçedeki şakayıklar arasında dolaşan tavuskuşları, Hintli kılıç yutan sihirbazlar tekrar devreye girdi... Böyle olunca o bir araba altın da iki-üç yıl içinde toz duman oluverdi.</p>

  <p class="solbaslik">3</p>

  <p class="normal">— Söyle bana! Yine ne düşünüyorsun evlat?</p>

  <p class="normal">Tek gözü şehla bakan ihtiyar üçüncü kez Toşişun’a aynı soruyu soruyu soruyordu... O yine dalgın dalgın şehrin batı kapısının altında sisleri delmeye çalışan ay kırpıntısını seyrederek ayakta dikiliyordu...</p>

  <p class="normal">— Nasıl düşünmeyeyim... Bu gece de yatacak yerim yok...</p>

  <p class="normal">— Yaa demek öyle... Çok üzüldüm... Bak sana bir sır vereceğim... Akşam güneşinde gölgenin düştüğü yer var ya... Gece yarısı kaz orayı... Orada bir araba dolusu a......</p>

  <p class="normal">İhtiyar konuşmasına devam ederken Toşişun elini kaldırarak onun sözünü kesti.</p>

  <p class="normal">— Hayır! Benim artık parada pulda gözüm yok....</p>

  <p class="normal">— Ne? Artık para sahibi olmak istemiyor musun? Demek o zaman lüksten bıktın!</p>

  <p class="normal">İhtiyar kuşku dolu gözlerle Toşişun’u süzüyordu.</p>

  <p class="normal">— Hayır efendim, ben lüksten bıkmadım... Ben insanlardan bıktım...</p>

  <p class="normal">Toşişun buz gibi bir sesle böyle konuştu.</p>

  <p class="normal">— İlginç... Hem de çok ilginç... Peki neden bıktın insanlardan?..</p>

  <p class="normal">— Çünkü insanlar nankör, insanlar şefkatsiz... Param varken herkes yüzüme gülüp önümde el pençe divan duruyor... Param kalmayınca şu fakir halimde yüzüme bakan yok... Milletin düşüncesi belli: Varsa pulun herkes senin kulun, yoksa pulun cehenneme kadar yolun... Bir daha zengin olacağım da bana ne faydası olacak... Bana faydası olmayan dünya malını artık ben ne yapayım...</p>

  <p class="normal">Toşişun’un bu sözlerini duyan ihtiyar gülümsedi.</p>

  <p class="normal">— Yaa... Demek öyle... Sen öteki gençlere benzemiyorsun... Varlığın özünü derinden kavramışsın... Bundan böyle kendin için fakir fakat huzurlu bir hayat mı düşünüyorsun?</p>

  <p class="normal">Toşişun bir an tereddüt etti, fakat hemen kendini toparlayıp yakarırcasına konuştu.</p>

  <p class="normal">— Efendim, bu halimle huzurlu bir hayat sürebileceğimi sanmıyorum... Fakat, ne olur beni müridiniz olarak dergâhınıza alın... Bana keramet ilmini öğretin... Ben sizin kim olduğunuzu biliyorum... Siz keramet sahibi, gayb ilmine vakıf, sır ehli bir velisiniz... Eğer böyle olmasaydı beni bir gecede Karun gibi zengin edemezdiniz... Ne olur benim şeyhim olun... Bana el verin... Bana keramet ilmini öğretin...</p>

  <p class="normal">İhtiyar kaşlarını çatarak bir müddet sessiz sessiz düşündükten sonra gülümsedi...</p>

  <p class="normal">— Doğru söylersin evlat! Ben Gabin Dağları’ndaki tekkede oturan derviş Tekkanşi’yim... Daha ilk görüşümde senin öteki insanlardan farklı ve derin bir tarafın olduğunu sezmiştim... Bu yüzden seni iki kez zengin ettim... Ama bununla yetinmedin... Şimdi benden keramet ve mucize ilmini tedris etmek istersin... Bu dileğinde gerçekten samimi isen, seni yanıma mürit olarak aldım gitti...</p>

  <p class="normal">İhtiyar onun dileğini yerine getirmişti... Bu sözleri duyan Toşişun sevinip sevinmediğini anlayamayacak derecede kendinden geçmişti... Alnı kendiliğinden toprağa yapıştı ve defalarca dervişin ayaklarının ucunda secde etti...</p>

  <p class="normal">— Hayır hayır! Bana hiç böyle şükran gösterilerinde bulunma... Çünkü benim müridim olmakla iş bitmiyor. Keramet ve mucize sahibi olmak bana değil tamamen sana bağlı bir olay... Neyse, gel şimdi Gabin Dağları’na gidelim. Üstelik şansımız da var sayılır... Bak orada yeşil bir bambu dalı gördüm... Gel haydi atla şuna, birlikte göklere uçalım...</p>

  <p class="normal">Tekkanşi yolda gördüğü yaş bambu dalını aldı ve birtakım dualar mırıldandı. Sonra, ikisi de ata biner gibi bambu dalının üstüne dikildiler... Şaşılacak bir şey oldu... Dal, yeşil bir ejderha gibi korkunç bir hızla gökyüzüne yükseldi ve bahar akşamının berrak semalarında Gabin Dağları’na doğru süzüldü...</p>

  <p class="normal">Neden sonra Toşişun, korkudan ödü patlayarak aşağılara bakmaya cesaret edebildi... Tek gördüğü şey akşam güneşinde laciverte dönmüş sıra dağlardı... Gözleri durmadan Loyang şehrinin batı kapısını aradı fakat nafile, göremedi... Herhalde bulutlar kapatmıştı üstünü... Ak saçları rüzgârda dalga dalga uçuşan derviş bir türkü tutturmuştu kendi kendine...</p>

  <p class="indentmetinitalik"><span class="ideitalik">Sabah Kuzey Denizi, akşam Tang şehrindeyim,</span></p>

  <p class="indentmetinitalik"><span class="ideitalik">Elimin altındayken güçlü yeşil ejderim</span></p>

  <p class="indentmetinitalik"><span class="ideitalik">Loyang’a üç kez gitsem kimsenin ruhu duymaz</span></p>

  <p class="indentmetinitalik"><span class="ideitalik">Tungting Gölü üstünden şarkılarla geçerim...</span></p>

  <p class="normal">Bindikleri yeşil bambu dalı Gabin Dağları’na yumuşak iniş yaptı. Burası yüksek bir uçurumdan derin bir vadiye bakan geniş ve düz bir kayalıktı. Boşluktaki Kutupyıldızı bir çay fincanı gibi görünüyordu... Henüz insan ayağı değmeyen ıssızlığın ortasında duyulan tek şey, arkadaki uçuruma ancak tutunabilmiş yamuk çam ağacının rüzgârda çıkardığı hışırtılardı...</p>

  <p class="normal">Derviş, Toşişun’u kayalığın tepesinden yamaca indirdi.</p>

  <p class="normal">— Ben şimdi göğe çıkıp tanrıça Batı Hatun’la görüşüp geleceğim. Ben dönünceye kadar burada oturup bekleyeceksin... Ben yokken, buraya şeytan ya da kötü ruhlar gelip seni kandırmak, korkutmak isteyebilirler... Ne yaparlarsa yapsınlar hiçbirine kulak asmayacak, ses çıkarmayacaksın... Eğer bir karşılık verirsen asla ermişler kervanına katılamazsın... Yerler yarılsa, gökler delinse bile susacaksın... Bunu böyle bilesin...</p>

  <p class="normal">— Siz hiç merak etmeyin efendim... Asla ağzımı açmayacağım... Ucunda ölüm bile olsa...</p>

  <p class="normal">— Demek öyle... Sözlerin beni rahatlattı evlat, artık gözüm arkada kalmaz... Şimdi yola çıkabilirim...</p>

  <p class="normal">İhtiyar, Toşişun’a bunları söyledikten sonra tekrar yeşil bambu dalına bindi. Sanki karanlığı deler gibi hızla sıradağların üstünden göğe yükseldi ve bir nokta olup gözden kayboluverdi...</p>

  <p class="normal">Toşişun dağ başında yapayalnız kalmıştı. Oturup sessiz sessiz yıldızları seyretmeye koyuldu... İnce kimonosundan geçen serin dağ havasını teninde hissettiği anda, aniden korkunç bir ses duydu:</p>

  <p class="normal">— Orada oturan da kim?</p>

  <p class="normal">Toşişun ihtiyar dervişin öğrettiği gibi, hiç ses çıkarmadı. Fakat aradan bir müddet geçince aynı ses tekrar duyuldu:</p>

  <p class="normal">— Yanıt yok ha? Yanıt vermezsen kendini ölmüş bil!</p>

  <p class="normal">Gaipten gelen korkunç ses onu haşin bir şekilde tehdit ediyordu. Fakat Toşişun sessiz kaldı... Tam o anda önünde bir kaplan peydah oldu. Gözlerini karanlıkta çakmak çakmak ışıldatarak bir sıçrayışta kayanın üstüne çıkmış, Toşişun’a bakarak deli gibi kükremişti. Yine o anda, başının üstündeki çam dallarının korkunç bir hışırtıyla sallanmaya başladığını hissetti. Dönüp bakınca uçurumun tepesinden fıçı gibi kalın, beyaz bir yılanın alev şeklindeki dilini çıkartarak sürüne sürüne ona doğru geldiğini gördü. Fakat Toşişun gayet sakin, kılını kıpırdatmadan olduğu yerde öylece oturmaya devam etti... Aynı avı gözüne kestiren kaplan ve yılan sanki ‘Önce sen buyur!’ der gibi pis pis birbirlerinin gözüne bakıyorlardı... Fakat sonunda, hiç birbirine teklifte bulunmadan, ikisi de aynı anda avın üstüne saldırdı. Toşişun, “Ya yılan yutacak, ya da kaplan parçalayacak! Artık hayatımın sonuna geldim!” diye düşünürken, vahşi hayvanların ikisi de gece rüzgârıyla birlikte bir hayal gibi ortadan kayboluvermişlerdi... Geride kala kala deminden beri yapraklarını hışırdatmakta olan bir çam ağacı kalmıştı... Toşişun rahat bir nefes aldı ama bir yandan da “Daha başıma neler gelecek...” diye içi içini yiyordu.</p>

  <p class="normal">Aniden bir fırtına çıktı ve kurum gibi kara bulutlar dört bir yanı sararken, açık mor bir şimşek bıçak gibi karanlığı ikiye böldü. Her tarafı inleten bir gök gürültüsünün ardından, sel gibi yağmurlar boşandı... Bu kızılca kıyamete rağmen Toşişun kılını bile kıpırdatmadan oturmaya devam etti. Rüzgârların uğultusundan, boşanan yağmur selinden, durup dinlenmeden çakan şimşeklerden koca Gabin Dağları tersyüz olur gibiydi... O sırada tekrar kulakları yırtan muazzam bir şimşek daha çaktı ve gökyüzünde burgaçlanan kara bulutların arasından fırlayan kızıl bir yıldırım ateş şelalesi gibi Toşişun’un başına aktı... Toşişun, gayri ihtiyari kulaklarını elleriyle kapayıp secde eder gibi düz kayanın üstüne kapaklandı... Tekrar başını kaldırıp etrafa baktığında kara bulutlar çoktan kaybolmuştu. Boşlukta çay fincanı gibi asılı duran Kutupyıldızı yine pırıl pırıldı... Demek ki, başına gelen büyük fırtına, üstüne saldıran kaplan ve yılan Tekkanşi’nin yokluğunu fırsat bilip onu korkutmak için kötü ruhların yaptığı sihirbazlık gösterilerinden başka bir şey değildi... Alnında biriken terleri sildi ve tekrar kayanın üstüne oturdu. Artık rahat bir nefes alabilirdi...</p>

  <p class="normal">Nefes almasına aldı ama daha nefes vermeye fırsat bulamadan, karşısında 3-4 metre boyunda som altın zırhlar içinde savaş tanrısı dev belirdi. Elindeki üç çatallı sivri mızrağı Toşişun’nun göğsüne doğru tutarak, gözlerini aça aça hiddetle gürledi:</p>

  <p class="normal">— Kimsin sen! Söyle! Dünya kuruldu kurulalı bu Gabin Dağları benim mekânımdır... Buraya girmeye cesaret edecek kendini bilmez, normal bir insan olamaz! Kimsin sen! Canının kıymetini biliyorsan hemen cevap ver bana!..</p>

  <p class="normal">Fakat Toşişun ihtiyarın tembih ettiği gibi yine dilini tuttu.</p>

  <p class="normal">— Demek yanıt vermek istemiyorsun... Anlaşıldı... Verme, verme... Paşa keyfin bilir... Bak nasıl adamlarıma dilim dilim doğratıyorum seni...</p>

  <p class="normal">Savaş tanrısı dev, elini kaldırarak karşı dağlara elindeki üç çatallı mızrağıyla işaret verdi... Anında karanlıklar yarıldı ve arasından yüzlerce binlerce savaşçı sökün edip gökyüzünü bulut gibi kapladı. Ellerinde pırıl pırıl yanan kılıç ve mızraklarıyla bir an önce saldırmak için onun bulunduğu yöne doğru akın etti. Bu manzarayı görünce ürken Toşişun az kalsın çığlık atıyordu. Fakat dervişin sözlerini aklına getirerek kendini zor tutabildi...</p>

  <p class="normal">Onu korkutamadığını gören savaş tanrısı dev küplere bindi. Yırtınırcasına kükredi.</p>

  <p class="normal">— Seni inatçı keçi seni! Hâlâ soruma cevap vermezsin ha? Artık seni gebertmek boynumun borcu oldu...</p>

  <p class="normal">Elindeki üç çatallı sivri mızrak pırıltılar saçarak uçtu ve hedefine saplandı... Toşişun ölmüştü... Gabi Dağı, savaş tanrısı devin çın çın yankılanan kahkahalarıyla sarsıldı ve ardından her şey sessizliğe gömüldü... Ortalıktaki binlerce asker de esen gece rüzgârıyla birlikte bir sır olup ortadan kaybolmuştu...</p>

  <p class="normal">Kutupyıldızı düz kayalığa serin ışıklarını gönderirken, uçurumdaki çam da her zamanki gibi dallarını hışırdatmaya devam ediyordu... Fakat Toşişun artık orada cansız yatıyordu...</p>

  <p class="solbaslik">5</p>

  <p class="normal">Kayalığın üstünde yatarken, Toşişun’un ruhu çoktan bedeninden ayrılmış, ahirete hareket etmişti... Dünya ile ahiretin arasında Karanlık Geçit denen bir yol vardı ve burada, yıl boyu zifiri karanlık olan göğün altında dondurucu rüzgârlar eserdi. Toşişun burada epey bir zaman, rüzgârlara kapılmış kuru yaprak misali soğuk gökyüzünde oraya buraya savruldu durdu... Fakat sonunda üstünde Şinraden tabelası bulunan harikulade güzel bir sarayın önüne geldi...</p>

  <p class="normal">Sarayın önünde toplanmış bir grup zebani Toşişun’u görür görmez hemen etrafını çevirdiler ve yaka paça tuttukları gibi onu cehennem tanrısının makamının bulunduğu merdivenlerin önüne getirdiler... Merdivenlerin üstündeki tahtta siyah kimonolu, altın taçlı bir kral oturuyor ve haşin bakışlarla etrafı gözlüyordu... Bu kral mutlaka, Toşişun’un dünyadayken sık sık adını duyduğu cehennem tanrısı Yüce Emma olmalıydı... Toşişun korka korka Yüce Emma’nın önünde diz çöktü, başına gelecekleri beklemeye başladı...</p>

  <p class="normal">— Hey, oradaki adam! Anlat bakalım şimdi... Senin Gabin Dağları’nda ne işin vardı?</p>

  <p class="normal">Tanrı Emma’nın sesi gök gürültüsü gibi yankılandı. Toşişun bir an cevap verecek gibi oldu ama hemen dervişin sözlerini hatırladı... ‘Asla ağzını açmayacaksın!’ demişti... Başını önüne eğdi ve dilsizler gibi somurtmaya başladı. Tanrı Emma elindeki demir asayı kaldırarak hiddetten sakalları diken diken,</p>

  <p class="normal">— Burayı ne sanıyorsun sen? Cevap vereceksen ver yoksa seni hemen zebanilere teslim eder, anandan emdiğin sütü burnundan fitil fitil getiririm...</p>

  <p class="normal">diyerek tehdit savurdu...</p>

  <p class="normal">Fakat Toşişun’da çıt yoktu. Tanrı Emma bunun üzerine, zebanilere bağıra çağıra bir şeyler söyledi... Bunu duyan zebanilerin hepsi anında hazırol vaziyetine geçtiler ve Toşişun’u kaptıkları gibi gökyüzüne uçurdular...</p>

  <p class="normal">Cehennemde herkesin bildiği Kılıçlı Dağlar ve Kanlı Gölün haricinde bir de özel sıcak-soğuk işkence bölgesi vardı... Gökyüzünün her zaman zifiri karanlık olduğu bu bölgede, Alevler Vadisi ve evrenin en soğuk mekânı olan Buzullar Denizi yer alıyordu... Zebaniler Toşişun’u cehennemin ortasına kadar getirdiler... Burada onu öyle inanılmaz bir işkence tezgâhlarından geçirdiler ki, Toşişun gerçekten doğduğuna pişman oldu ve anasından emdiği süt burnundan fitil fitil geldi. Neler yapmadılar ki... Önce onu göğsünden şişe geçirdiler... Sonra pürmüz aleviyle bütün suratını yaktılar... Çeke çeke dilini koparttılar... Derisini yüzdüler... Demir tokmaklarla dövdüler... Yağ dolu kazanlarda fokurdattılar... Beynini zehirli yılanlara emdirttiler... Gözlerini akbabalara oydurttular... Kısacası, onu sonu gelmez bin bir işkenceye tabi tuttular... Bütün bunlara rağmen Toşişun gık demeden dişini sıkıp sabretti ve asla ağzını açıp bir kelam etmedi...</p>

  <p class="normal">Bu durum bir yandan zebanilerin canını çok sıkmıştı, ama diğer yandan da adamın gösterdiği metanete hayret etmişlerdi... Toşişun’u tekrar karanlıklar içinde uçurarak Şinraden Sarayı’na getirdiler ve sürükleyerek tanrı Emma’nın huzuruna çıkardılar. Ağız birliği etmişler gibi hep birlikte durumu arz ettiler:</p>

  <p class="normal">— Efendimiz, bu günahkâr kula yapmadığımız işkence kalmadı. Fakat adam bana mısın demedi. Hiç konuşmadı... Tavrına bakılırsa pek konuşacağını da sanmıyoruz...</p>

  <p class="normal">Bunu duyan Emma bir an düşüncelere dalar gibi oldu... Aklına iyi bir fikir gelince zebanilerden birine emir verdi:</p>

  <p class="normal">— Zannedersem bu herifin anne ve babasını cehennemde hayvan şekline sokup günahkâr kullar ahırına tıkmıştık... Alın getirin şu mahlukları oradan...</p>

  <p class="normal">Zebani rüzgâra biner binmez hemen cehennem semalarında yükseldi. Az sonra, yanında iki hayvanla birlikte akan bir yıldız gibi tekrar Şinraden Sarayı’na iniş yaptı. Hayvanları tanrı Emma’nın huzuruna çıkardı.</p>

  <p class="normal">Toşişun bu hayvanları görünce az kalsın hayretten küçük dilini yutuyordu. Karşısında duran bu bir deri bir kemik kalmış iki atın yüzü, merhum anne ve babasının hiç aklından çıkmayan sevecen yüzleri değil miydi...</p>

  <p class="normal">— Hey, lüzumsuz adam! Gabin Dağları’na neden geldiğini şimdi hemen itiraf et! Yoksa ananın ve babanın vay haline!</p>

  <p class="normal">Toşişun bu tehdit karşısında bile yine hiç ses etmedi.</p>

  <p class="normal">— Seni nankör, muhanet, rezil evlat seni!... Demek işine gelmediği zaman seni büyütüp besleyen insanlar gözlerinin önünde ıstıraptan kan ağlasalar yine umursamayacaksın öyle mi?</p>

  <p class="normal">Cehennem tanrısı bunları öyle bir şiddetle söyledi ki, kükreyen sesinden Şinraden Sarayı az kalsın yıkılır gibi oldu... Tanrı Emma aynı hiddetle devam etti:</p>

  <p class="normal">— Zebanileeeer! Döve döve gebertin şunları... Etleri lime lime, kemikleri tuz buz oluncaya kadar dövün şunları...</p>

  <p class="normal">Bunu duyan zebaniler hepsi bir ağızdan,</p>

  <p class="normal">— Baş üstüne Efendimiz!</p>

  <p class="normal">diyerek ellerinde çelik kırbaçlarla yerlerinden doğruldular... Dört taraftan iki sıska atın etrafını sardılar ve başladılar vurmaya... Kırbaçlar havada cıvlayarak kafa göz demeden iki sıska atın sırtında şaklarken, değdiği yeri dağlıyordu... At suretindeki anne ve baba ıstırapla kıvranıyor, gözlerinden kanlı yaşlar damlıyordu... Kişneyerek attıkları çığlıklar dayanılacak gibi değildi...</p>

  <p class="normal">— Nasıl!... Hâlâ konuşmayacak mısın?</p>

  <p class="normal">Emma verdiği bir işaretle zebanileri durdurmuş, Toşişun’dan acil bir yanıt beklemeye başlamıştı. Bu sırada atın ikisi de gerçekten etleri lime lime, kemikleri un ufak bir şekilde Emma’nın oturduğu tahtın önüne pestil gibi uzanmışlar güçlükle nefes alıyorlardı...</p>

  <p class="normal">Toşişun dehşete kapılmış fakat bir yandan da dervişin sözlerini hatırladığı için çaresizlik içinde gözlerini sımsıkı yummuştu... Tam o sırada kulağına, ses bile denilemeyecek kadar mecalsiz bir fısıltı geldi.</p>

  <p class="normal">— Dert etme evladım... Başımıza ne gelirse gelsin artık bizim için fark etmez... Yeter ki sen mutlu ol! Sen mutluysan bu kadarı bizim için yeter de artar bile... Emma Hazretleri ne söylerse söylesin, bize ne yaparsa yapsın aldırma... Sen konuşmak istemiyorsan asla ağzını açma...</p>

  <p class="normal">Yürek dolusu hasretini çektiği biricik anneciğinin sesiydi bu... Toşişun hiçbir şey düşünmeden hemen gözlerini açtı. Önünde zavallı bir beygir, bitkin ve dermansız, boylu boyunca yatıyor, kederli ıslak gözleriyle durmadan Toşişun’u süzüyordu... Çektiği onca acı ve ıstıraba rağmen hâlâ oğlunun iyiliğini düşünüyormuş ve onu bu hale sokan zebanilere bile kızmıyormuş gibi bir hali vardı... Toşişun zenginken ona ‘ağam paşam’ diye yaltaklanan, ama fakirken ona selam bile vermeyen insanlardan o kadar farklıydı ki önündeki varlık... Ne kadar sevgi dolu, ne kadar yüce bir kalpti bu anne kalbi denen şey... Ne kadar eşsiz bir fedakârlık örneğiydi annesinin gösterdiği yüce metanet... İhtiyar dervişin yaptığı bütün uyarıları unutarak yuvarlanır gibi annesine koştu... Kollarını can çekişmekten olan atın boynuna doladı ve sel gibi boşanan gözyaşları içinde boğulur gibi,</p>

  <p class="normal">— Anne! Anneciğim! Annem...</p>

  <p class="normal">diye çığlık attı...</p>

  <p class="solbaslik">6</p>

  <p class="normal">Çığlığı attığı an, Toşişun kendini tekrar gün batımının alaca karanlığında Loyang şehrinin batı kapısında ayakta buldu... Sisli gökyüzü, gümüş renkli hilâl, caddelerden durmadan akan bitmez tükenmez araba ve insan seli... Her şey Gabin Dağları’na gitmeden önce bıraktığı gibiydi...</p>

  <p class="normal">— Ne oldu sana böyle evlat? Benim müridim oldun ama galiba dervişlik mertebesine eremeyeceksin... Durum öyle gösteriyor...</p>

  <p class="normal">Tek gözü şehla bakan ihtiyar gülümseyerek bunları söylemişti.</p>

  <p class="normal">— Evet üstadım, eremeyeceğim... Eremeyeceğim ama buna da razıyım...</p>

  <p class="normal">Toşişun’un gözlerine yaşlar dolmuştu. Hemen ihtiyarın ellerine sarıldı.</p>

  <p class="normal">— Ucunda dervişliği, evliyalığı kaybetmek bile olsa çelik kırbaçların altında inim inim inleyen anneme babama karşı sessiz ve duygusuz kalamazdım...</p>

  <p class="normal">— Eğer konuşmasaydın...</p>

  <p class="normal">İhtiyarın yüzü birden ciddileşti ve dikkatle Toşişun’u süzdü.</p>

  <p class="normal">— Eğer konuşmasaydın... Eğer bir şey söylemeseydin, seni o an yok ederdim... Fakat geçelim bunları... Evet... Şimdi ne dervişlikte gözün var ne de parada... Peki bundan sonra ömrünün geri kalan kısmını nasıl geçirmeyi düşünüyorsun?...</p>

  <p class="normal">— Nasıl olursa olsun fark etmez... Yalnız insana yakışır dürüst bir hayat yaşamayı düşünüyorum...</p>

  <p class="normal">Toşişun’un sesinde o zamana kadar duyulmadık bir pırıltı vardı...</p>

  <p class="normal">— Evlat, zaten bu benim seninle son görüşmem! Bana söylediğin bu sözü ömür boyu unutma!</p>

  <p class="normal">Tekkanşi bunları söylemiş, yürümeye başlamıştı. Fakat aniden durdu ve geri dönerek, neşeli neşeli az önceki konuşmasının sonunu getirdi:</p>

  <p class="normal">— Haydi yine iyisin... Bak aklıma yine güzel bir fikir geldi. Tay Dağı’nın güney yamacında bir evim var. Onu tarlasıyla, toprağıyla, bütün arazisiyle birlikte sana bırakıyorum... Hemen git ve güle güle otur...</p>

  <p class="normal">İhtiyar bunları söyledikten sonra büyük bir hazla konuşmasına devam etti:</p>

  <p class="normal">— Evin etrafı çepeçevre şeftali ağaçlarıyla kaplı... Şu sıralar tam mevsimidir... Kimbilir ne güzel çiçek açmıştır şeftaliler...</p>
</body>
</html>
