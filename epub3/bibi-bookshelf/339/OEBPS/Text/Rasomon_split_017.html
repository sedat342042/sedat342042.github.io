<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rasomon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15">Çarklar</h1>

  <p class="ortaitalik">haguruma</p>

  <p class="ortayazi">1927</p>

  <p class="solbaslik">1</p>

  <p class="solbaslik">Yağmurluk</p>

  <p class="normal">Bir ahbabımın düğününe yetişebilmek için, elimde valiz alelacele yazlıktan dolmuşa atlayıp Tokaydo hattı tren istasyonuna doğru yola çıktım. Yolun her iki tarafı da çamlarla kaplıydı. Trene yetişebileceğimden pek emin değildim. Benden başka dolmuşta bulunan tek yolcu, karşımda oturmakta olan, berber dükkânının patronuydu. Yüzü hindistancevizi gibi yusyuvarlak, keçi sakallı birisiydi. Acelem yüzünden doğan endişelerimi biraz olsun dağıtmak için bazen berbere kulak veriyordum:</p>

  <p class="normal">— Çok garip şeyler oluyor efendim... Bay X’in konağında gündüz bile hayaletler dolaşıyormuş.</p>

  <p class="normal">— Güpegündüz ha?</p>

  <p class="normal">Batıdan vuran akşam güneşinin aydınlattığı çamlı tepeleri seyrederken boş gözlerle adamı dinliyordum.</p>

  <p class="normal">— Hem efendim, hayalet iyi havalarda pek görünmüyormuş... Genellikle yağmurlu havaları seçiyormuş...</p>

  <p class="normal">— İyi ama, yağmurlu havalarda ıslanmıyor muymuş bu hayalet?</p>

  <p class="normal">— Belki şaka gibi gelecek ama, yağışlı havalarda hep sırtında yağmurlukla dolaşıyormuş.</p>

  <p class="normal">— Güpegündüz ha?</p>

  <p class="normal">Dolmuş korna çalarak istasyona yanaştı. Berberle vedalaşarak hemen içeri daldım. Fakat tren iki-üç dakika önce kalkmıştı... Perondaki bekleme odasında yağmurluk giymiş bir adam dalgın dalgın dışarıyı seyrediyordu. Az önce duyduğum hayalet hikâyesini hatırladım. Suratımı buruşturarak oradan ayrıldım, gelecek treni, istasyonun önündeki kafede beklemeye karar verdim.</p>

  <p class="normal">Adına kafe demişler ama kafe demeye bin şahit isterdi. Köşedeki masalardan birine oturup kakao ısmarladım. Masanın üstünde ince mavi çizgili, kare desenli bir muşamba vardı. Fakat köşeleri çok kirliydi. Getirdikleri bayat kakaoyu yudumlarken pek fazla insanın bulunmadığı kafede etrafa göz gezdirdim. Toz toprak içindeki duvarlara oyako donburi, katsuretsu gibi yemek isimleri yazılı kâğıtlar yapıştırmışlardı.</p>

  <p class="normal">“Çiftlik yumurtasından omlet”</p>

  <p class="normal">Bu yazıyı görünce, buğday ve lahana tarlaları arasından geçen Tokaydo tren hattı üzerindeki köyleri hatırladım.</p>

  <p class="normal">Trene bindiğimde hava kararmak üzereydi. Genelde hep 2. mevkide seyahat ederim. Bu kez nedense 3. mevkide oturmayı yeğledim. Tren oldukça kalabalıktı. Bunların hemen hepsi Oyso ya da o civarda bir yerlere geziye çıktıklarını tahmin ettiğim ilkokullu kızlardı. Sigaramı yakıp grubu seyretmeye başladım. Çok neşeliydiler; durmadan konuşuyorlardı.</p>

  <p class="normal">— Fotoğrafçı Amca ‘aşk sahnesi’ ne demek?</p>

  <p class="normal">Seyahat esnasında çocukların fotoğraflarını çekmek üzere çağrılmış olduğu anlaşılan bu ‘Fotoğrafçı Amca’ kızlara bir şeyler kem küm ederek durumu kurtarmaya çalışıyordu. Fakat 14-15 yaşlarında görünen kız öğrencilerden birisi ısrarla sorularına devam ediyordu... Sinüzitten dolayı genzinden konuştuğu için gülümsemekten kendimi alamadım. Bu arada, 12-13 yaşlarında olduğunu tahmin ettiğim bir kız, yakınımdaki genç bayan öğretmenin boynuna kolunu dolayarak dizine oturdu. Bir yandan arkadaşlarına laf yetiştirirken, bir yandan da boşta kalan eliyle de Hoca’nın yüzünü okşuyor, onunla konuşmayı da ihmal etmiyordu:</p>

  <p class="normal">— Hocam inanın çok güzelsiniz... Ne kadar güzel gözleriniz var böyle...</p>

  <p class="normal">Bu kız çocukları, ilkokul öğrencisinden çok yetişkin kızlar gibi gelmişti bana... Tabii elmayı soymadan kemirmelerini, çikolata kâğıtlarını yalamalarını saymayacak olursak... Fakat bu olgun kızlardan biri yanımdan geçerken yolculardan birinin ayağına basınca öyle bir,</p>

  <p class="normal">— Ah! Özür dilerim...</p>

  <p class="normal">deyişi vardı ki... Ötekilere kıyasla bütün anaç görünümüne rağmen, bende en masum, en çocuksu izlenim uyandıran da o kız oldu. Bu çelişkiyi hissedince ağzımda sigara, yüzümden muzipçe bir tebessüm dalgasının geçmesini engelleyemedim...</p>

  <p class="normal">Nihayet trenimiz parlak ışıklar saçarak banliyö istasyonuna girdi. Perona indiğimde rüzgârın soğuk soğuk estiğini hissettim. Köprüyü geçerek tramvayı beklemeye başladım. Tam o sırada bir şirkette memurluk yapmakta olan arkadaşım T.’ye rastladım. Tramvayın gelmesini beklerken T. bana genel ekonomik kriz gibi konulardan bahsetti. Ekonomi konularında benden fersah fersah bilgili olduğu kesindi. Fakat bu kerliferli, hali ve parmağındaki firuze yüzükle ekonomik krizden pek o kadar etkilenmiş bir hali yoktu.</p>

  <p class="normal">— Parmağındaki yüzük de pek baba duruyor hani!</p>

  <p class="normal">— Ha, bu mu?... Bunu bana Mançurya’ya ticaret için giden bir arkadaşım zorla sattı... Fakat şimdi durumu pek iyi değilmiş. Kooperatif işleri pek iyi gitmemiş.</p>

  <p class="normal">Çok şükür bindiğimiz tramvay az önceki tren kadar kalabalık değildi. Yan yana oturup epey sohbet ettik. T., Paris’teki görevinden Tokyo’ya bu yılın ilkbaharında daha yeni dönmüştü. Bu yüzden epey bir zaman Paris’i konuştuk... Madam Caillot’tan, yengeç yemeklerinden, şu an Japon Kraliyet Ailesi’nden bir prensin yapmakta olduğu Avrupa gezisinden bahsettik.</p>

  <p class="normal">— Fransa dünyadaki ekonomik krizden pek o kadar etkilenmiş gibi görünmüyor... Fakat bu Fransız milleti yok mu, beş kuruş vergi vermeye ödü kopuyor... Bu yüzden de bütün kabineler sapır sapır dökülüyor.</p>

  <p class="normal">— Üstelik frangın değeri de feci düştü...</p>

  <p class="normal">— Burada Fransa’yı anlatan Japon gazetelerine göre öyle tabii. Ama bir de bizi Paris’teki Fransız gazetelerden oku... Japonya’ya ait okuyacağın yazıların hepsi deprem, yağmur ve sel felaketi haberleri olacaktır...</p>

  <p class="normal">Bu sırada yağmurluk giymiş adamlardan biri gelip karşımızdaki koltuğa oturdu... Rahatsız olmuştum. Az önce duyduğum hayalet öyküsünü anlatmaya karar vermiştim. Tam anlatmaya başlayacaktım ki, T., elindeki bastonun sapını sola doğru uzatıp yüzünü bana doğru döndü ve sesini alçaltarak şöyle dedi:</p>

  <p class="normal">— Şu gri renkli şal örtünmüş kadını görüyor musun?</p>

  <p class="normal">— Saçlarını Avrupalılar gibi kısa kestirmiş olan kadını mı?</p>

  <p class="normal">— Evet, evet... Şu kucağında küçük bir valiz olan kadın var ya... Bu yaz Karuizava’da son moda Avrupa giysileri içinde çok şıktı...</p>

  <p class="normal">Baktım, şıklık bir tarafa kadının üstü başı rüküşlükten dökülüyordu. Bir taraftan T. ile konuşurken bir taraftan da çaktırmadan kadını gözlemeye devam ettim. Kaşlarının altındaki o gudubet surat, onu gören herkese bu kadının tam bir zırdeli olduğu izlenimi veriyordu. Valizinin arasında leopar derisini andıran bir sünger vardı.</p>

  <p class="normal">— Karuizava’da Amerikalı bir gençle ne danslar döktürdü bilsen... Süper modern bir kadın bence... Ne dersin?</p>

  <p class="normal">Yağmurluk giyen adam, ben tam T. ile vedalaşırken ortadan kayboldu.</p>

  <p class="normal">Durakta tramvaydan inip elimde valizimi sallayarak otele yollandım... Yolun iki yanında yüksek binalar vardı. Yürürken aniden çam ormanlarıyla kaplı koruluğu hatırladım... Gözlerimin önüne yine o tuhaf şeyler geliverdi... Tuhaf şeyler? Evet, evet tuhaf şeyler... Durmadan dönen yarı saydam çarklar... Aynı şeyi daha önce de defalarca görmüştüm... Çarklar gitgide çoğaldı ve gözüm kararmaya başladı. Fakat uzun sürmedi; kısa zamanda gözden kayboldular... Ama yine de bende müthiş bir başağrısı bıraktı... Göz doktorum bu göz yanılgılarını engelleyebilmem için sigarayı bırakmamı öğütlemişti defalarca... Halbuki ben bu çarkları, sigarayı daha ağzıma bile koymadığım 20’li yaşlarımdan önce de görüyordum.</p>

  <p class="normal">Halüsinasyonlar yine başladı galiba diye düşünerek sağ gözümü kapatıp sol gözümle görüş alanımı kontrol ettim... Sol gözümde bir şey yoktu... Sağ gözkapağımın arkasında bir sürü çark dönüyordu... Sağ tarafımdaki binanın görüntüsünü yavaş yavaş gözden kaybederken hızla yürüyerek yoluma devam ettim.</p>

  <p class="normal">Otelin kapısından girdiğimde çarklar artık tamamen gözden kaybolmuştu... Fakat başım hâlâ zonkluyordu. Şapkamı ve pardösümü vestiyere bırakıp bir oda tuttum. Yayınevine telefon ederek para konusunu konuştum.</p>

  <p class="normal">Düğün salonuna girdiğimde yemek başlamıştı. Bir köşeye oturarak ben de yemeğe katıldım. Masalar Avrupa stilinde donatıldığı için herkes çatal kaşık kullanıyordu. Gelin damat ortada olmak üzere U şeklinde donatılmış masanın etrafında 50 kişiden fazla davetli vardı ve herkes çok neşeliydi. Bense aksine lambaların parlak ışıkları altında mahzunlaşmaya başlamıştım. İçinde bulunduğum bedbinlikten kurtulmak için yanımda oturan yaşlı misafirle konuşmaya başladım. Çenesinden sarkan keçi sakalı bembeyazdı. Bu kişi benim de tanıdığım ünlü bir Çin yazısı ve edebiyatı profesörüydü. Konuşmalarımız döndü dolaştı klasik Çin edebiyatı yapıtları üzerine geldi.</p>

  <p class="normal">— Çin mitolojisindeki <span class="ideitalik">kirin</span> bildiğiniz gibi Yunan mitolojisindeki satyre denk bir varlıktır. <span class="ideitalik">Hovo</span> ise Zümrüdüanka kuşunun.........</p>

  <p class="normal">Ünlü bilimci, sonunda konuşmalarımla ilgilenir gibi oldu. Mekanik bir şekilde konuşuyordum. İçimde, her şeyi tahrip etmek isteyen yıkıcı, marazi duygular vardı. Bilim adamını çok şaşırtan şeyler söylüyordum. Kadim Çin’de kutsal bilgeler olarak bilinen yüce Gyo ve Şun’un hayali kişiler olduğunu, <span class="ideitalik">Şuncu</span> adlı tarih kitabını yazan Konfiçyüs’ün de, sanıldığından çok sonraki bir zamanda, yani İmparator Han devrinde yaşadığını söyledim. Profesör fikirlerime tamamen karşı olduğu için, yüzüme bile bakmadan aslan gibi kükreyerek sözümü kesti.</p>

  <p class="normal">— Gyo ve Şun şayet sizin söylediğiniz gibi hayali kişilerse, o zaman Konfiçyüs yalan söylüyor demektir. Fakat onun gibi ruhani bir varlığa kimse yalancı diye iftira atamaz!</p>

  <p class="normal">Bu sözler üzerine haliyle sesimi kestim ve elimdeki çatal bıçakla eti kesmeye başladım. Bir de ne göreyim, etin ucunda incecik bir kurt kımıl kımıl kımıldamıyor mu! Kurtçuğu görünce bu sözcüğün İngilizcedeki karşılığı olan <span class="ideitalik">worm</span> kelimesini hatırladım. Bu sözcük kirin ya da hovo gibi efsanevi hayvanları betimleyen bir isim de olabilirdi. Çatal bıçağı masanın üstüne bırakıp bardağıma şampanya doldurmalarını seyrettim...</p>

  <p class="normal">Ziyafet bittikten sonra tenha koridorlardan yürüyerek odama döndüm. Koridorlar otel koridoru gibi değil, sanki bir hapishane dehlizi gibi gelmişti bana... Fakat başımın ağrısı biraz hafiflemişti..</p>

  <p class="normal">Odama bavulumun haricinde şapkamı ve pardösümü de getirmiştim... Duvarda asılı duran pardösüme bakınca sanki içinde ben varmışım da oraya asılı olan benmişim gibime geldi. Hemen onu yerinden alarak köşedeki dolaba tıktım. Sonra da aynanın karşısına geçip dikkatle yüzümü incelemeye başladım... Derimin altında kafatası kemiklerim görünüyordu... O anda gayet açık seçik bir şekilde az önce gördüğüm kurtçuğu hatırladım...</p>

  <p class="normal">Kapıyı açıp koridorlarda amaçsızca yürümeye başladım. Lobiye çıkan köşede yüksek kaide üzerinde duran yeşil abajurlu lambanın ışığı cam kapıdan yansıyıp etrafı pırıl pırıl aydınlatıyordu. Bunu görünce içim biraz yatışır gibi oldu. Lambanın önündeki sandalyeye oturup yine düşüncelere daldım... Fakat orada 5 dakikadan fazla kalamadım... Yan tarafımdaki uzun koltuğun arkasına bir ucu yukarıda, bir ucu yerde olan bir yağmurluk asmışlar ve sonra da öylece bırakıp gitmişlerdi.</p>

  <p class="normal">— Çok garip hem de kışın ortasında...</p>

  <p class="normal">Kendi kendime böyle konuşarak tekrar koridorda yürümeye başladım. Koridorun sonundaki otel hizmetlilerinin odasında kimse görünmüyordu. Hafif hafif konuşma sesleri kulağıma çarpıyordu. Birisi kendisine söylenen bir şeye ‘<span class="ideitalik">all right</span>’ diye karşılık vermişti. <span class="ideitalik">All right?</span> Tam olarak ne dediğini anlayabilmek için kafamı zorluyordum.</p>

  <p class="normal">— <span class="ideitalik">All right? All right? All right?</span></p>

  <p class="normal">‘<span class="ideitalik">All right</span>’ olan neydi acaba?</p>

  <p class="normal">Odamda çıt yoktu. Kapıyı açar açmaz içerisinin sessizliğinden tüylerim diken diken oldu. Biraz tereddüt ettim fakat cesaretimi toplayıp içeri girmeyi başardım. Aynayla yüz yüze gelmemeye gayret ederek masanın önündeki koltuğa kendimi bıraktım. Kertenkele derisini andıran rahat maroken bir koltuktu. Valizimi açtım ve içinden kâğıt kalem çıkararak yarım bıraktığım öyküme devem etmek istedim... Fakat o kadar beklediğim halde kalemim kımıldamadı... Kalemim hareket etti diye tam sevindiğim zaman bir de baktım ki durmadan aynı kelimeyi yazıyorum.</p>

  <p class="normal">— <span class="ideitalik">All right... All right sir... All right</span>...</p>

  <p class="normal">Tam o sırada birden yatağımın yanındaki telefon çalmaya başladı.</p>

  <p class="normal">— Kimsiniz?</p>

  <p class="normal">— Benim... Ben...</p>

  <p class="normal">Ablamın kızıydı.</p>

  <p class="normal">— Ne oldu önemli bir şey mi var?</p>

  <p class="normal">— Çok feci bir şey oldu dayı! Çok feci çok... Az önce teyzeme de telefon ettim...</p>

  <p class="normal">— Nasıl feci bir şey yani?</p>

  <p class="normal">— Hemen bize gel dayı! Hemen!</p>

  <p class="normal">Telefon aniden kesilivermişti. Telefon ahizesini yerine koyarken mekânik bir tepkiyle oda servisinin ziline bastım. Ellerim titriyordu. Kat görevlisi ortalıkta görünmedi; pek de görüneceğe benzemiyordu. Sinirden değil ama acı çektiğim için defalarca tekrar tekrar zile bastım... Nihayet tesadüflerin bana öğrettiği ‘<span class="ideitalik">all right</span>’ sözcüğünü anlar gibi olmuştum...</p>

  <p class="normal">Eniştem o gün öğleden sonra Tokyo’nun banliyösündeki bir köyde geçirdiği trafik kazası sonucu hayatını yitirmişti. Üstelik hiç mevsimi olmadığı halde sırtında bir yağmurluk varken.</p>

  <p class="normal">Tekrar yarım kalan öykümün devamını yazmaya başladım. Gece yarısı koridordan gelip geçen yoktu... Arada sırada kanat sesleri geliyordu kapının önünden... Herhalde buralarda kuş besleyen biri vardı.</p>

  <p class="solbaslik">2</p>

  <p class="solbaslik">İntikam</p>

  <p class="normal">Odada gözlerimi açtığımda saat sabahın sekiziydi. Karyolamdan inmek istediğimde sadece terliklerimden tekini görebilmiştim. Çok tuhaftı. Birkaç yıldan beri duyduğum sebepsiz korkular beni evhamlı yapmıştı. Terliğimin tekini giyerken Yunan mitolojisindeki tek terlikle gezen prensi hatırlamıştım. Zile basıp kat görevlisini çağırdım ve terlik arama işini ona havale ettim. Görevli yüzünde ‘Hayırdır İnşallah!’ der gibi bir ifadeyle fellik fellik terlik aramaya başladı ve küçücük odamın altını üstüne getirdi.</p>

  <p class="normal">— Terlik burada! Banyoda...</p>

  <p class="normal">— Allah Allah! Yahu bu terlik nasıl gider oraya?</p>

  <p class="normal">— Vallahi bilemiyorum ki beyefendi... Herhalde fare götürmüş olmalı...</p>

  <p class="normal">Kat görevlisi odayı terkettikten sonra bir sade kahve içip tekrar öyküme döndüm... Etrafı kesme tüf taşıyla süslü pencerem karlar içindeki bahçeye bakıyordu. Yazarken mola verdiğim zamanlarda gözlerim beyaz karlara dalıp dalıp gidiyordu... Tomurcuklar açmış, bodur çalıların dibi şehrin isinden ve kurumundan rezil bir vaziyetteydi. Bu sahneyi görür görmez içim cız etti.. Sigaramdan derin derin nefesler çekerken çok geçmeden kalemim yine takıldı kaldı... Bin bir dert sökün etti beynime... Karımı düşünüyordum... Çocuklarımı düşünüyordum... Özellikle ablamın ölen kocasını düşünüyordum...</p>

  <p class="normal">Eniştem intihar etmeden önce zaten kasıtlı kundakçılıktan zan altında bulunuyordu. Onun bu şekilde suçlanması pek de haksız sayılmazdı. Çünkü evinde yangın çıkarmadan önce, resmi evraklarda evin değerini gerçek değerinden iki misli fazla göstererek yangın sigortası yaptırmıştı. Yangından sonra da sahte kıymet beyanından ve kundakçılıktan hüküm giymiş, fakat cezası ertelenmişti... Fakat beni tedirgin eden onun intiharı değildi. Beni asıl tedirgin eden, Tokyo’ya dönerken her seferinde mutlaka bir yerlerde gördüğüm yangınlar olmuştu... Bir seferinde trenden orman yangını görmüştüm... Bir başka seferinde karım ve çocuklarla birlikte arabamla Tokyo’ya dönerken Tokiva Köprüsü civarındaki bir yangına şahit olmuştuk... Bu yüzden daha eniştem evini yakmadan önce, böyle bir şeyler olacağını önsezilerimle hissetmiştim.</p>

  <p class="normal">— İçimde öyle bir his var ki, galiba bu yıl bizim evde yangın çıkacak...</p>

  <p class="normal">— Sakın ha! Öyle şeyler saçmalama... Bir de çıkacağı tutarsa vallahi perişan oluruz... Evimizin daha doğru dürüst sigortası bile yok...</p>

  <p class="normal">Bizim evimiz yanmadı ama karımla aramızda hep buna benzer konuşmalar geçmişti.</p>

  <p class="normal">Aklıma gelen bu çılgın düşünceleri bastırıp tekrar biraz daha yazmak istedim. Fakat kalemim yine takılıp kalmıştı, bir satır bile oynamadı. Masadan ayrılıp yatağa uzandım; Tolstoy’un <span class="ideitalik">Polikuşka</span>’sını okumaya başladım. Roman kahramanı gurur, hırs gibi hastalıklı eğilimler içinde bocalayan karmaşık ruhsal yapılı bir insandı. Onun başına gelen traji-komik olayları birazcık rötuşlayacak olursak, tam benim karikatürüm sayılabilirdi. Fakat olayların içinde, kaderinin kahramana oynadığı oyunları düşününce allak bullak olmuştum. Uzanalı daha bir saat bile geçmeden, sıçrayarak yataktan kalktım ve elimdeki kitabı var gücümle perdenin bulunduğu köşeye fırlattım.</p>

  <p class="normal">— Cehenneme kadar yolun var!</p>

  <p class="normal">Tam o sırada perdenin altından kocaman bir fare çıktı ve koşarak örtünün çaprazındaki tuvalete kaçtı. Tabii hemen arkasından da ben girdim oraya... İçeride köşe bucak fare aradım... Hiçbir yerde yoktu, hatta beyaz banyo küvetinin arkasında bile... Asabım bozulmuştu... Hemen terlikleri çıkarıp ayakkabılarımı giydim ve inin cinin top oynadığı koridorlarda hızla yürüdüm.</p>

  <p class="normal">Koridorlar bugün de mahpushane gibi kasvetliydi. Başım önümde merdivenlerden inip çıkarken, hiç farkına varmadan aşçıların odasında buluvermiştim kendimi. Oda pırıl pırıl aydınlıktı. Odanın bir kenarında dizilmiş ocaklarda alev alev ateş yanıyordu. Mutfaktan geçerken beyaz şapkalı aşçıların soğuk bakışlarını fark etmiştim... O an içine düştüğüm cehennemi iliklerimde hissettim...</p>

  <p class="normal">— Allahım! Günahlarımdan dolayı beni cezalandır! Fakat ebedi gazabından esirge beni... Çünkü her kul bir gün helak olup sana dönecek...</p>

  <p class="normal">O anda bu dua dökülüvermişti dudaklarımdan...</p>

  <p class="normal">Otelden çıkıp, eriyen yağmur sularının üstüne yansıyan mavi gökyüzünü seyrederek, hızlı hızlı kız kardeşimin evine yürüdüm. Yol boyunca parkın kenarında dizili bütün ağaçların dal ve yaprakları istisnasız simsiyahtı. Sanki biz insanlar gibi ağaçların da bir önü ve bir arkası var gibi geldi bana... Bu durum içimde tedirginlikten ziyade korku uyandırmıştı. Dante’nin “Cehennem”inde ağaç haline dönüşen bir ruh gelmişti aklıma... Tramvay yolunun öbür tarafındaki yüksek binaların yanına kadar gitmek istedim ama huzur içinde 100 metre yürümeyi bile beceremedim.</p>

  <p class="normal">— Pardon bayım... Sizi rahatsız ediyorum ama...</p>

  <p class="normal">Üstünde düğmeleri sarı yaldızlı bir üniforma bulunan 22-23 yaşları civarında genç bir öğrenciydi. Delikanlıya baktım; burnunun sol tarafında bir ben vardı. Şapkasını çıkarıp benimle konuşmaya başladı.</p>

  <p class="normal">— Siz Bay A. değil misiniz?</p>

  <p class="normal">— Evet...</p>

  <p class="normal">— Ben de öyle tahmin etmiştim zaten.</p>

  <p class="normal">— Size nasıl yardımcı olabilirim? Bir dileğiniz mi var?</p>

  <p class="normal">— Hayır Hocam... Sadece sizinle tanışmak istedim. Çünkü, kitaplarınızın tiryakisi olan sadık bir okuyucunuzum...</p>

  <p class="normal">Bunları duyunca şapkamı elime aldım ve öğrenciyi geride bırakarak yürüdüm gittim... Hocasıymış... Hocası... Son zamanlarda en nefret ettiğim kelime buydu... Ben şu anda her türlü kötülüğü işlemiş olduğunu sanan ve bu yüzden de günah kompleksleri içinde yüzen bir insandım... Bunlar da kalkmış her fırsatta benimle dalga geçer gibi bana ‘hocam-mocam’ diyorlardı... Burada bir şeylerle alay eder gibiydiler... Neydi bu bir şeyler?... Benim materyalist bakış açım, eski mistik görüşlerimi çoktan yadsımış durumdaydı. Zaten bu görüşlerimi iki-üç ay önce bir edebiyat dergisine yazmıştım...</p>

  <p class="normal">— Sanat dahil olmak üzere hiçbir şey için vicdani kaygı taşımıyorum... Taşıdığım tek şey her zaman benimle birlikte olan sinirlerim...</p>

  <p class="normal">Kız kardeşim ve üç yeğenim, bahçeye kurdukları barakaya taşınmışlardı. Kahverengi kâğıt kaplı barakanın içi, neredeyse dışarısı kadar soğuktu. Mangalda ellerimizi ısıtırken uzun uzun konuştuk. Güçlü kuvvetli bir bünyeye sahip olan eniştem, normal bir insanın neredeyse yarısı kadar bir vücut ağırlığına sahip cılız biri olduğum için beni devamlı içgüdüsel olarak aşağılamıştı. Ayrıca herkese yapıtlarımın gayri ahlaki olduğunu söylemişti. Bana böyle davrandığı için ben de ona karşı hep soğuk davranmış, hiçbir zaman içimden gelerek onunla samimi bir sohbete girmemiştim. Fakat ablam konuştukça eniştemin de büyük cehennem azapları içinde yaşadığını yavaş yavaş anlamaya başladım. Ablamın söylediklerine bakılırsa, eniştem bir gün yataklı vagonda seyahat ederken hayalet bile görmüştü... Fakat bir sigara yakarak sohbeti para konuları üzerine getirdim.</p>

  <p class="normal">— Durumumuza bakıyorum da artık her şeyi satayım savayım diyorum...</p>

  <p class="normal">— Evet başka çare yok... Elinizde daktilo var, o biraz para eder...</p>

  <p class="normal">— Tablolar var... Onları da say...</p>

  <p class="normal">— Eniştemin bir de portresi vardı; onu da mı satıyorsunuz? Ama o....</p>

  <p class="normal">Barakanın duvarına asılı eniştemin bu kara kalem çalışmasını görünce bir pot kırmamam gerektiği kanısına varmıştım... Kendini rayların üzerine atınca tren eniştemi sürükleyip yüzünü paramparça etmiş, söylediklerine göre tanınacak yeri olarak sadece bıyıkları kalmıştı... Olayın feci olması bir yana, sadece bu söylenenleri duymak bile insanın tüylerini diken diken ediyordu... Fakat kara kalem portrenin her tarafı mükemmeldi; yalnız bir tarafı hariç; o da bıyıkları... Bıyıklar her nedense biraz bulanık duruyordu. ‘Acaba ışığın etkisinden olabilir mi?’ diye portreyi elime alıp değişik açılardan baktım.</p>

  <p class="normal">— Ne yapıyorsun?</p>

  <p class="normal">— Yok bir şey... Yalnız portrenin ağız çevresi biraz...</p>

  <p class="normal">Ablam bulunduğum tarafa dönüp yanıt verdiğinde hiçbir şeyin farkında olmadığını anlamıştım.</p>

  <p class="normal">— Evet... Bıyıkları biraz soluk duruyor galiba.</p>

  <p class="normal">Demek ki yanlış görmediğim zamanlar da oluyordu... Tabii gözlerim beni yanıltmazsa. Öğle yemeğine kalmadan hemen oradan ayrılmaya karar vermiştim...</p>

  <p class="normal">— Kalmıyor musun?</p>

  <p class="normal">— Yarın tekrar uğrarım. Bugün Aoyama’ya kadar gitmem gerek...</p>

  <p class="normal">— Oraya mı? Ne oldu? Yoksa yine mi rahatsızlandın?</p>

  <p class="normal">— Devamlı ilaç içiyorum. Durmadan uyku ilacı almak insanı mahvediyor... Veronal... Neuronal... Trional... Numal... Daha bir sürü ilaç...</p>

  <p class="normal">Yarım saat sonra gitmek istediğim binaya girebilmiş, asansörle 3. kata kadar çıkmıştım. Kattaki restorana girmek için kapıyı ittim fakat kapı açılmadı. Neden sonra cama asılı ahşap lake levha üzerindeki yazıyı okuyabildim: “Bugün iş yerimiz tatildir.”</p>

  <p class="normal">Düş kırıklığına uğramıştım. Camın arkasında duran elma ve muzlara şöyle bir göz gezdirip tekrar ana caddeye çıkmaya karar verdim. Memur kılıklı iki erkek, neşeli neşeli konuşarak binanın içine girerken omzuma değip geçmişlerdi. Tam o anda biri diğerine,</p>

  <p class="normal">— Bütün sinirlerim ayağa kalkmıştı...</p>

  <p class="normal">diyordu.</p>

  <p class="normal">Caddenin karşına dikilip taksi beklemeye başlamıştım. Ama buralardan pek taksi geçmiyordu anlaşılan. Geçenlerin çoğu sarı renkliydi. (Her nedense, bu sarı taksilerde başıma mutlaka bir trafik kazası ya da başka bir bela gelmiştir.) Sonunda uğurlu rengim olan yeşil bir taksi buldum ve Aoyama mezarlığı yakınındaki Sinir Hastalıkları Hastanesi’ne doğru yola çıktım...</p>

  <p class="normal">— <span class="ideitalik">S i n i r l e n m e k..., tantalizing...., Tantalus..., Inferno...</span></p>

  <p class="normal">Tantalus, aslında otomobilin cam kapısından dışarıdaki meyvaları görmekte olan bendim. İkinci defadır gözlerimin önüne gelen Dante’nin “Cehennem”ine küfürler yağdırırken gözlerim taksi şoförünün sırtına takılıp kaldı... Yine aynı anda etrafımdaki her şey bana yalan, sahte ve asılsız gibi gelmeye başlamıştı. Siyaset, ticaret, sanat, bilim... Kısacası her şey şu korkunç yaşantımızı kamufle eden çok renkli bir göz boyasından başka bir şey değildi... Nefes alamıyor, boğulacak gibi oluyordum... Taksinin penceresini sonuna kadar açtım ama yüreğimin sıkışması yine geçmedi...</p>

  <p class="normal">Taksi Meyci tapınağı civarına geldi. Oradan Sinir Hastalıkları Hastanesi’ne giden bir yol olması gerekiyordu. Fakat bu yolu bir türlü çıkartamıyordum... Tramvay hattı boyunca defalarca git gel yaptık. Yavaş yavaş canım sıkılmaya başladığı için taksiden indim. Araya araya nihayet yan yolu buldum ve bu çamur deryası sokakta ilerlemeye başladım. Bir ara yine yolu şaşırdığım için Aoyama mezarlığındaki cenaze yakma merasimlerinin yapıldığı binanın önüne çıktım. On yıl kadar önce büyük üstadım Natsume Soseki’nin cenaze törenine katıldığım o günden bu yana ayak basmadığım bir yerdi. On yıl önce de pek mutlu bir insan sayılmazdım ama şimdikine kıyasla az da olsa daha huzurluydum... Mezarlığın çakıllarla kaplı giriş kapısına bakarken Natsume Soseki’nin şehirdeki evini, çalışma odasını ve bahçesindeki muz ağacını anımsamıştım... Benim de hayatımda bir paragrafın noktalanmak üzere olduğunu hissedebiliyordum... Aradan tam on yıl geçtikten sonra beni tekrar buralara kadar getiren yazgısal bir şey olmalıydı...</p>

  <p class="normal">Sinir hastanesinden çıktıktan sonra taksiye atlayıp tekrar otelime döndüm. Arabadan indiğimde, yağmurluk giymiş bir adamın otelin kat hizmetlisiyle kavga ettiğini gördüm. Kat hizmetlisi mi? Hayır bu adam taksi çağırma işlerine bakan yeşil üniformalı bir kapı görevlisiydi. Bu otelde kesin bir uğursuzluk vardı... İçeri girmekten vazgeçip caddede yürümeye başladım.</p>

  <p class="normal">Ginza’ya çıktığımda hava kararmak üzereydi. Yolun iki tarafındaki mağazalar, dükkânlar, insanın başını döndüren bu kalabalık yine kalbime hüzün doldurmuştu. Caddede, günah ve suçluluk duygusundan habersiz kaygısızca yürüyen bu insanlar benim sinirimi bozuyordu. Loş lambaların aydınlattığı caddeden hiç sapmadan hep kuzeye doğru yürüdüm. Bu arada tek gözüme çarpan, vitrinlerine dergi, mecmua doldurmuş bir kitapçı oldu. İçeri girip yüksek kitap raflarına rasgele göz gezdirdim. <span class="ideitalik">Yunan Mitolojisi</span> adlı kitabı indirip bakmaya başladım. Sarı kaplı kitabın önce çocuklar için yazıldığını düşünmüştüm. Fakat tesadüfen okuduğum birkaç satır bana tokat gibi geldi.</p>

  <p class="normal">— “Tanrıların tanrısı yüce Zeus bile, İntikam tanrısıyla aşık atamaz.”</p>

  <p class="normal">Kitapçıdan çıktım ve tekrar insan çöplüğünün içine daldım... Beni de yakın takibe almış İntikam tanrısının sıcak nefesini artık devamlı ensemde hissediyordum...</p>

  <p class="solbaslik">3</p>

  <p class="solbaslik">Gece</p>

  <p class="normal">Maruzen Kitabevi’nin raflarında Strindberg’in <span class="ideitalik">Söyleşiler</span> kitabını bulmuş, birkaç sayfa karıştırmıştım. Deneyimleri benimkinden pek farklı değildi. Üstelik bu kitap da sarı kaplıydı. Onu yerine koyup, bu sefer raftan rasgele kalın bir kitap aldım. Kitabın sayfalardan birinde, ağzı burnu, kaşı gözü olduğu için görüntü olarak biz insanlara benzeyen fakat çark şeklinde yapılmış resimler vardı. Yapıt aslında, Hollandalı bir uzmanın, ruh hastalarının çizdiği resimlerden derlediği bir koleksiyondu. Bu resimlere bakarken yine bunalıma girdim. Yavaş yavaş ruhumun baş kaldırmaya hazırlandığını hisseder hissetmez umutsuzluk içindeki çılgın kumar tiryakileri gibi telaşla kitaplardan birini bırakıp öbürüne saldırmaya başladım. Fakat hangi kitabı açsam, ya cümlelerinde, ya da resimlerinde bana batan iğneler gizliydi. Kitapların hepsinde mi?... Evet, defalarca okuduğum <span class="ideitalik">Madam Bovary</span>’i elime aldığımda bile, kendimi Mösyö Bovary sanmaya başlamıştım.</p>

  <p class="normal">Akşama doğru Maruzen’in 2. katında galiba benden başka kimse kalmamıştı. Lambaların aydınlattığı koridorlarda rasgele dolaştım. Üstünde ‘Din’ yazan rafın önünde durup yeşil kaplı bir kitabı seçerek göz gezdirmeye başladım. Kaçıncı bölüm olduğunu hatırlamıyorum ama kitaptaki konuları gösteren sayfada şöyle bir bölüm başlığı vardı: “En Büyük Dört Düşman: Şüphe, Korku, Kibir ve Şehvet...” Bunu görünce ruhsal isyanım doruğuna çıktı... Çünkü orada ‘düşman’ olarak nitelenen kavramlar bence duyarlılığın, zekânın, saf aklın ta kendisiydi.. Geleneksel manevi değerlerin de tıpkı çağdaş manevi değerler gibi beni mutsuz kıldığını düşündükçe çıldıracak gibi oluyordum... Kitabı elimde tutarken, eskiden mahlas olarak kullanılmış Curyo Yoşi ismi gelivermişti aklıma. Bu, aslında <span class="ideitalik">Kanbişi</span> adlı Çin romanında serüveni anlatılan kahramanın adıydı. Kantan Ülkesi’ni keşfetmek için aile ocağını terketmişti... Fakat bir sürü macera yaşayıp, pek çok badire atlattıktan sonra hüsran ve pişmanlık içinde memleketi olan Curyo köyüne dönmüştü. Aradan 2000 yıl geçmesine rağmen benim de Curyo Yoşihide’den farkım yoktu... Hâlâ cehenneme gitmediğime göre ben de bu adı kullanabilirdim ve.....</p>

  <p class="normal">Kocaman rafların altında beynime üşüşen bu çılgın düşüncelerden silkinip, afiş ve posterlerin sergilendiği tam karşıdaki odaya girdim. Resimlerin arasında Aziz George’a benzeyen bir şövalyenin kanatlı ejderhayı öldürüşünü gösteren bir poster vardı. Miğferinin altında yarı açıkta kalan yüzü tıpkı bana hasım olan düşmanlarımdan birinin suratına benziyordu. Bu sahne yukarıda sözü geçen Çin romanındaki ejderha öldürme sanatını hatırlatmıştı bana... Fakat bu çağın insanları için artık lüzumsuz bir sanattı. Bunun üzerine geride kalan posterleri görmekten vazgeçip binanın geniş merdivenlerinden aşağı indim...</p>

  <p class="normal">Akşam karanlığında Nihon Başi Caddesi’nde yürürken “Ejderhaya Ölüm” kelimelerini düşünüyordum... Taş mürekkep hokkamın marka adıydı... Bunu bana hediye eden genç bir girişimci arkadaşımdı. Girdiği pek çok işte hep başarısızlığa uğrayarak geçen yılın sonunda iflas etmişti.</p>

  <p class="normal">Başımı yukarıya kaldırıp pırıl pırıl parlayan binlerce yıldızı görünce dünyanın, özellikle kendi dünyamın ne kadar küçük bir zerrecik olduğunu düşündüm... Fakat o an, sabahtan beri açık olan hava birden kararı vermişti. Birilerinin, bir şeylerin mutlaka bana bir garezi vardı... Kendimi birden çok rahatsız hissettim. Hemen tramvay yolunun arkasındaki bir kafeye sığındım...</p>

  <p class="normal">Gerçekten de öyle olmuştu... Sığınmıştım... Kafenin gülkurusu renkli duvarları içime huzur vermişti. En arkadaki masaya sere serpe oturdum... Bereket içerisi kalabalık değildi; benden başka sadece üç kişi vardı. Kakaomu içerken sigaramı da tellendirmiştim. Duman, gülkurusu duvarlardan mavi mavi yukarıya doğru yükseldi. Bu iki tatlı rengin ahengi beni bayağı yatıştırmıştı.. Çok geçmeden sol yanımdaki duvarda asılı duran Napolyon’un portresini keşfettim. Yavaş yavaş yeniden tedirgin olmaya başlamıştım... Napolyon’un, daha öğrencilik yıllarında coğrafya defterinin arkasına ‘Küçük Ada Santa Helena’ diye not aldığını söylerler. Bu olayı tamamen bir tesadüf olarak nitelemek kolay; ancak bu adanın daha o zaman bile küçük Napolyon’un bilinçaltında korku ve dehşet uyandırdığını kimse inkâr edemez...</p>

  <p class="normal">Napolyon’u seyrederken yazdığım kendi öykülerimi hatırladım... İlk aklıma gelen <span class="ideitalik">Bir Aptaldan Özdeyişler</span> adlı yapıtımın içindeki,</p>

  <p class="normal1"><span class="ideitalik">Hayatın kendisi gerçek cehennemden daha korkunç bir cehennemdir.</span></p>

  <p class="normal2">aforizması oldu... Sonra “Cehennem Tablosu”ndaki başkahraman ressam Yoşihide’nin kara bahtı geldi aklıma... Sonra... Sigaramdan derin nefesler çekerek fırıl fırıl etrafıma bakınıyordum, sırf beynimdeki düşüncelerin karabasanından kurtulabilmek için... Buraya kaçıp sığınalı daha 5 dakika bile geçmeden düşüncelerim yine döne döne aynı yere çark edip geldi ve bu kısacık zaman dilimi içinde içerisinin havası değişiverdi... Şimdi de beni rahatsız eden maun ağacı taklidi masa ve sandalyelerdi. Bu sahte maun mobilyaların kırmızısı, duvarın gül kurusu rengiyle hiç mi hiç uyuşmuyordu... Kimselerin farkında olmadığı iğneli beşiklere yeniden yuvarlanmak üzereyken hesabı kasaya ödeyip kendimi bir an önce dışarı atmak istedim. Fakat kasiyer beni uyardı:</p>

  <p class="normal">— Beyefendi, beyefendi! Eksik verdiniz... Borcunuz 20 kuruş...</p>

  <p class="normal">Gerçekten de kasaya bıraktığım tek madeni paranın 20 kuruş değil, 2 kuruş olduğunu farkedince çok mahçup olmuştum...</p>

  <p class="normal">Bu kötü duygular içinde tekrar caddeleri adımlamaya başladım... Yürürken, uzaktaki çam korularının içinde bir zamanlar bir evim olduğu aklıma geldi. Bu ev, beni evlatlık olarak alıp büyüten cici anne ve babamın evleri değil kendi ailem için kiraladığım evdi. Aşağı yukarı 10 yıl kadar önce burada oturmuştuk. Fakat özel bir durumdan dolayı, büyük bir akılsızlık ederek ailemle birlikte bizimkilerin evine taşınmak zorunda kalmıştık... Bu yüzden çok zor günler geçirdim... Cici anne ve babamın esiri olmuştum, zalim olmuştum, kudretsiz bir egoist olmuştum...</p>

  <p class="normal">Otele döndüğümde saat 10 civarındaydı. Epey bir yolu yürüyerek geldiğim için odama çıkacak takatim kalmamıştı. İçinde koca bir kütük yanan şöminenin önündeki boş koltuğa kendimi bırakıverdim. Yakında yazmayı tasarladığım yeni öykümün kurgusunu kafamdan geçiriyordum... Japonya’da 6. yüzyılda hüküm sürmüş olan İmparatoriçe Suyko’dan başlayarak, İmparator Meyci’ye kadar her devrin halkını başkahraman yapıyordum. Aşağı yukarı 30 kadar küçük öyküyü kronolojik sıraya göre birleştirerek romanlaştırıyordum. Şöminedeki ateşten yukarıya yükselen kıvılcımların dansını seyrederken aniden İmparatorluk Sarayı’nın önünde duran metal heykeli anımsadım. Sırtında zırh, başında miğfer vardı. İmparatora olan sadakatin en özgün simgesiymiş gibi bütün heybetiyle at üstündeydi... Ya onun düşmanları?...</p>

  <p class="normal">— Yalan!</p>

  <p class="normal">Uzak geçmişin derinliklerinden yaşadığım âna dönmüştüm. Şansım varmış, gözüme ilk çarpan insan heykeltıraş bir ahbabım oldu. Üstünde her zamanki gibi kadifeden bir takım elbise vardı fakat keçi sakal bırakmıştı. Yerimden kalkıp bana doğru uzattığı elini sıktım. (Aslında el sıkışmak benim değil, hayatının yarısını Paris ve Berlin’de geçirmiş olan bu arkadaşımın âdetiydi...) Fakat elleri nedense sürüngenlerin derisi gibi nemliydi.</p>

  <p class="normal">— Burada mı kalıyorsun?</p>

  <p class="normal">— Evet.</p>

  <p class="normal">— İş için mi?</p>

  <p class="normal">— Evet, iş de yapıyorum...</p>

  <p class="normal">Dikkatle beni süzüyordu. Gözlerinde dedektiflerinkine benzer bir ifade vardı.</p>

  <p class="normal">— İstersen odama gidelim, orada konuşuruz...</p>

  <p class="normal">Bu cesur teklif benden gelmişti. (O kadar cesaretsiz bir insan olduğum halde, bazen böyle ani atılganlıklar yapmak da yine benim en kötü huylarımdan biridir.) Heykeltıraş arkadaşım sordu:</p>

  <p class="normal">— Odan nerede?</p>

  <p class="normal">Kırk yıllık iki ahbap gibi omuz omuza vererek alçak sesle konuşmakta olan yabancıların arasından geçip odama yürüdük. Odaya girince arkadaşım aynaya sırtını dönerek oturdu. Çeşitli konularda sohbete başladık... Çeşitli konularda? Evet ancak, konuşmasının ağırlık noktasını kadınlar teşkil ediyordu. Bunları, benim gibi günah kompleksleri içinde kıvranan, her gün cehennem azabı çeken bir insanla konuşuyordu. Konuşmalarımız erdemsiz konular üzerine yoğunlaştıkça çok rahatsız olmaya başlamıştım. Bu yüzden de aşırı muhafazakâr bir tutum takınarak konuşmada adı geçen kadınları hafife almaya başladım.</p>

  <p class="normal">— Şu S. denen kızın dudaklarını bir düşünsene... Erkeklerle öpüşe öpüşe.......</p>

  <p class="normal">Susmuş bir yandan onu dinliyor bir yandan da aynada görünen sırtına bakıyordum. Kulağının arkasına sarı bir plaster yapışmıştı.</p>

  <p class="normal">— Bir sürü insanla öpüştüğü için mi?</p>

  <p class="normal">— Artık anla be yahu! Yani karı malın gözü...</p>

  <p class="normal">Kendi söylediklerini yine kendisi başını sallayarak tasdik ediyordu. Fakat benim sırlarımı da keşfedebilmek için yanıp tutuştuğunu hissediyordum. Her şeye rağmen konuşmalarımız kadınlar konusundan ileriye geçmedi. Ondan nefret etmemiştim... Ancak kendi zayıflığımın farkına varmış ve bu yüzden de büyük bir karamsarlığa düşmüştüm...</p>

  <p class="normal">Arkadaşım kendi odasına çekilince, yatağa uzanıp <span class="ideitalik">Gece Yarısı Yolculuğu</span> kitabını okumaya başladım. Roman kahramanının tek tek verdiği ruhsal savaşımların hepsi beni derinden etkilemişti... Sonradan kendimi bu kahramanla kıyaslayınca ne kadar aptal olduğumu anlamış gözyaşlarımı tutamamıştım... Ağlamak beni biraz rahatlatmış, içime ferahlık vermişti. Fakat bu huzurum uzun sürmedi. Sağ gözümün önünde, o yarısaydam çark, yeniden dönmeye başladı. Çark fıldır fıldır dönerken başka çarklar da devreye girdi ve sayıları gitgide artmaya başladı. Birazdan korkunç bir baş ağrısının geleceğini bildiğim için, hemen kitabı başucuma koyup, teskin edici 800 mg’lık bir veronal tableti alarak derin bir uykuya daldım.</p>

  <p class="normal">Rüyamda bir havuzun kenarındaydım... Bir sürü erkek ve kız çocuğu suya dalıp çıkıyor, havuzda yüzüyorlardı... Havuzu geride bırakıp ilerideki çam koruluğuna doğru yürüdüm. Derken arkamdan birisi,</p>

  <p class="normal">— Kocacığım!</p>

  <p class="normal">diye bağırdı. Dönünce karımın havuz kenarında dikildiğini gördüm. Feci bir pişmanlık duymuştum...</p>

  <p class="normal">— Kocacığım havlu almıyor musun?</p>

  <p class="normal">— Bir şey istemiyorum... Sen çocuklara iyi bak yeter!</p>

  <p class="normal">Tekrar yürümeye başlamıştım. Yürüdüğüm yer birden tren peronuna dönüştü. Etrafı ağaçlarla çevrili bir köy istasyonuna benziyordu... Üniversite öğrencisi H. ve yaşlı bir bayan orada ayakta dikiliyorlardı. Beni görünce hemen yanıma gelip konuşmaya başladılar.</p>

  <p class="normal">— Yangını duyduk çok üzüldük, büyük geçmiş olsun, çok mu kötü durum?</p>

  <p class="normal">— Sormayın... Ben de ancak yeni kaçabildim oralardan...</p>

  <p class="normal">Bu yaşlı kadını kesin bir yerlerden tanıyordum. Onunla konuşurken kendimi çok rahat hissetmiştim. Derken dumanlar savurarak buharlı tren perona girdi. Trene bindim ve yataklı vagonun koridorlarında volta atmaya başladım... Her iki taraftaki kompartmanların penceresinden beyaz perdeler sarkıyordu. Yataklardan birinin üzerine çıplak fakat mumyadan farksız bir kadın uzanmış beni seyrediyordu... İntikam tanrıçası mutlaka bu olmalıydı. Yani o çıldıran kadının kızıydı kesin...</p>

  <p class="normal">Gözlerimi açar açmaz zıplayarak kalktım karyoladan. Lambayı açık bıraktığım için oda aydınlıktı. Fakat koridordan kanat sesleri, fare sesleri geliyordu. Hemen odadan çıkıp hızla şöminenin bulunduğu yere kadar yürüdüm. Sandalyeye oturup ateşin ölgün alevlerini seyre koyuldum. Beyaz elbiseli görevlilerden biri ocağa odun atmaya geldi.</p>

  <p class="normal">— Saat kaç?</p>

  <p class="normal">— Üç buçuk civarında efendim...</p>

  <p class="normal">Lobinin karşı köşesinde Amerikalıya benzettiğim bir kadın kitap okumaktaydı. Aramızdaki mesafeye rağmen görebildiğim kadarıyla üstünde yeşil bir elbise vardı. Birden çok rahatlamıştım... Oturup güneşin doğuşunu bekleyecektim... Tıpkı, uzun seneler hastalığın pençesinde inim inim inledikten sonra, sessiz sedasız, huzur içinde ölümü bekleyen yaşlılar gibi...</p>

  <p class="solbaslik">4</p>

  <p class="solbaslik">Hâlâ mı?</p>

  <p class="normal">Nihayet, otel odasında öykümü tamamlamış ve bir yayınevine göndermeye karar vermiştim. Verecekleri para haftalık masrafımı bile karşılamıyordu ama öyküyü bitirdiğimden dolayı son derece mutlu olmuş, manen imdadıma koşacak bir şeyler aramak üzere Ginza’daki kitapçının yolunu tutmuştum. Kış güneşinin vurduğu asfalt yollar sağa sola atılmış kâğıt parçalarıyla doluydu. Işığın vuruş açısından mı bilemiyorum kâğıtların hepsi bana gülleri andırmıştı. Bu yüzden kitapçıya girdiğimde hoş duygular içindeydim. Dükkân biraz ufaktı ama derli topluydu. Gözlüklü bir genç kız, satıcıyı uzun uzun lafa tutup konuştuğu için tedirgin olmadım diyemem. Sokaklara yayılmış gülleri andıran kâğıt parçalarını hatırlayarak Anatole France’ın <span class="ideitalik">Diyaloglar’</span>ını ve Mérimmée’nin <span class="ideitalik">Mektuplar’</span>ını almaya karar vermiştim...</p>

  <p class="normal">Kitapları koltuğumun altına alıp bir kafeye girdim. En arkadaki masaya oturup kahvemin gelmesini bekledim. Karşımda ana-oğul olduğunu tahmin ettiğim bir çift oturuyordu. Erkek benden gençti ama bana öyle benziyordu ki... Sanki iki sevgiliymişler gibi yüzleri birbirine yakın konuşuyorlardı. Onları seyrederken, en azından erkeğin kadını cinsel olarak da teselli ettiğini tahmin etmiştim. Buna benzer bir olay benim de başımdan geçmiş, dünyayı bana zehir edip hayatımı cehenneme çevirmişti. Yine bu tür ıstırapların içine yuvarlanmaya başladığım sırada kahve imdadıma yetişti... Mérimmée’nin <span class="ideitalik">Mektuplar</span>’ını okumaya başladım. Bu yapıtı da öteki öyküleri gibi keskin özdeyişlerle doluydu. Bu güzel sözler duygularımı çelik gibi güçlendirmişti. (Zaten ben böyle hemen etki altına girerim. Bu benim zayıf taraflarımdan biridir.) Kahvemi bitirdikten sonra kendi kendime,</p>

  <p class="normal">— Her türlü belaya hodri meydan!...</p>

  <p class="normal">diyerek o moralle dışarı çıktım...</p>

  <p class="normal">Yürürken cadde boyunca sıralanmış vitrinlere bakıyordum. Resim çerçeveleri yapan bir dükkânın vitrininde Bethooven’ın bir posteri vardı. Birbirine karışmış diken diken duran saçlarıyla tam bir dahi görünümündeydi. Fakat bana bu hali o an çok komik gelmişti.</p>

  <p class="normal">Yolda lise yıllarından tanıdığım, şimdi Uygulamalı Kimya Fakültesi’nde profesör olan, eski bir arkadaşımla karşılaştım. Elinde kocaman bir körüklü çanta olan bu dostumun gözleri kan çanağı gibiydi.</p>

  <p class="normal">— Hayrola, gözüne ne oldu böyle?</p>

  <p class="normal">— Ha bu mu? Bir şey değil canım... Basit bir göz zarı iltihabı.</p>

  <p class="normal">Dört-beş yıldan beri ne zaman bu tür sorunu olan bir ahbabıma yaklaşsam bende de göz iltihabı çıkıyordu. Fakat ona bir şey söylemedim. Omzuma hafif hafif vurarak eski arkadaşlarımızdan söz etti.</p>

  <p class="normal">Konuşa konuşa bir kafeye girdik.</p>

  <p class="normal">— Görüşmeyeli bayağı oldu... Düşünsene, Şuşunsui anıtının açılış töreninden bu yana hiç görüşmedik.</p>

  <p class="normal">Sigarasını yaktıktan sonra mermer masanın öbür tarafından bana bunları söylemişti.</p>

  <p class="normal">— Öyle yahu! O Şuşunsui anıtının açılışından bu zamana kadar gerçekten hiç görüşemedik...</p>

  <p class="normal">Şuşunsui sözcüğünü pek iyi telaffuz edemediğim için biraz mahçup olmuştum. Ama arkadaşım hiç oralı olmadan konudan konuya atladı. K. adlı bir öykücüden ve onun <span class="ideitalik">Bulldog</span> adlı yapıtından, ‘leviste’ adlı zehirli bir gazdan bahsetmişti.</p>

  <p class="normal">— Sen bu sıralarda pek yazmıyorsun galiba.. <span class="ideitalik">Ölülerin Kayıt Defteri</span> adlı yapıtını okudum. Kendi otobiyografin mi?...</p>

  <p class="normal">— Ha, Evet. Kendi özgeçmişimden bir kesit.</p>

  <p class="normal">— Fakat biraz sağlıksız bir öykü... Son zamanlarda sıhhatin nasıl?</p>

  <p class="normal">— Valla her zamanki gibi avuç avuç ilaç içiyorum...</p>

  <p class="normal">— Sorma bu sıralarda uykusuzluk bana da tebelleş oldu...</p>

  <p class="normal">— ‘Bana da’ mı dedin? Neden böyle konuştun?</p>

  <p class="normal">— Ne yani! Senin uykusuzluk çektiğini anlamak için müneccim mi olmak lazım? Fakat bilirim, <span class="ideitalik">insomnia</span> çok berbat bir illet...</p>

  <p class="normal"><span class="ideitalik">Insomnia</span>, yani uykusuzluk sözcüğüne dilimin dönmediğini bile bile yine de karşılık verdim:</p>

  <p class="normal">— Boşver! Benim gibi, çıldırmış bir akıl hastası anneden doğan çocuk için bundan doğal ne olabilir...</p>

  <p class="normal">Aradan 10 dakika bile geçmeden tekrar caddede yürümeye başlamıştım. Asfaltın üstündeki kâğıt parçaları bu kez de insan suratıymış gibi görünmeye başlamıştı. Derken kısa saçlı bir kadının bu tarafa doğru yürüdüğünü gördüm. Uzaktan gözüme çok güzel görünmüştü. Fakat yanımdan geçerken hem suratının kırış kırış, hem de karnının hamile kadınlar gibi şişkin olduğunu fark ettim. Hemen başımı çevirip yandaki geniş caddeye girdim. Biraz yürüdükten sonra basurum sancımaya başladı... Bu sancıya da ılık suya oturmaktan başka hiçbir şey kâr etmiyordu. Suya oturmak... Bethooven da aynı yöntemi kullanmıştı... Birden banyo suyuna konan kükürt kokusu hücum etti burnuma... Fakat caddede kükürt gibi koku çıkaran hiçbir şey yoktu... Tekrar, yerdeki kâğıt parçalarının güllere benzediği hayalini kurarak yoluma devam ettim.</p>

  <p class="normal">Bir saat kadar sonra odama dönüp kapıyı kapatmış, pencerenin önündeki masaya oturarak yeni öyküme başlamıştım... Kalemim inanılmaz bir hızla kâğıtların üstünden kayıp gidiyordu. Fakat iki-üç saat sonra sanki görünmez biri beni engelliyormuş gibi elim duruverdi. Masamdan kalkıp odanın içinde volta atmaya başladım... İşte en çok böyle zamanlarda megalomanyaklığım depreşiyor ve vahşi bir zevk duymaya başlıyordum. Böyle bir zevk anında artık ne annem, ne babam, ne karım ne de çocuklarım vardı... Yalnız kalemimden akan hayat ve onunla can bulan ben vardım...</p>

  <p class="normal">Fakat dört-beş dakika sonra çalan telefona cevap vermek zorunda kaldım. Ne konuşursam konuşayım, telefondan yalnız aynı şeyleri tekrar eden anlaşılmaz sözcükler dökülüyordu. Yalnız <span class="ideitalik">mole</span> kelimesini anlayabilmiştim. Telefonu yerine bırakıp tekrar odada dolaşmaya başladım. Bu <span class="ideitalik">mole</span> sözü kafama takılıp kalmıştı...</p>

  <p class="normal">— <span class="ideitalik">Mole</span>...</p>

  <p class="normal">Bu sözcük İngilizcede ‘köstebek’ anlamına geliyordu. Sözcük bende iyi bir çağrışım uyandırmamıştı... Birkaç saniye sonra bunu <span class="ideitalik">la mort</span> ile değiştirdim. Bu sözcük Fransızcada ‘ölüm’ demekti. <span class="ideitalik">La Mort</span>....... Ölüm....... Korkmaya başlamıştım... Önce ablamın kocasını bulup götüren ‘ölüm’, demek şimdi fellik fellik beni arıyordu... Ama burada bir tuhaflık vardı. Aradan bir müddet geçince halime güldüm. Bu gariplik neden ileri geliyordu, ben de bilemiyordum... Epey zamandan beri yapmadığım bir işi yaptım; aynanın karşısına geçip suratıma baktım... Bu surat da bana sırıtıyordu... Kendi görüntüme bakarken ‘ikinci ben’imi hatırladım. Fakat çok şükür aynada, Almanların <span class="ideitalik">Doppelgeanger</span> dedikleri ‘ikinci ben’ime, yani ‘ikinci kişiliğim’ olması gereken bir başka görüntüme rastlamamıştım... Şu anda Amerikan sinemasında aktör olan arkadaşım K.’nın karısı, bir defasında benim de İkizimi Tokyo Kraliyet Tiyatrosu’nun koridorlarında görmüştü. Sonra da bana,</p>

  <p class="normal">— Sizi geçen gün tiyatroda gördüm. Selamlamaya fırsat bulamadığımdan dolayı özür dilerim...</p>

  <p class="normal">dediği zaman bayağı afallamıştım.</p>

  <p class="normal">Yine bir gün, bacağı sakat bir çevirmen arkadaşım vefatından önce, benim ‘ikinci ben’imi Ginza’daki tütüncüde gördüğünü söylemişti... Demek ki, ‘Ölüm’ gelecek bile olsa bana değil ‘ikinci ben’ime gelecekti...</p>

  <p class="normal">Aynaya sırtımı döndüm ve gidip pencerenin önündeki masama oturdum. Pencereden bahçedeki otlar ve havuz görünüyordu. Bahçeyi seyrederken uzaklardaki çam koruluğunda yaktığım sayfalar dolusu bitmemiş öyküler ve tiyatro oyunlarını hatırlamıştım.... Kalemi elime alıp yeniden öyküme başladım...</p>

  <p class="solbaslik">5</p>

  <p class="solbaslik">Kızıl Işık</p>

  <p class="normal">Gün ışığı beni rahatsız etmeye başlamıştı. Pencerenin perdesini çekip köstebekler gibi odayı karartarak lambayı yaktım ve yarım kalan öykümün devamını yazmaya başladım... Yorulunca Taine’nin İngiliz edebiyatı tarihini açarak şairlerin hayatına bir göz attım. Hepsi mutsuzdu... Elizabeth çağının en büyük şairleri bile... Örneğin, çağının bir numaralı şair ve akademisyeni Ben Johnson, ayak başparmağında Kartaca savaşlarını gördüğünü söyleyecek kadar ruhsal bunalım içindeydi... Gariptir ama onların bu mutsuzluklarını, bunalımlarını öğrendikçe bundan şeytani bir zevk duymaktan kendimi alamıyordum.</p>

  <p class="normal">Doğudan rüzgârın sert estiği bir akşam –ki benim için iyiye alâmetti– yeraltı geçidinden yürüyerek anayola çıkıp bir ahbabımın ziyaretine gittim. Her zaman ibadetinde, niyazında olan bu dindar ihtiyar, bir Kitabı Mukaddes yayınevinde kapıcılık yapıyor ve aynı binanın tavan arasında oturuyordu. Mangalın önüne oturup ellerimizi ısıtırken duvarda asılı haçın altında epey koyu sohbetler ettik. Annem neden çıldırmıştı? Babam iş hayatında neden başarı gösterememişti? Bana neden böyle bir ceza verilmişti? Bütün bunların sırrını bilen dostum, ciddi bir tebessümle ve kısa cümlelerle bıkıp usanmadan açıklamalarda bulundu... Bir yerde bana hayat denilen olayın karikatürünü çizdi... Tavan arasında yaşayan bu münzevi keşişe büyük saygı duymuştum... Fakat sohbetimiz esnasında onun hâlâ cinsellikten etkilenmekte olduğunu keşfetmiştim.</p>

  <p class="normal">— Şu çiçekçinin kızı var ya... Hem kendisi güzel, hem huyu güzel, hem de bana karşı son derece nazik...</p>

  <p class="normal">— Kaç yaşında?</p>

  <p class="normal">— Bu yıl 18'ine girecek...</p>

  <p class="normal">Belki bunu babalık duygularıyla söylemişti ama kızdan bahsederken gözlerinin içi tutkuyla parlıyordu... Bana ikram ettiği kabuğu kızarmış elmanın üstünde mitolojide cinsel iktidarı simgeleyen satyrlerin şeklini görür gibi olmuştum. (Bazen kahve fincanının çatlak ve kırıklarını, bazen de ahşapların budak ve damarlarını mitolojik hayvanlara benzetmek gibi bir huyum vardı benim.) Fakat bu satyr, Japon mitolojisindeki <span class="ideitalik">kirin</span>’e çok benziyordu. Tam o sırada bana düşman eleştirmenlerden birinin, benim edebiyat dünyasına ilk çıkışımla kirin arasında alaycı bir ilişki kurup, benim hakkımda,</p>

  <p class="normal">— 1910’lu yıllarda palazlanan kirin çocuğu...</p>

  <p class="normal">dediğini hatırlamıştım. Demek ki tavan arasında, şu kutsal haçın altında bile emniyette değildim.</p>

  <p class="normal">— Bu sıralarda kendini nasıl hissediyorsun?</p>

  <p class="normal">— Her zamanki gibi... Yani bütün sinirlerim ayakta...</p>

  <p class="normal">— Bu hastalık ilaçla geçmez canım; imanla geçer. Neden İsa’ya iman etmiyorsun?</p>

  <p class="normal">— Benim gibi bir insan bunu bir başarabilse neden olmasın!..</p>

  <p class="normal">— Bunun zor bir tarafı yok ki... Sadece, Tanrı’ya, oğlu İsa’ya ve İsa’nın mucizelerine inanacaksın o kadar...</p>

  <p class="normal">— İstesem Şeytan’a bile inanabilirim ama...</p>

  <p class="normal">— O halde?... Neden Tanrı’ya da inanmıyorsun? Gölgeye inanan insanın ışığa da inanması gerekmez mi?</p>

  <p class="normal">— Fakat ışıksız karanlıklar da var...</p>

  <p class="normal">Susmaktan başka çarem yoktu. Çünkü yaşlı dostum da benim gibi karanlıklarda yürüyordu. Ancak, karanlığın içinde aydınlığın da bulunduğuna inanıyordu... Aramızdaki tek fark buydu. Ama bu fark ikimizin de aşamayacağı kadar büyük bir uçurumdu...</p>

  <p class="normal">— Işık kesin var... Çünkü bunun kanıtı olarak mucizeler var... Mucize denilen olaylar günümüzde bile zaman zaman ortaya çıkmakta...</p>

  <p class="normal">— Peki ya Şeytan’ın yarattığı mucizeler?</p>

  <p class="normal">— Hâlâ niçin Şeytan’dan söz ediyorsun?</p>

  <p class="normal">Son birkaç yıl içinde başıma gelen olayları ona anlatmak için müthiş bir arzu duyuyordum. Fakat gidip karıma ve çocuklarıma anlatabilirdi ve beni de apar topar tıpkı annem gibi akıl hastanesine tıkabilirlerdi... Bütün korkum buydu.</p>

  <p class="normal">— Oradakiler ne?</p>

  <p class="normal">Başını çevirip eski kitaplığına göz atarken bu cüsseli, babayiğit ihtiyarın yüzüne baktım... Sanki sürülere doğru yolu öğretmek için yeryüzüne rahip-çoban kılığında inen bir tanrıymış gibi göründü bana...</p>

  <p class="normal">— Bu Dostoyevski’nin külliyatı... <span class="ideitalik">Suç ve Ceza</span>’yı okudun mu?</p>

  <p class="normal">Dostoyevski’nin 45 ciltlik külliyatıyla içli dışlı olalı aradan tam 10 yıl geçmişti. Fakat yaşlı dostumun rasgele telaffuz ettiği suç ve ceza sözcüklerinden öyle etkilenmiştim ki, kitabı ödünç aldım ve otele dönmek için oradan ayrıldım. Lambaların altında pırıl pırıl duran sokaklar beni çok rahatsız etti. Hiçbir tanıdıkla karşılaşmaya tahammülüm yoktu. Hırsızlar gibi karanlık sokakları seçerek yoluma devam ettim.</p>

  <p class="normal">Bir müddet sonra müthiş bir mide ağrısı başladı. Bunun ilacı bir kadeh viskiydi. Bir bar görünce kapıyı açıp içeri baktım. Sigara dumanından göz gözü görmeyen bu ufacık mekânda sanatçıya benzettiğim bir sürü genç toplanmış içki içiyor, ortada da kulaklarını kapatan saçlarını arkada topuz yapmış bir kadın kendinden geçmiş mandolin çalıyordu. Bu sahne karşısında şaşırıp durakladım. İçeri girmeden tekrar kapıyı kapatıp geri döndüm ve yürümeye başladım.</p>

  <p class="normal">Çok geçmeden gölgemin sağa sola sallanmakta olduğunu gördüm... İşin kötüsü üstüme vuran ışık, en nefret ettiğim kızıl ışıktı. Yolun ortasında durdum. Ama yine gölgem sallanmaya devam ediyordu... Korka korka dönüp arkama baktım... Barın saçağından aşağıya renkli bir fener sarkıyordu... Esen sert rüzgârın etkisiyle boşlukta sağa sola sallanıyordu.</p>

  <p class="normal">İkinci gittiğim yer bir bodrum katındaki restoran oldu. Restoranın barı önünde durup bir kadeh viski ısmarladım.</p>

  <p class="normal">— Viski mi efendim... Bizde sadece Black and White var.</p>

  <p class="normal">Viski ile sodayı karıştırıp sessiz sessiz yudumlamaya başladım... Yanı başımda gazeteci olduklarını tahmin ettiğim 30 yaşlarında iki kişi alçak sesle sohbet ediyorlardı. Konuştukları dil Fransızcaydı. Onlara sırtım dönük olmasına karşın bakışlarını bütün vücudumda hissedebiliyordum. Sanki elektrik dalgaları geliyormuş gibi vücudum buna tepki gösteriyordu. Kesin beni tanıyorlardı ve benim dedikodumu yapıyorlardı....</p>

  <p class="normal">— <span class="ideitalik">Bien... Trés mauvais... Pourquoi?</span></p>

  <p class="normal">— <span class="ideitalik">Pourquoi? Le diable est mort...</span></p>

  <p class="normal">— <span class="ideitalik">Oui, oui... D’enfer...</span></p>

  <p class="normal">Üstümdeki son kuruşu da ödeyerek bodrum katından yukarı çıktım. Mide ağrım diner gibi olduğu için akşam rüzgârı da sinirlerime bayağı iyi gelmişti... Raskolnikov’u hatırladım... Her şeyi itiraf etmek için dayanılmaz bir arzu dalgası geçti içimden... Ama bir konuşacak olursam, sadece bana ve bütün aileme değil bizim haricimizdeki pek çok insanın da başına uzun bir felaket ve belalar zinciri getireceğinden hiç kuşkum yoktu... Fakat böyle bir itiraf konusundaki kendi samimiyetimden pek o kadar emin değildim. Şayet ben de öteki insanlar gibi sinirleri sağlam birisi olsaydım belki başarabilirdim... Bu yüzden benim acilen bir yerlere seyahate çıkmam gerekiyordu... Örneğin Madrid, Rio ya da Semerkant gibi denizaşırı yerlere...</p>

  <p class="normal">Bu sırada önünden geçtiğim dükkânlardan birinin saçağından sarkan küçük beyaz tabela beni yeniden tedirgin etmeye yetmişti. Tabelada kanatlı otomobil lastiği şeklinde çizilmiş bir lastik markası vardı. Bu tabela bana, kanat takıp uçmayı deneyen bir Yunan mitolojisi kahramanını hatırlatmıştı. Kahraman boşlukta epey yükselmiş fakat sonunda güneş ışıkları yapay kanatlarını yakınca denize düşmüş ve boğularak ölmüştü... Madrid’e, Rio’ya, Semerkant’a gitmek ha... Bu saçma düşlerimden dolayı kendimle ne kadar alay etsem yeriydi... Bütün bunlar aklımdan geçerken İntikam tanrıçası tarafından adım adım takip edilen Orestes’i düşünmeden edemedim...</p>

  <p class="normal">Kanal boyundaki karanlık sokaklardan ilerlerken, cici annem ve babamın banliyödeki evlerini hatırladım. Eminim benim o eve döneceğim günün ümidiyle yaşıyorlardı... Çocuklarım da aynı şekilde... Ama dönecek olursam, görünmeyen bir güç beni onlara tabi kılacaktı... İşte ben bundan korkuyordum...</p>

  <p class="normal">Kanalın dalgalı sularında bir mavna yüzüyordu... Teknenin altında zayıf bir ışık... Kesin orada kızlı erkekli bir kalabalık yaşıyordu... Hem de birbirlerini sevebilmek için birbirlerinden nefret ederek... Yeniden canlanmış savaşımcı bir ruh ve viskinin verdiği mahmurlukla otele döndüm...</p>

  <p class="normal">Masama oturup tekrar Mérimmée’nin <span class="ideitalik">Mektuplar</span>’ını okumaya devam ettim. Bu yazılar bana yaşam gücü veriyordu... Fakat ömrünün son yıllarına doğru Mérimmée’nin de Hıristiyan olduğunu öğrenince, devamlı maske altında sakladığı gerçek yüzünü hemen görüvermiştim... O da bizim gibi karanlıklar içinde yürüyen bir insandı... Karanlıklar içinde?... O anda Şiga Naoya’nın <span class="ideitalik">Gece Yarısı Yolculuğu-Anya Koro</span> isimli romanı korkunç bir kitap gibi görünmeye başlamıştı gözüme... İçine düştüğüm bunalımı unutmak için Anatole France’ın <span class="ideitalik">Diyaloglar</span>’ını okumaya başladım. Bu yazar da İsa’nın istavrozunu sırtlamış çağdaş Hıristiyan misyonerlerden birisiydi...</p>

  <p class="normal">Aradan bir saat geçince kat hizmetlisi odama bir tomar mektup getirdi. Bunlardan bir tanesi Leipsig’deki bir yayınevinden geliyordu. Benden Çağdaş Japon Kadını konulu bir makale yazmamı istiyorlardı. Neden böyle bir yazıyı benim gibi birisinden isterlerdi ki? İngilizce yazılmış P.S. imzalı mektupta,</p>

  <p class="indentmetinitalik">Tıpkı <span class="ideitalik">gravürlerinize benzeyen, renksiz ve siyah-beyaz bir Japon kadını portresi bile çizseniz, bizi ziyadesiyle memnun edecektir...</span></p>

  <p class="normal">deniyordu.</p>

  <p class="normal">İngilizce yazılan ‘Black and White’ yazısı bana içtiğim viskinin adını hatırlatmıştı. Mektubu yırtıp attım... Ardından ikinci zarfı açtım. İçinden çıkan sarı kâğıda yazılmış mektuba göz gezdirdim. Yazan tanımadığım bir gençti.</p>

  <p class="alinti">Yazmış olduğunuz “Cehennem Tablosu” öyküsünde....</p>

  <p class="normal">Daha ilk satırı okuyunca nevrim dönmüştü... Üçüncü mektup yeğenimden geliyordu. Derin bir ‘Oh!’ çekerek sonunda kendi ailemle ilgili birtakım haberleri öğrenme fırsatı bulabildim. Fakat bu mektubun da sonunu okuyunca tokat gibi geldi...</p>

  <p class="normal">— Sana <span class="ideitalik">Kızıl Işık</span> adlı şiir kitabımın ikinci baskısını gönderiyorum...</p>

  <p class="normal">Kızıl Işık!... Birilerinin bana soğuk bir şaka yaptığını hisseder hissetmez hemen bu odadan kaçmam gerektiğine karar vermiştim... Koridorda in cin top oynuyordu... Bir elimle duvarlara tutuna tutuna lobiye güçlükle inebildim... Sandalyeye çöküp hemen bir sigara yaktım... Çok garip... Sigaramın markası Air Ship idi. (Halbuki bu otele geldiğimden beri Star içiyordum.) Yeniden kanatlı otomobil lastiği geldi aklıma... Garsonu çağırıp iki paket Star sigarası istedim; fakat Star sigarasının kalmadığını söyledi.</p>

  <p class="normal">— Air Ship isterseniz bulunur efendim...</p>

  <p class="normal">Başımı çevirip geniş lobide göz gezdirmeye başladım. Karşımdaki masada dört-beş yabancı kendi aralarında sohbet ediyorlardı. Üstünde tek parça elbise bulunan kadın kısık sesle yanındakilerle konuşurken, sanki arada bir bu tarafa doğru bakıyormuş gibi geldi bana.</p>

  <p class="normal">— Mrs. Townshead...</p>

  <p class="normal">Görünmez birisi bana bu kelimeyi fısıldamıştı... Gördüğüm kadının adı bu olsa bile, ben bu isimde birini tanımıyordum... Yavaş yavaş çıldırıyordum galiba... Korka korka yerimden kalktım ve odama dönmeye karar verdim...</p>

  <p class="normal">Odama girer girmez hemen akıl hastanesine telefon etmek geçti içimden... Ama oraya girmek, benim ölümüm demekti... Biraz korkularımı dağıtmak için <span class="ideitalik">Suç ve Ceza</span>’yı okumaya başladım... Fakat tesadüfen açtığım ilk sayfada kitabın <span class="ideitalik">Karamazof Kardeşler</span> olduğunu anladım... Acaba yanlış kitabı mı aldım diye kitabın kapağına baktım <span class="ideitalik">Suç ve Ceza</span>’ydı. Demek yanılmamıştım... Kapakta ‘Suç ve Ceza’ yazılıydı ama kitap ciltlenirken yapılan bu hatadan dolayı benim o değişik sayfayı mutlaka okumam gerekiyordu. Eminim burada da kaderin bir parmağı vardı ve bu işi kesin o tezgâhlamıştı... Mecburen okudum... Daha ilk sayfayı bitirmeden vücudum tir tir titremeye başlamıştı... O paragraf, Şeytan’ın elinde cehennem azabı çeken, inim inim inleyen İvan’ı anlatıyordu... Yalnız onu mu? Hayır... Strindberg’i anlatıyordu... Maupassant’ı anlatıyordu... Şu anda otel odasında bulunan beni anlatılıyordu...</p>

  <p class="normal">Beni ancak uyku paklardı... Fakat ağzıma koyacak bir uyku tableti bulamadım... Çektiğim ıstırap uyumadan, uyuşmadan tahammül edilecek gibi değildi. Fakat canımı dişime takarak son bir gayretle odama kahve getirtebildim... Ölümüne bir çılgınlıkla kalemime sarıldım... Bir sayfa, iki sayfa, beş sayfa, yedi sayfa, on sayfa... Sayfalar durmadan birbirinin peşi sıra çoğalıyordu... Bu öykümün dünyasındaki kahramanlar doğaüstü efsanevi varlıklardı. Bu doğaüstü varlıkların arasında kendi portremi de çiziyordum... Yazarken çektiğim çetin eziyet gitgide zihnimi bulandırmaya başlamıştı... Yavaşça masadan uzaklaşıp yatağa sırtüstü uzandım... Herhalde 40-50 dakika uyuklamış olmalıyım... Tekrar birilerinin kulağıma bir şeyler fısıldadığını hissettim...</p>

  <p class="normal">— <span class="ideitalik">Le diable est mort!</span></p>

  <p class="normal">Hemen silkinip ayağa kalktım. Dışarıda ortalık aydınlanır gibi olmuştu. Kapının önünde dikilip odanın içine göz gezdirdim. Karşıdaki pencere, dışarıdaki soğuktan dolayı benek benek buğulanmış, ufak bir panoramik şekil meydana getirmişti... Sararmış çamların arasından gözüme ilişen görüntü, bir deniz manzarasını andırıyordu... Çekine çekine yaklaşıp dikkatlice bakınca bu manzarayı aslında bahçedeki havuzun ve kuru otların yarattığını keşfettim... Bu göz yanılgısı bana ailemi, evimi hatırlatmıştı... Evimi özlemiştim...</p>

  <p class="normal">Saat 9’da yayınevine telefon edip para konusunu konuşacaktım, sonra evime dönecektim. Masanın üstündeki kitapları ve yazdığım metinleri çantama yerleştirmeye başladım.</p>

  <p class="solbaslik">6</p>

  <p class="solbaslik">Uçak</p>

  <p class="normal">Tokaydo hattındaki istasyondan biraz ileride dolmuşa atladım. Hava soğuk olmadığı halde şoförün sırtında bir yağmurluk vardı. Bunu pek hayra alâmet saymadığım için mümkün olduğu kadar dışarıyı seyrediyor, o tarafa bakmamaya çalışıyordum... Az sonra uzakta, eski şehirlerarası yolun üstündeki bodur çamların önünden bir cenaze alayının geçtiğini gördüm. Kimsenin elinde, cenaze alayına geleneksel hava veren düz beyaz kâğıt fenerler ya da ejderha desenli kâğıt fenerlerden yoktu. Tabut, hem ön hem de arka tarafından sarkan altın ve gümüş renkli yapay nilüferin altında sessizce yol alıyordu.</p>

  <p class="normal">Evime döndükten sonra, iki-üç gün boyunca oldukça sakin ve huzurlu bir vakit geçirdim. Bu, karım, çocuklarım ve uyku ilaçları sayesinde olmuştu. Evimizin ikinci katından çam korusu ve az da olsa deniz manzarası görünüyordu. Masamı çekip her gün sabahtan öğleye kadar kuş cıvıltılarının içinde orada çalışmaya karar vermiştim... Kargalar, güvercinler, serçeler bahçeye inip inip kalkıyorlardı. Onları seyrederken çok mutlu oluyordum... Elimde kalem, eskilerin</p>

  <p class="normal"><span class="ideitalik">Bir mabed ki girer kuşlar,</span></p>

  <p class="normal"><span class="ideitalik">Oradakiler mutl’olmuşlar...</span></p>

  <p class="normal">sözünü hatırlamıştım.</p>

  <p class="normal">Bulutlu fakat çok sıcak bir öğle üstü bakkaldan mürekkep almaya gittim. Ancak sadece siyah mürekkep bulabildim. Ben de oldum olası siyah mürekkepten hoşlanmam. Dükkândan çıkıp tenha sokaklarda dolaşmaya başladım. Karşımdan 40 yaşlarında, hipermetrop olduğunu tahmin ettiğim bir yabancı, heybetli bir çalımla karşımdan geliyordu. Bu adam bu civarda oturan paranoyak bir İsveçliydi. Üstelik adı da Strindberg... Yanımdan geçerken elektriklenmiştim.</p>

  <p class="normal">Sokak, 200-300 metrelik bir yoldu; fakat bu kadarcık kısa mesafede bile siyah-beyaz tüylü bir köpek tam 4 defa yanımdan geçti. Yan sokağa saparken Black and White marka viskiyi ve Strindberg’in kravatının da siyah-beyaz olduğunu hatırlamıştım. Bütün bunlar bir tesadüf olmalıydı... Peki ama ya tesadüf değilse...</p>

  <p class="normal">Şu an, ben değil de sadece başım yürüyormuş gibi geldi... Durdum. Yolun kenarındaki etrafı tel çevrili çöp kutusuna üstü gökkuşağı renkleriyle bezeli, altın kuş kanatlarına benzer desenlerle süslü cam bir vazo atmışlardı. Çam dallarından bir sürü serçe oraya kadar pike yapıyor, fakat tam vazonun yanına gelince sanki aralarında sözleşmişler gibi, süzülerek tekrar gökyüzüne yükseliyorlardı.</p>

  <p class="normal">Kayınvalidemi ziyarete gidip ön bahçedeki bambu koltuğa oturdum. Köşedeki tel kümesin içinde bir sürü Ligorn cinsi ak tavuklar sakin sakin dolaşırken, ayaklarımın dibinde de siyah bir köpek uyukluyordu. Bir yandan, hiç kimsenin bilemeyeceği ve anlayamayacağı ruhsal sorunlarımı çözmek için kafa yorarken, bir yandan da ayıp olmasın diye kayınvalidem ve kayınbiraderimle havadan sudan konuşuyordum.</p>

  <p class="normal">— Yahu, burası ne kadar sakin...</p>

  <p class="normal">— Eh, Tokyo ile kıyaslarsan öyle...</p>

  <p class="normal">— Burada da can sıkıcı şeyler oluyor mu?</p>

  <p class="normal">— Burada olmakla bir şey değişmiyor ki... Aynı dünyada yaşıyoruz...</p>

  <p class="normal">Kayınvalidem gülerek bana bunları söylemişti. Gerçekten de, burası bir yazlık belde olmasına rağmen yaşayan dünyanın bir parçasıydı. Bu yazlık beldeye geleli henüz bir yıl bile olmamıştı ama, burada işlenen bütün suçlardan, yaşanan bütün trajedilerden haberim vardı. Neler yoktu ki... Kılını kıpırdatmadan hastasını zehirleyerek öldürmeye kalkan doktorlar vardı... Evlenip aile kuran evlatlığının evini kundaklayan yaşlı üvey anneler vardı... Kız kardeşinin servetini üstüne geçirmek için binbir dolap çeviren avukatlar vardı... Çevremde bu tip insanların evlerini gördükçe, yaşarken bile hep kendimi cehennemde hissetmiştim.</p>

  <p class="normal">— Bu kasabada bir de deli var zannedersem...</p>

  <p class="normal">— Anladım... H.’yi kastediyorsun. O kızcağız deli değil ki... Biraz geri zekâlı o kadar.</p>

  <p class="normal">— Onda erken bunama var... Ne zaman o kızı görsem tüylerim diken diken oluyor, moralim bozuluyor... Geçenlerde onu Üç Başlı Buda heykelinin önünde saygıyla eğilirken gördüm.</p>

  <p class="normal">— ‘Moralim bozuluyor’ da ne demekmiş! Olmaz ki... İnsan böyle eften püften şeylere kafasını takar mı hiç... Ben damadımın güçlü olmasını isterim.</p>

  <p class="normal">— Ama anne, eniştem bana kıyasla kaya gibi...</p>

  <p class="normal">Kayınbiraderim, birkaç gündür kesmediği sakalıyla hasta yatağından doğrulmuş, her zamanki çekingenliği ile sohbetimize karışmıştı.</p>

  <p class="normal">— Dışarıdan kaya gibiyiz ama biz içeriden çöktük be aslanım...</p>

  <p class="normal">— Sakın ha damat! Ağzından yel alsın... Böyle şeyler söyleyip beni üzme...</p>

  <p class="normal">Kayınvalidemin bu sözleri üzerine acı acı gülümsedim. Kayınbiraderim de gülmüş, bahçe duvarının arkasındaki çam koruluğuna bakarak büyük bir zevkle konuşmasına devam etmişti. (Hastalıktan yeni kurtulup nekahet devresi geçirmekte olan genç kayınbiraderim, o an bana, etten kemikten sıyrılmış saf bir ruh gibi görünmüştü.)</p>

  <p class="normal">— Enişte, sizi düşünüyorum da... Bir yerde, sanki insanlara yabancı, onlardan uzaklaşmış gibi görünüyorsunuz ama insan olmanızdan kaynaklanan tutku ve hırslarınız da dehşetle yoğun.</p>

  <p class="normal">— Yani herkes beni iyi biri sanırken, aynı anda içimdeki kötü insanın da farkına varıyorlar... Onu mu demek istiyorsun?</p>

  <p class="normal">— Hayır, hayır! İyi veya kötüyle ilişkisi yok bunun... İyi veya kötüden ziyade bunların her ikisine de karşı tavır alan bir.......</p>

  <p class="normal">— O halde büyüse de çocuk kalmış birinden söz ediyorsun...</p>

  <p class="normal">— Hayır o da değil... Nasıl anlatacağımı bilemiyorum... Elektriğin kutuplarına mı benzetsem acaba?... İşte öyle bir şey... Birbiriyle çelişen artıyı da eksiyi de bünyesinde bulunduran birisiniz siz...</p>

  <p class="normal">Tam bu sırada büyük bir gürültüyle yakınımızdan geçen bir uçak konuşmamızı böldü. İster istemez başımı yukarı kaldırdım. Neredeyse çamların tepesini silip geçmişti. Bu, sarı renkli, tek kanatlı uçağın sesinden korkan tavuklar sağa sola kaçışmış, köpek de kuyruğunu sallaya sallaya gidip ağaçların altına sinmişti.</p>

  <p class="normal">— Hiç düşmez mi bu uçaklar?</p>

  <p class="normal">— Hayır, enişte. Siz ‘yükseklik hastalığı’ ne demek biliyor musunuz?</p>

  <p class="normal">Sigaramı yakmakta olduğum için ancak başımla ‘hayır’ işareti verebildim...</p>

  <p class="normal">— Pilotlar devamlı yükseklerdeki havayı teneffüs ettikleri için, zamanla yerde nefes alıp vermekte güçlük çekmeye başlarlar...</p>

  <p class="normal">Kayınvalidemin evinden çıkıp, çam koruluğunda yürümeye başladığımda yaprak kımıldamıyordu... Yavaş yavaş yine sapıtmaya başlamıştım... Uçak neden başka yerden değil de benim başımın üzerinden geçmişti? Neden kaldığım otelde sadece Air Ship sigarası vardı? Buna benzer binbir kuşkunun pençesinde kıvranırken kimsesiz yollara sapmıştım...</p>

  <p class="normal">Bodur kum tepesinin ötesindeki başı bulutlu denizin benzi kül gibiydi... Tepenin üstünde salıncak demirleri dikiliydi; ama salıncaksız... Onu görünce idam sehpalarını hatırladım... Uzaktan demirlerin üstüne tünemiş üç karga dikkatimi çekmişti. Yaklaştığımı gördüler ama hiç oralı olmadılar... Üstelik ortadaki karga kocaman gagasını gökyüzüne çevirerek en az 4 defa gakladı...</p>

  <p class="normal">Kum tepelerinin kuru ot kaplı yamaçlarından ilerleyerek sağlı sollu yazlık evlerin sıralandığı dar bir yola girdim. Bir zamanlar, yolun sağında Avrupai tarzda yapılmış 2 katlı beyaz bir ahşap köşk vardı. (Hatta arkadaşlarım bu eve ‘bahar yuvası’ adını vermişlerdi.) Ama o köşkten şimdi kala kala beton zemini üzerinde göze çarpan tek bir duş teknesi kalmıştı...</p>

  <p class="normal">Yangın... Aklıma bu sözcük gelivermişti. Artık oraya bakmak bile istemiyordum. Yürüdüm gittim...</p>

  <p class="normal">O anda karşımdan bisikletiyle üstüme doğru gelen birisi belirdi. Koyu kahverengi kasketli sürücü, dümene eğilmiş devamlı sabit bir yere bakıyordu. Yüzü bana intihar eden eniştemi hatırlattığı için bisikletin yanıma kadar gelmesini beklemeden yan sokağa saptım. Fakat burada da yolun ortasına sırtüstü uzanmış bir köstebek ölüsü vardı...</p>

  <p class="normal">Gözüne kestirip beni takip eden bir şeyler olduğunu anlamış, her adımda kendimi son derece güvensiz, tedirgin ve çaresiz hissetmeye başlamıştım. Birden yarı saydam çarklar teker teker bir yerlerden boy gösterip görüşümü engellemeye başladılar... Artık ecel gelmişti... Bunu bile bile başımı dik tutup korkarak ilerlemeye devam ettim. Çarklar çoğaldılar, çoğaldılar, çoğaldılar ve birden dönmeye başladılar... Sağımdaki korulukta sesiz sedasız kolkola girmiş çam ağaçlarını kristal bir buzlu camın arkasından seyreder gibiydim... Kalbim gümbür gümbür çarpıyordu... Defalarca yol kenarında durmaya çalıştım. Fakat sanki arkamdan birileri beni itiyordu... Bir türlü duramadım...</p>

  <p class="normal">Yarım saat sonra evimin 2. katındaydım. Gözlerimi sımsıkı yumarak sırtüstü uzanmış, beynimi zonklatan başağrısına tahammül etmeye çalışıyordum... Gözkapaklarımın ardında gümüş renkli tüylerle süslü bir kuş kanadı belirdi. Kanadın üstünde balık pulları kadar muntazam duran gümüş tüyler, göz bebeğimin içinde gayet net ve pırıl pırıldı... Gözlerimi açıp tavana baktım... Yukarıda böyle bir şey olmadığına inandıktan sonra tekrar gözlerimi kapattım. Fakat gümüş renkli kanat hâlâ oradaydı ve karanlıklara şavkı vuruyordu... Bindiğim otomobillerden birinin radyatör kapağındaki kanat resmini hatırlamıştım birden...</p>

  <p class="normal">Birilerinin buraya acele acele merdivenle çıktığını hisseder gibi olduğum sırada, ayak sesleri tekrar tıkır tıkır uzaklaşıp gitti... Bu kesin karım olmalıydı... Bunu anlar anlamaz telaşla yataktan kalktım, alelacele duvara dayalı merdivenlerden inerek önümdeki loş oturma odamıza girdim. Karım yere kapaklanmış kesik kesik solurken, omuzları kalkıp kalkıp iniyordu.</p>

  <p class="normal">— Hayrola, ne var?</p>

  <p class="normal">— Yok bir şey...</p>

  <p class="normal">Sorum üzerine karım başını yerden kaldırıp, zoraki gülümseyerek konuşmasına devam etti:</p>

  <p class="normal">— Aslında yok bir şey... Fakat birdenbire, sanki sen ölmüşsün gibi bir hisse kapıldım da...</p>

  <p class="normal">Bütün yaşantım boyunca yaşadığım en korkunç an oldu bu... Artık bundan sonra olanları yazacak gücü bulamıyorum kendimde... Bu duygularla yaşamak bir cehennemden farksız... Hani diyorum... Ben mışıl mışıl uyurken boğazımı sıkıp canımı alacak bir hayırsever bulunmaz mı acaba?..</p>
</body>
</html>
