<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Rasomon</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">Sonbahar</h1>

  <p class="ortaitalik">aki</p>

  <p class="ortayazi">1920</p>

  <p class="solbaslik">1</p>

  <p class="normal">Nobuko, sadece kızların gittiği bir üniversiteye devam ederken okulda olağanüstü zeki bir kız olarak isim yapmıştı. Er geç edebiyat dünyasına gireceğinden hiç kimsenin kuşkusu yoktu. Hatta daha öğrencilik yıllarında 300 sayfayı aşan otobiyografik bir roman yazdığını sağda solda herkese duyurmuştu.</p>

  <p class="normal">Ancak okulu bitirince bazı şeylerin farkına vardı. Annesi, dul kaldıktan sonra hiç evlenmemiş, hayatını Nobuko’ya ve onun kız lisesine devam etmekte olan kardeşine adamıştı. Bu yüzden, Nobuko böyle bir annenin beklentilerini boşa çıkarmaya, başına buyruk davranmaya hiç hakkı olmadığını düşünüyordu. Herkes gibi onun da geleneklere uyarak, kendisine yapılan evlilik tekliflerini değerlendirmesi, bir an önce dünya evine girmesi gerekiyordu. Bu işin başka oluru yoktu...</p>

  <p class="normal">Şunkiçi adında bir yeğeni vardı. Bu çocuk o zamanlar edebiyat fakültesine devam ediyor ve gelecekte yazar olmayı düşünüyordu. Nobuko’nun bu yeğeniyle eskiden beri ahbaplığı vardı ama üniversitede okumak gibi ortak bir yanları oluştuktan sonra birbirlerine duydukları yakınlık daha da artmıştı. Yalnız aralarında bir fark vardı: Yeğeni, Tolstoyculuk ve zamanın buna benzer moda akımlarına zerre kadar ilgi duymuyordu. Almış olduğu Fransız ağırlıklı eğitimden dolayı devamlı alaycı ve nüktedandı. Şunkiçi’nin böyle her şeyle matrak geçen tavırları, her işinde son derece ağırbaşlı olan Nobuko’yu çileden çıkarıyordu. Ancak Şunkiçi ne kadar alay ederse etsin, ne kadar dalga geçerse geçsin, Nobuko’nun onu dışlaması asla mümkün değildi... Nobuko bunun farkındaydı...</p>

  <p class="normal">Öğrencilik yıllarında sık sık sergilere, konserlere gitmişlerdi. Çoğu kez Nobuko’nun kız kardeşi Teruko da onlarla birlikte oluyordu. Hem bir yerlere giderken hem de dönerken bir başka türlü mutlu oluyorlardı. Dünyaya boş verip, şen şakrak, katıla katıla gülüşüyorlardı... Fakat, bazen Teruko’nun sohbetten dışlanmış gibi olduğu durumlar da az değildi. Öyle zamanlarda Teruko gayet çocuksu bir şekilde vitrinlere dönüyor, şemsiye, ipek şal gibi eşyalara bakıyor; hiç de öyle umursanmadığı duygusuna kapılmış gibi görünmüyordu. Fakat Nobuko, Teruko’nun sohbetin dışında kaldığını fark eder etmez konuyu değiştiriyor, kız kardeşini de sohbete tekrar dahil etmek için hemen ona laf atıyordu. Ama kız kardeşini unutarak onu yeniden dışarıda bırakan da aslında yine kendisiydi. Şunkiçi ise her zamanki gibi teklifsizdi, şakacıydı... Caddenin baş döndürücü kalabalığı içinde yavaş fakat kocaman adımlarla ilerlerken, her olaya bir kulp buluyor, binbir fıkra uyduruyordu...</p>

  <p class="normal">Herkes Nobuko ve yeğenini çok yakında evlenecek bir çift olarak görüyordu. Okul arkadaşlarının hepsi, Nobuko’nun parlak geleceğini düşündükçe için için ona imreniyor, onu çekemiyorlardı. Biraz komik ama aralarında, Şunkiçi’yi tanımadıkları halde kıskançlıktan çatlayacak durumda olanlar bile vardı. Nobuko ise bir taraftan hakkında yürütülen tahminleri reddederken, öte yandan Şunkiçi’yle herkesin gözünün önünde açık açık cereyan eden samimiyetini göstermekten de kaçınmıyordu... Bu nedenle Nobuko ve Şunkiçi mezun oldukları güne dek, bütün okul arkadaşlarının belleklerinde tıpkı dünya evine yeni girmiş çiftlerin hatıra fotoğraflarındaki görünümüne benzer bir izlenim bırakmıştı...</p>

  <p class="normal">Fakat beklentilerin tersine, Nobuko okuldan mezun olduktan hemen sonra Osaka’daki bir ticaret şirketinde iş buldu ve oralı, yüksek ticaret lisesi mezunu çok genç bir delikanlıyla nişanlanıverdi... Düğün ve nikah Tokyo’da oldu... Birkaç gün sonra Nobuko yeni damatla birlikte Osaka’ya gitmek üzere istasyondaydı. Onları uğurlamak için tren istasyonuna gidenlerin anlattığı kadarıyla Nobuko her zamanki gibi şen şakraktı ve o sırada dokunsalar ağlayacak durumda olan kız kardeşi Teruko’yu teselli etmeye çalışıyordu...</p>

  <p class="normal">Okul arkadaşları Nobuko’nun bu davranışını çok esrarengiz buldu. Ama bu şaşkınlıklarının içinde bile biraz sevinç, biraz da eski kıskançlıklarına da benzemeyen başka bir tür haset vardı. Nobuko’nun dürüstlüğüne güvenen arkadaşları bütün tezgâhın annesinin başının altından çıktığını iddia etti. Ona karşı olanlarsa bu karar değişikliğini onun uçarılığına verdiler. Ama şurası muhakkak ki, bu insanlar, yaptıkları bütün tahminlerin bir varsayımdan öteye geçmediğini pekâlâ biliyorlardı. Neden Şunkiçi ile evlenmemişti? Konu herkesin kafasında kocaman bir soru işaretiydi... Ama aradan 2 ay geçtikten sonra Nobuko’yu artık kimse düşünmüyordu... Yazmaya niyetlendiği romanın dedikodusu bile belleklerden silinmişti...</p>

  <p class="normal">Bu arada Nobuko, Osaka’da yeni yuvasının temellerini atmıştı. Evleri sessiz bir çam korusunun kıyısındaydı... Çamlardaki reçine kokusu; gün ışığı ve kocasının her zamanki yokluğu... İşte yeni kiraladıkları iki katlı evdeki delişmen sessizliğe hükmeden bunlardı...</p>

  <p class="normal">Nobuko yalnızlık duygusuna kapıldığı bir öğle sonrası, dikiş iğnesi çekmecesini açtı ve dipteki pembe mektup tomarını çıkardı. Sayfaların üstünde incecik el yazısıyla şunlar yazılıydı:</p>

  <p class="normal"><span class="ideitalik">Canım Ablacığım,</span></p>

  <p class="normal"><span class="ideitalik">Artık bugünden itibaren seninle birlikte olamayacağımı düşünerek, şimdi bu satırları yazmaya başladığım şu an gözyaşlarım bir pınar oldu... Canım ablacığım, ne olur beni affet! Kendini benim için feda ettiğinden dolayı sana söyleyecek bir şey bulamıyorum...</span></p>

  <p class="normal"><span class="ideitalik">Benim için bir sürü olanaklar yarattın... Sen bunu inkâr etsen bile artık ben anlıyorum... Tiyatroya gittiğimiz o akşam, bana Şunkiçi’den hoşlanıp hoşlanmadığımı sordun... Hoşlanıyorsam onunla evlenmemi, zor da olsa bu konuda elinden geleni yapacağını söyledin... Çünkü Şunkiçi’ye verilmek üzere yazdığım mektubu okumuştun... Mektubum kaybolduğunda sana çok kızmıştım... (Biliyorum, özür dilemeye bile hakkım yok, ama büyüğümsün... Beni affetmeni tekrar rica ediyorum...) Bu yüzden o akşam benimle yaptığın sevecen konuşmaların bile bana iğneleyici gelmişti... O sinirle çocukluk edip sana yanıt bile vermediğimi gayet iyi hatırlıyorum... Fakat aradan birkaç gün geçer geçmez aniden eniştemle evlenmeye karar verdiğin zaman, kendimi affettirmek için intiharı bile aklımdan geçirmiştim... Çünkü sen Şunkiçi’yi seviyordun... (Saklamaya kalkma; bunu kimse benim kadar iyi bilemez...) Eğer arada ben olmasaydım, ve beni düşünmeseydin, kesinlikle Şunkiçi’yle evlenirdin... Sana defalarca Şunkiçi’yi sevmediğimi anlatmaya çalıştım ama fayda etmedi... Hayalinden bile geçirmediğin biriyle evlilik yaparak konuyu kapattın...</span></p>

  <p class="normal"><span class="ideitalik">Canım ablacığım, sizi Osaka’ya uğurlamadan önce bugün kucağımda getirdiğim tavuğu hatırlayacaksın... Onu civcivliğinden beri ben büyüttüm. Onu sizi selamlaması ve benimle birlikte senden af dilemesi için yanımda getirdim... Hiçbir şeyden haberi olmayan annemse zaten her gün gözyaşları içinde...</span></p>

  <p class="normal"><span class="ideitalik">Ablacığım, yarın Osaka’ya ulaştığınızda her şey bitecek... Ama geride bir kız kardeşin olduğunu asla unutma ve beni gönlünden uzak tutma... Her sabah tavuklara yem verirken hep sen aklıma geleceksin ve kimselere belli etmeden gizli gizli senin için ağlayacağım canım ablacığım...</span></p>

  <p class="normal">Nobuko, kız kardeşinin bu çocuksu mektubunu okuduktan sonra gözlerinden yaşlar süzüldü. Çuo istasyonunda tam trene binmek üzereyken bu mektubu eline tutuşturan Teruko’nun yüzündeki sevimli ifadeyi hatırlamıştı...</p>

  <p class="normal">Düşündü... Evlenmekle, kız kardeşinin söylediği gibi gerçekten kendini feda mı etmişti? Süzülen gözyaşlarının ardından içine düşen bu kuşku, Nobuko’nun eski dertlerini depreştirdi. Ama kasvetinden arınmak istediği böyle zamanlarda genellikle sessizce hayal dünyasına dalıyor, dışarıda koruluğa vuran gün ışığının akşamla birlikte yavaş yavaş sararmasını seyrediyordu...</p>

  <p class="solbaslik">2</p>

  <p class="normal">Nobuko, evliliğinin ilk 3 ayı içinde, bütün yeni evliler gibi eşiyle mutlu günler geçirdi.</p>

  <p class="normal">Kocası, biraz kadınsı, ağzından taksitle laf çıkan bir insandı... Her akşam işten dönüp yemeğini yedikten sonra vaktinin büyük bir kısmını mutlaka Nobuko’yla birlikte geçirirdi. Nobuko’nun da örgü örerken bazen kocasına gündemi meşgul eden romanlardan, müzik yapıtlarından bahsettiği olurdu. Konuşmaları, çoğu kez, eğitim aldığı üniversitenin Hıristiyan hayat görüşlerini yansıtırdı. Kocası, akşam yudumladığı içkisinden sonra, yanakları pembe pembe, gazetesini dizlerinin üstüne koyuyor, sanki böyle şeyleri ilk defa duyuyormuş gibi Nobuko’yu can kulağıyla dinliyordu. Ama bu zamana dek, konu üstüne kendi fikirlerini bildiren tek kelime etmemişti.</p>

  <p class="normal">Hemen her pazar, hava değişimi için günü birliğine Osaka ya da civardaki mesire yerlerine gittiler. Nobuko, tren, tramvay gibi toplu taşıt araçlarında başkalarını hiç umursamadan devamlı bir şeyler tıkınan Kansay bölgesi insanlarının bu huyunu hiç beğenmemişti. Bu insanlara kıyasla kocasının böyle sessiz ve efendi oluşu onu çok sevindirmişti. Gerçekten de, her zaman üstü başı derlitoplu gezen kocası, onların arasına karışsa bile şapkası, takım elbisesi, bağcıklı kırmızı potiniyle sanki bir güzellik sabunu gibi etrafa mis kokular saçıyor, girdiği her çevrede taptaze bir atmosfer yaratıyordu... Hatta bir kez geyşa dansı seyretmeye gittiklerinde tesadüfen aynı yerde kocasının iş arkadaşlarıyla karşılaşmışlardı. Nobuko eşini onlarla kıyaslayınca daha da fazla gururlanmıştı... Ama işin garibi, kocasıyla bu kaba saba, zarafetsiz insanlar arasında inanılmaz bir samimiyet vardı...</p>

  <p class="normal">İşte o sıralarda Nobuko uzun zamandır rafa kaldırdığı yapıtını hatırladı. Kocasının mesaide olduğu sıralarda hiç değilse bir-iki saatini bu işe ayırarak bir şeyler karalamaya karar verdi. Bu kararını bildirince kocası,</p>

  <p class="normal">— Yaa!... Demek artık seni popüler bir yazar olarak göreceğiz karşımızda!</p>

  <p class="normal">demiş ve her zamanki uysal tebessümüyle gülümsemişti.</p>

  <p class="normal">Fakat yazı yazma işi hiç de Nobuko’nun beklediği kadar kolay olmadı. Masanın başına oturdu ama beklentilerinin aksine kalemi tutulup kalmıştı. Kaleminin beyaz sayfalar üstünde kayıp gitmesi gerektiği halde, farkına varmaksızın elini yanağına dayamış olarak, yaz sıcağında ormanda cırıldayan ağustosböceklerini dinlerken yakalamıştı kendini...</p>

  <p class="normal">Havaların hafiften serinlemeye yüz tuttuğu eylül ayının başlarında, bir gün kocası işe giderken terden kirlenmiş gömlek yakasını değiştirmek istedi. Ama ne yazık ki, temiz bir tek yaka bile kalmamıştı evde. Hepsi temizlikçiye gitmişti. Kılık kıyafetinde son derece titiz olan kocasının canı sıkılmış, kaşlarını karartmıştı. Pantolon askılarını boynundan geçirirken,</p>

  <p class="normal">— İşi gücü bırakıp, hep böyle öykü, roman yazmakla uğraşacak olursan yandık demektir...</p>

  <p class="normal">derken hiç âdeti olmayan bir asabiyetle konuşmuştu. Nobuko hiç ses çıkarmadan başını öne eğerek ceketinin tozunu aldı...</p>

  <p class="normal">Kocası, iki üç gün sonra bir akşam, gazetelerin akşam baskısında çıkan gıda sorununu gündeme getirerek Nobuko’dan evin aylık giderlerini birazcık kısmasını istedi:</p>

  <p class="normal">— Artık sen de büyüdün! Hayatının sonuna kadar üniversiteli kız olarak kalacak halin yok!</p>

  <p class="normal">Uyarılarını bu kadar ileriye götürmesine karşın, Nobuko hiç üstüne alınmamış gibi kocasının yakasına rozet işlemeye devam etmişti. Fakat hiç adeti olmadığı halde, koca yine ısrarla sırnaşarak karısının üstüne gitti:</p>

  <p class="normal">— Şimdi bu rozeti işleyerek iş mi yapıyorsun yani? Satın almak daha ucuz değil mi?...</p>

  <p class="normal">Nobuko’nun dili tutulmuş, söyleyecek bir kelime bulamamıştı... Kocası da tedirgin bir şekilde iktisat dergisini eline almış, keyifsiz keyifsiz sayfaları çevirmeye başlamıştı.</p>

  <p class="normal">Yatak odasının lambasını söndürdükten sonra Nobuko, sırtı dönük bir halde fısıldar gibi kocasına,</p>

  <p class="normal">— Artık öykü yazmayacağım...</p>

  <p class="normal">dedi. Ama ondan hiçbir karşılık gelmedi... Bir müddet geçince aynı sözleri birkaç kez daha kısık bir sesle yineledi. Yine bir tepki göremeyince hıçkıra hıçkıra ağlamaya başladı... Kocası birkaç kez azarlasa bile o yine hafif hafif burnunu çekerek gözyaşı dökmeye devam etti. Bir müddet sonra da hiç farkına varmadan kollarını kocasının vücuduna kenetlemişti... Ertesi sabah yine her zamanki gibi canciğerdiler...</p>

  <p class="normal">Bu olayın ardından daha garip bir şey oldu... Saat geceyarısını geçtiği halde kocası hâlâ ortalıkta yoktu... Nihayet geldi, fakat yağmurluğunu bile başından çıkaramayacak kadar sarhoştu. Nefesi içki kokuyordu. Nobuko hafifçe kaşlarını çatarak çarçabuk kocasının üstünü değiştirdi. Dili ağzında zor dönen koca, o haline rağmen iğneleyici alaylarından da vazgeçmiyordu:</p>

  <p class="normal">— Bu akşam geç geldiğim için, rahat rahat öykü yazmaya fırsat bulmuşsundur inşallah!..</p>

  <p class="normal">Bu sözler bir erkek değil de sanki bir kadının ağzından çıkıyormuş gibi gelmişti Nobuko’ya. O gece yatağa girer girmez sicim gibi gözyaşları dökmüştü... Teruko onun bu halini görseydi kim bilir ne kadar üzülür, birlikte ağlardı...</p>

  <p class="normal">— Teruko! Terukom! Canım kardeşim... Hayattaki tek güvencim, tek dayanağım sensin...</p>

  <p class="normal">Nobuko kız kardeşine gönlünün derinliklerinden böyle seslenirken başucunda yatan kocasının içki kokusuna tahammül etmeye çalışıyordu... Nitekim, yatakta bir taraftan öbür tarafa döndü durdu... Bütün gece gözüne bir damla uyku girmedi...</p>

  <p class="normal">Ertesi gün, her zamanki gibi yine araları düzeldi.</p>

  <p class="normal">Buna benzer olaylar devam edip giderken, yavaş yavaş sonbaharın ortasına gelmişlerdi. Nobuko’nun masaya oturup yazı yazması yok denecek kadar azalmıştı. Kocası da onun edebiyat söyleşilerini iyiden iyiye kanıksamaya başlamıştı. Artık her akşam dört köşe mangalın etrafına karşılıklı oturuyorlar, ev işlerinden, geçim sıkıntılarından söz ederek incir çekirdeğini doldurmaz konularda vakit öldürüyorlardı. Özellikle akşam içkisini yuvarladıktan sonra kocasının her şeyden fazla üstünde durduğu bir konu vardı ki bu konu her açıldığında Nobuko onu kaygıyla izliyordu. Genç adam son zamanlarda bıraktığı bıyığını hiç farkına varmadan kemirmeye başlıyor, her zamankinden huzurlu bir şekilde; düşüne düşüne,</p>

  <p class="normal">— Eh, artık çocuk yapmanın zamanı geldi...</p>

  <p class="normal">şeklinde konuşmalar yapıyordu.</p>

  <p class="normal">Tam o sıralarda aylık dergilerde yeğeninin yazıları çıkmaya başlamıştı. Nobuko evlendikten sonra Şunkiçi’yle yazışmayı çoktan kesmişti. Ancak, kız kardeşinin gönderdiği mektuplardan, onun edebiyat fakültesini bitirdiğini, <span class="ideitalik">Donin</span> dergisinde iş bulduğunu öğrenmişti. Zaten bundan fazlası artık Nobuko’yu ilgilendirmiyordu. Fakat dergide onun öyküsünü görünce içinde eski günlere duyduğu eski özlemin hiç değişmediğini fark etti. Sayfaları çevirirken defalarca kendi kendine gülümsedi. Öykülerinde bile her zamanki gibi kayıtsız ve şakacıydı. Eski samuraylardan Miyamoto Musaşi’nin iki kılıcı aynı anda kullanması gibi Şunkiçi de ‘kayıtsızlık’ ve ‘hiciv’ gibi iki silahı aynı anda ve aynı ustalıkta kullanabiliyordu. Fakat, her şeyi hafife alan bu kara mizahın arkasında şimdiye dek hiç farkına varmadığı bir karamsarlık, her şeye boşvermişlik duygusu saklıydı sanki... Nobuko, bütün bunları düşününce, içinde bir suçluluk duygusu hissetmekten kendini alamadı...</p>

  <p class="normal">Son olaylardan sonra Nobuko kocasına daha da sevecen davranmaya başladı. Koca, soğuk gecelerde mangalın bir ucuna oturuyor, etrafa devamlı gülücükler saçan karısının pırıl pırıl yüzünü seyrediyordu. Makyajsız hiç karşısına çıkmamış olan bu yüz, şimdi eskisinden daha genç, daha diri duruyordu... Karısı, odaya tepeleme yığdığı dikiş nakış malzemelerinin arasında hamarat hamarat dikiş dikerken bir taraftan da ona Tokyo’daki düğün anılarından söz ediyordu... Koca hiç dikkat etmediği ayrıntıları duydukça hem şaşırıyor hem de seviniyordu.</p>

  <p class="normal">— Pes yani! Nasıl oluyor da bu kadar ince ayrıntıları hatırlayabiliyorsun!</p>

  <p class="normal">Kocası böyle takılınca Nobuko susuyor, fettan fettan gözlerini konuşturuyordu. Sahi nasıl oluyordu da düğün belleğinde bu kadar teferruatlı yer etmişti? Düşündükçe, Nobuko’ya da tuhaf geliyordu bu durum...</p>

  <p class="normal">O sıralarda annesinden, Teruko için söz kesildiğini bildiren bir mektup aldı. Evlilik işlemleri devam ederken Şunkiçi’nin Teruko için Tokyo’nun banliyösünde ev tuttuğunu söylüyordu. Hemen annesine ve kız kardeşine uzun bir kutlama mektubu yazarak sonunu şöyle bitirdi:</p>

  <p class="normal"><span class="ideitalik">Düğüne gelmek için gerçekten can atıyorum... Ancak ben yokken kocama ve ev işlerimize bakacak kimsemiz yok. Elimde olmayan bu nedenle maalesef düğünde bulunamayacağım.</span></p>

  <p class="normal">Bu mektubu yazarken, kendisinin de anlayamadığı bir nedenle sık sık kaleminin tutulduğunu hissetmiş, ne yazacağını şaşırdığı olmuştu. Böyle durumlarda mektuptan gözlerini kaldırarak hep koruyu seyretmişti. Koruluk, güz mevsimi başında buz gibi duran gökyüzünün altında, renkleri koyu yeşilden siyaha çalan çamlarla doluydu...</p>

  <p class="normal">O akşam kocasına Teruko’nun evlilik konusunu açtı. Kız kardeşinin konuşmasını taklit ederek konuşurken, kocası yüzünde her zamanki tebessümü, onu ilgiyle dinlemişti... Fakat, her nedense Nobuko’nun kocasına değil de sanki kendi kendine konuşuyormuş gibi bir his belirmişti içinde... Birkaç saat sonra kocası,</p>

  <p class="normal">— Artık yavaş yavaş yatsak iyi olacak...</p>

  <p class="normal">demiş, bir eliyle sakalını sıvazlayarak sanki çok yorulmuş gibi mangalın başından kalkmıştı. Kız kardeşine ne hediye alacağına henüz karar veremeyen Nobuko, maşayla külün üstüne yazı yazarken birdenbire başını mangaldan kaldırarak şöyle dedi:</p>

  <p class="normal">— Ne tuhaf! Artık benim de bir eniştem olacak...</p>

  <p class="normal">— Bunun neresi tuhaf! Madem kız kardeşin var, elbette enişten de olacak...</p>

  <p class="normal">Kafasında binbir düşünce, gözleri dalıp gitmişti Nobuko’nun... Kocasına hiç karşılık vermedi...</p>

  <p class="normal">Teruko ile Şunkiçi, aralık ayının ortasında yaptıkları düğünle dünya evine girdiler. O gün öğle üzeri, lapa lapa kar yağarken, Nobuko yemeğini her zamanki gibi yine tek başına yedi. Fakat yediği balığın kokusu her nedense ağzına yapışıp kalmıştı.</p>

  <p class="normal">— Tokyo’da hava nasıl ki? Orada da kar yağıyor mu acaba?</p>

  <p class="normal">Loş salonda mangalın kenarına yaslanmış bunları düşünürken kar daha da şiddetlendi... Fakat, balığın o sevimsiz kokusu hâlâ damağındaydı...</p>

  <p class="solbaslik">3</p>

  <p class="normal">Nobuko, ertesi yılın sonbaharında, şirketten görevli olarak gönderilen kocasıyla birlikte uzun bir ayrılığın ardından memleketi olan Tokyo’nun topraklarına yeniden ayak bastı. Kocasının işi başından aşkın ve zamanı çok kısıtlı olduğundan Nobuko’yu annesinin evine getirip şöyle bir görünmüş, onun haricinde bir gün olsun karısıyla birlikte vakit geçirecek fırsat bulamamıştı... Nobuko’nun kız kardeşi, şehrin yeni kurulan bir banliyö semtinde oturuyordu. Tren ancak belli bir yere kadar gidiyor, ondan sonra da çekçek arabasına binmek gerekiyordu. İşte böyle bir yolculuğu Nobuko, ıssız kır yollarında tangır tungur arabada sallanarak tek başına yapmak zorunda kaldı... Kız kardeşinin evi, kentin bittiği ve pırasa tarlalarının başladığı yeni yerleşim bölgesindeydi. Fakat civardaki kiralık dairelerin hepsi aralarında bir boşluk bile bırakmadan bitişik düzen sıralanmışlardı. Bahçe kapılarının etrafı gül cinsinden çitlerle çevrilmiş, içeride yere parelel ahşap çamaşır sopaları dikilmişti... Hepsi tekdüze mimariyle yapılmış evlerden oluşan bu banliyö semti, özensiz görünümüyle Nobuko’yu epey düş kırıklığına uğrattı.</p>

  <p class="normal">Kapıdan içeriye bağırdı. Sesine çıkanın yeğeni olacağını dünyada tahmin etmemişti. Şunkiçi de bu ender ziyaretçiyi karşısında görünce,</p>

  <p class="normal">— Vay, vay! Kimler gelmiş!</p>

  <p class="normal">diyerek sevincini belli etti. Şunkiçi eskiden hep sıfıra vurulmuş saçlarla gezerdi ama şimdi öyle değildi.</p>

  <p class="normal">— Merhabalar!</p>

  <p class="normal">— Buyur buyur yukarıya gel! Evde benden başka kimse yok ama ne fark eder ki... Buyur çık!</p>

  <p class="normal">— Teruko nerede? Evde yok mu?</p>

  <p class="normal">— Alışverişe gitti. Hizmetçi de arkasından çıktı.</p>

  <p class="normal">Nobuko, kapının girişinde gösterişli mantosunu yavaşça çıkarırken biraz tedirgindi.</p>

  <p class="normal">Şunkiçi misafirini hem çalışma hem de misafir odası olarak kullandıkları 15 metrekarelik odaya oturttu. Oda kitap ve dergilerle tıklım tıkıştı. Özellikle kâğıt kapının yanındaki kırmızı sandal ağacından yapılmış küçük masanın etrafı; gazeteler, dergiler, sayfa sayfa el yazısı kâğıtlarla darmadağındı. Bu kargaşanın arasında evde genç bir hanım olduğunu anlatan tek bir belirti, odadaki cumbanın duvarına yaslanmış koto denilen çalgıydı. Nobuko bir süre, bu yeni girdiği ortamı merakla inceledi.</p>

  <p class="normal">— Bizi ziyaret edeceğini mektubundan öğrendik ama, bugün geleceğini hiç tahmin etmemiştik doğrusu...</p>

  <p class="normal">Şunkiçi sigarasını yakarken sevinçten gözlerinin içi parlıyordu.</p>

  <p class="normal">— Nasılsın? Osaka’da hayat nasıl?</p>

  <p class="normal">— Sizler nasılsınız? Mutlu musunuz?</p>

  <p class="normal">Daha sohbetin başındaki bu iki çift lafla bile, Nobuko’nun özlem duyduğu eski anılar gözlerinin önünde birden canlanıverdi... İşin gerçeği, Tokyo’dan ayrıldı ayrılalı birbirlerine hiç mektup yazmamışlardı. İki yıl kadar önce başlarından geçen olayın tatsız tortusu, tahminlerinin aksine Nobuko’yu şu an pek tedirgin etmemişti. Mangalın çevresine oturdular, bir taraftan ellerini ısıtırken bir taraftan da sohbeti koyulaştırdılar. Nelerden bahsetmemişlerdi ki... Şunkiçi’nin öykülerinden mi söz etmediler, tanıdık insanların dedikodusunu mu yapmadılar, Osaka ve Tokyo arasındaki yaşantı farklarından mı bahsetmediler... Kısacası, yarenlik konusu o kadar boldu ki ne kadar konuşsalar hiç biteceğe benzemiyordu... Ama, aralarında sanki söz birliği etmiş gibi yine yalnız bir konuya hiç dokunmadılar; o da kendi özel hayatlarıydı... Zaten eskiden de bütün söyleşileri, muhabbetleri hep bu tarzda olmuştu... Evet, Nobuko’nun karşısındaki insan gerçekten yeğeni Şunkiçi’nin ta kendisiydi... Şu anki sohbet tarzlarından bunu bir kez daha iyice anlamıştı...</p>

  <p class="normal">Hasbıhal ederken bazen aralarına sessizlik girdiği de oldu... Böyle durumlarda Nobuko tebessüm ederek hep mangaldaki külleri seyretmişti. İçinde sanki beklentiye benzer duyguların varlığını sezer gibiydi ama bunu kendisine itiraf etmek istemiyordu... Şunkiçi belki tesadüfen belki de olayın farkında olduğu için hemen yeni bir konu buluyor, onu daldığı dünyadan çekip alıyordu. Sigarasını tüttürerek konuşmasına devam ederken gayet sakin ve yapmacıksızdı... Onun bu doğallığını kaçamak bakışlarla da olsa gözlemlemişti Nobuko...</p>

  <p class="normal">O sırada Teruko geldi. Ablasını karşısında görünce dünyalar onun oldu. Nobuko’nun da sevinçten gözleri dolu dolu olmuştu. Görüşmeyeli başlarından geçen olayları birbirlerine anlatmaya başlayınca, Şunkiçi’nin pabucu çoktan dama atılmıştı bile... İki kardeşin arasında Teruko daha bir cıvıl cıvıldı. Kümeste beslediği tavuklara kadar her şeyi eksiksiz anlatırken yanakları pembe pembe olmuştu... Şunkiçi ise onları seyrederken her zamanki gibi sırıtarak sigarasını püfürdetmeye devam etmişti.</p>

  <p class="normal">Nihayet, hizmetçi kız da döndü. Şunkiçi, kızın getirdiği bir tomar kartı aldı ve köşedeki çalışma masasına oturarak yazı yazmaya başladı. Teruko, az öncesine dek evde hizmetçinin bulunmadığını öğrenince afallamıştı.</p>

  <p class="normal">— Abla, sen buraya geldiğinde evde kimse yok muydu?</p>

  <p class="normal">— Yoktu. Evde yalnız Şunkiçi vardı.</p>

  <p class="normal">Nobuko bunları söylerken, konuya olan serinkanlı ve hazımlı tavrını vurgulamak ister gibiydi. Bu sırada masa başında yazı yazmakta olan Şunkiçi söze karıştı:</p>

  <p class="normal">— Kocana teşekkür etmen lazım... Çünkü sayın ablana elceğizimle çay bile yaptım...</p>

  <p class="normal">Teruko gözlerini ablasının gözlerine dikerek hınzır hınzır fıkırdadı... Kocası Teruko’nun bu gülüşüne bir şeyler söyleyebilirdi... Ama Şunkiçi, sanki işine öyle geliyormuş gibi hiç yanıt vermedi.</p>

  <p class="normal">Çok geçmeden hep birlikte akşam yemeği için masaya oturdular. Teruko masadaki yumurtaları kendi beslediği tavuklardan elde ettiğini söyledi. Şunkiçi dedi ki:</p>

  <p class="normal">— İşte insanlar böyle, dedi, geçinmek için hep çalıp çırpıp gasp ediyorlar... Bunun en ufak örneği de işte önümüzdeki yumurta...</p>

  <p class="normal">Şunkiçi, Nobuko’ya şarap ikram ederken, yine sosyalist nutuklar atmaya başlamıştı. Böyle konuşuyordu ama gördüğü kadarıyla aralarında yumurtayı en çok seven de kendisiydi... Teruko onun bu görüşüne,</p>

  <p class="normal">— Saçmalama ya!</p>

  <p class="normal">demiş, arkasından da çocuk gibi katıla katıla gülmüştü... Nobuko onların sofrada yarattıkları neşeli havaya bakıp, kendi çektiği sıkıntıları hatırlamadan edemedi. Uzaklarda, çok uzaklarda çam korusunun içindeki yemek odasında, neşeden yoksun, tatsız tuzsuz geçen akşamlarını anımsamıştı...</p>

  <p class="normal">Meyvalarını yiyip sofradan kalktıktan sonra da sohbete devam ettiler. Şunkiçi, gecenin bu geç vaktinde lambanın altında bağdaş kurarak yine kendine özgü bilgiç konuşmalarına başlamıştı. Fakat anlatım biçimi o kadar akıcıydı ki, Nobuko yeniden eski yıllarına dönmüş gibi olmuştu. Coşku ve hayranlıkla Şunkiçi’yi süzdü.</p>

  <p class="normal">— Ne yapsam acaba? Yoksa ben de mi roman yazmaya başlasam?!...</p>

  <p class="normal">Yeğeni, Nobuko’ya Gourmont’dan bir özdeyişle karşılık verdi.</p>

  <p class="normal">— “Esin perilerinin hepsi dişidir... Bu yüzden onların kalbini fethedip kendine kul köle edenler yalnız ve yalnız erkeklerdir...”</p>

  <p class="normal">Onun bu sözlerini duyan Nobuko ve Teruko söz birliği etmiş gibi Gourmont’un fikrine şiddetle karşı çıktılar:</p>

  <p class="normal">— Yani şimdi, müziği esinleyen tanrı Apollon’un cinsiyeti erkek diye, müzisyenlerin yalnızca kadınların arasından çıktığını mı söyleyelim?... Olur mu hiç öyle şey!</p>

  <p class="normal">Teruko ciddi ciddi bu lafları etmişti.</p>

  <p class="normal">Bu arada vakit iyice ilerleyince, Nobuko artık o gün orada gecelemeye karar verdi.</p>

  <p class="normal">Şunkiçi yatağa girmeden önce arka balkonun uzun pancurlarından birini açarak pijamasıyla küçük bahçeye indi. İçeriye rasgele seslendi:</p>

  <p class="normal">— Hey çocuklar, buraya gelin! Bakın mehtap çıkmış!</p>

  <p class="normal">Eşikteki bahçe terliklerini giyerek Şunkiçi’nin ardından giden yalnız Nobuko oldu... Çorabını çıkarttığı için, soğuk soğuk ayağına değen çiy taneleri onu hafiften ürpertmişti.</p>

  <p class="normal">Ay, köşedeki kurumuş ince çam ağacının tepesindeydi... Şunkiçi ağacın altında durmuş hafif aydınlık gökyüzünü seyretmeye başlamıştı...</p>

  <p class="normal">— Ortalığı korkunç ot kaplamış...</p>

  <p class="normal">Nobuko, bakımsızlıktan balta girmemiş ormana dönen bahçede son derece tedirgin bir şekilde ilerleyerek zar zor Şunkiçi’nin yanına gelebildi... O ise gökyüzünü seyrederken;</p>

  <p class="normal">— Bugün ayın on üçü...</p>

  <p class="normal">diye kendi kendine mırıldanıyordu.</p>

  <p class="normal">Uzun bir süre hiç konuşmadılar... Neden sonra yavaşça söze giren yine Şunkiçi oldu:</p>

  <p class="normal">— Sana kümesimizi göstereyim mi?...</p>

  <p class="normal">Nobuko, sessizce başını sallayarak onayladı... Kümes, altında durdukları ağacın tam karşısındaki köşedeydi. Yan yana oraya dek yürüdüler... Etrafı hasır çevrili yarı karanlık kümesin içi, pis pis tavuk kokuyordu... Şunkiçi eğilip içeriye baktı ve sırf bir şey söylemiş olmak için,</p>

  <p class="normal">— Uyuyorlar!</p>

  <p class="normal">diye fısıldadı... O sırada Nobuko, “Yumurtası insanlar tarafından çalınan tavukların durumu nicedir?” sorusunu aklından geçirmekteydi...</p>

  <p class="normal">Bahçeden eve döndüklerinde Teruko’yu çalışma masasının önünde dalgın dalgın lambayı seyrederken buldular. Abajura konan yeşil bir sineğin üstündeydi gözleri...</p>

  <p class="solbaslik">4</p>

  <p class="normal">Ertesi gün Şunkiçi evde bulunan tek takım elbisesini giymiş hole inmişti. Bir yıl önce ölen arkadaşının mezarını ziyarete gidecekti.</p>

  <p class="normal">— Tamam mı? Bekle beni... Öğleye kadar kesin dönerim.</p>

  <p class="normal">Nobuko’ya ısrarla böyle konuştu. İncecik ellerinde Şunkiçi’nin kasketini tutan Nobuko da hiçbir şey söylemeden sadece gülümseyerek karşılık vermişti.</p>

  <p class="normal">Teruko kocasını uğurladıktan sonra ablasını mangalın başına oturttu ve tüm hamaratlığıyla çay pişirip servis yaparak ona zevkle hizmet etti. Arkasından yarenliğe gelmişti sıra. Bahsedilecek konu o kadar çoktu ki; hangi birini söylesindi... Bitişikteki komşu evli kadının dedikodusunu yaptı... Röportaja gelen gazetecilerden söz etti... Kocasıyla birlikte seyrettikleri yabancı tiyatro gruplarını anlattı... Nobuko dinledikçe mahzunlaşmıştı... Onu en hassas yerinden vuran bu konuşmaların sonu gelmek bilmiyordu... Konuşulanları gelişi güzel dinleyip baştan savma yanıtlar vermeye başlayınca, bu durum kız kardeşinin gözünden kaçmadı. Teruko endişelenmişti,</p>

  <p class="normal">— Ne oldu abla? Neyin var?</p>

  <p class="normal">Neyi olduğunu Nobuko’nun kendisi de pek anlayamamıştı...</p>

  <p class="normal">Duvar saati 10’u vurunca Nobuko miskin miskin gözlerini kaldırarak sordu:</p>

  <p class="normal">— Şunkiçi biraz gecikmedi mi?</p>

  <p class="normal">— Daha gelmez!</p>

  <p class="normal">Teruko duvardaki saate baktıktan sonra ablasının hiç beklemediği bir şekilde buz gibi bir sesle yanıt vermişti. Fakat bu sözlerinde, kocasının sevgisi kendine yettiği için hayatından memnun olan bir genç kadının duyguları saklıydı...</p>

  <p class="normal">Bu sözleri işittikten sonra Nobuko daha da durgunlaşmış, duyguları melankolinin sınırlarına gelip dayanmıştı... Çenesini kimonosunun yakasının içine gömerek, şaka yollu,</p>

  <p class="normal">— Terukocuğum, sen çok mutlusun...</p>

  <p class="normal">dedi ama şaka yollu bile söylese bu sözlerinde artık saklayamadığı, ciddi bir kıskançlık gizliydi... Teruko çocuk gibi kıkırdarken, gözleriyle ablasını sorgular gibiydi.</p>

  <p class="normal">— Sen mutlu değil misin sanki? Sen de mutlusun... Kalkmış bana ‘Sen çok mutlusun!’ diyorsun... Aşk olsun abla! Bak bu lafını hiç unutmayacağım...</p>

  <p class="normal">Teruko biraz da şımararak ablasına bunları söyledi. Ama onun bu sözleri Nobuko’ya bir kurşun gibi gelmiş, onu canevinden vurmuştu... Bakışlarını yerden kaldırarak Teruko’ya,</p>

  <p class="normal">— Gerçekten öyle mi düşünüyorsun?</p>

  <p class="normal">diyerek bir soruyla karşılık verdi. Fakat sonradan pişman oldu. Teruko şaşkın şaşkın bakarken bir an ablasıyla göz göze geldi. Gerçekten ablasının yüzünde pişmanlık okunuyordu. Nobuko zoraki gülümsedi...</p>

  <p class="normal">— Böyle düşünmen beni mutlu kılar...</p>

  <p class="normal">Aralarına bir sessizlik çöktü. Mangalın etrafında demir çaydanlığın fokurtusu ve duvar saatinin ‘tik tak’ını dinliyorlardı.</p>

  <p class="normal">— Abla, yoksa eniştem sana iyi davranmıyor mu?</p>

  <p class="normal">Teruko çekine çekine de olsa kısık bir sesle, nihayet sorabilmişti bu soruyu. Sesinin tonu ablasına karşı duyduğu acıma duygularıyla yüklüydü. Ama Nobuko’nun yüreği daralmıştı. Orada artık şefkati, merhameti koyabileceği bir yer yoktu. Başını dizlerinin üstüne koydu ve hiçbir yanıt vermedi. Gazetede okuduğu haberler, Osaka’dakinin aynısıydı. Pirinç fiyatlarından söz ediyordu.</p>

  <p class="normal">Çıt çıkmayan salonda belli belirsiz bir hıçkırık sesi duyuldu. Nobuko gazeteden başını kaldırınca mangalın karşısında oturan kardeşini, kimonosunun uzun kolunu mendil gibi yüzüne kapatmış ağlarken gördü.</p>

  <p class="normal">— Ağlama, niye ağlıyorsun ki!</p>

  <p class="normal">Nobuko böyle söyledi ama, o pek susacağa benzemiyordu. İçinden gaddarca bir sevinç duyarak sessizce kız kardeşinin inip kalkan omzunu seyretti. Sonra da eğildi ve hizmetçi kızın duyamayacağı kadar sesini alçaltarak konuştu:</p>

  <p class="normal">— Seni kırdıysam özür dilerim... Ama şunu bil ki, senin mutluluğun benim için en büyük sevinç kaynağı. Bunu içtenlikle söylüyorum ve Şunkiçi’nin hep seni sevmesini diliyorum...</p>

  <p class="normal">Bunları söylerken Nobuko’nun kendisi de, kendi sözlerinin etkisine girerek duygusallaşmaya başladığını hissetti. Teruko kolunu indirerek gözyaşlarıyla yıkanmış yüzünü yukarı kaldırdı. Fakat inanılır gibi değildi... Bu bakışlarda öfkeden, ıstıraptan en ufak bir kırıntı bile yoktu. Yalnız, bir türlü bastıramadığı kıskançlık duygusuyla gözlerinin içi alev alevdi...</p>

  <p class="normal">— Hepsi de hepsi ama, neden dün gece sen.......</p>

  <p class="normal">Lafının sonunu getiremeden tekrar elini yüzüne kapatarak sanki bir sara nöbeti geçiriyormuş gibi öncekinden daha kötü bir şekilde yeniden hıçkırıklara boğuldu.</p>

  <p class="normal">Birkaç saat sonra Nobuko, bindiği çekçek arabasında sarsıla sarsıla istasyona doğru hızla ilerlemekteydi. Arabanın tentesini dört köşe kesmişler ve şeffaf bir naylon yapıştırmışlardı. Dış dünyaya ancak önündeki minik pencereden bakabiliyordu. Evler tek tük denecek kadar azalmış, ortalık ıssızlaşmıştı. Sonbaharda tepeleri sarıya, kırmızıya bürünmüş ağaçlar araba ilerledikçe yavaş yavaş ip gibi arkaya aktı gitti... Bu sonbahar manzarasında kımıltısız kalan tek şey, incecik bulutlarla kaplı soğuk gökyüzüydü. Nobuko artık huzurluydu ama duyduğu huzur aslında çaresizce kadere boyun eğmekten öteye geçemiyordu... Teruko’nun ağlama krizi geçtikten sonra, ayrılırken yeniden dökülen gözyaşlarıyla birlikte, iki kardeş eskiden olduğu gibi bir kez daha canciğer birbirlerine kenetlenmişlerdi. Fakat olan biteni de yadsıyamazlardı, çünkü olanlar bir gerçekti... Şunkiçi’nin dönmesini beklemeden çekçek arabasına bindiğinde, kız kardeşiyle artık sonsuza dek iki yabancı haline geldiklerini anladığı an, kalbine sanki koskocaman bir buzdağı yapışmış gibi hissetmişti kendini.</p>

  <p class="normal">Düşüncelerinden sıyrılıp arabanın penceresinden etrafa göz attı. Eniştesini, banliyönün çöplükten farksız sokaklarında elinde baston arabaya doğru yürürken görünce şok geçirdi. Acaba ne yapsaydı? Arabayı mı durdursaydı.... Yoksa boşverip yoluna mı devam etseydi. Gümbür gümbür çarpan kalbini bastırmaya çalışırken tereddütler içindeydi... Pencereden gördüğü kadarıyla birbirlerine öyle yaklaşmışlardı ki... Şunkiçi karanlık havada su birikintilerinin içinde yürümekteydi. Tam araba onun yanındayken,</p>

  <p class="normal">— Şun!</p>

  <p class="normal">diye bağırmak geçti içinden... Ama hâlâ kararsızdı... Durumdan haberi olmayan Şunkiçi ise arabayı geride bırakarak yürüdü gitti...</p>

  <p class="normal">Hafif bulanık gökyüzü, seyrek seyrek evler, tepeleri toprağa doğru eğilmiş ağaçlar... Her şeyden uzak, insansız, ıssız bir kenar mahalledeydi...</p>

  <p class="normal">— Sonbahar...</p>

  <p class="normal">dedi kendi kendine...</p>

  <p class="normal">Buz gibi arabanın içinde yalnızlığı ve hüznü bütün varlığında hissederken, sadece bu mevsimi düşünmekteydi Nobuko...</p>
</body>
</html>
