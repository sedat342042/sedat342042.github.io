<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <div class="chapter">
    <h2 class="kitapickapak" id="calibre_toc_49"><br class="calibre3"/>
    <br class="calibre3"/>
    <br class="calibre3"/>
    46<br class="calibre3"/>
     <br class="calibre3"/>
    8 Mayıs 1999 Cumartesi</h2>

    <p class="indentmetin">Az önce Umut aradı. Eninde sonunda öğreneceğini bildiğimden dün gerçekleşen hayalet teröründen söz etmedim ona. Umut iki gün önce Ceyda'yla, dün de Burak'la konuşmuş. Muhabbeti onlar açmış. Umut'un iyi bir sinema izleyicisi olduğunu bildiklerinden hayaletle mücadele etme konusunda ona danışmış olabilirler. Bu çok gülünç ama ben de aynı nedenden dolayı Umut'a danışmıştım. Umut bana Lütfü, Burak ve Ceyda'nın başına gelenleri anlattı. Lütfü'ye olanları Burak aktarmış ona. Sırasıyla Ceyda'nın aynalarda gördüğü korkunç yaşlı kadını, Burak'ın cep telefonları tarafından nasıl cehennemin içine çekildiğini, onun kulağına cehennemin acısını akıtacak kadar ileri giden oyunun detaylarını ve Lütfü'nün sayılarla başının nasıl derde girdiğini anlattı. Umut onlara benimle geçen sohbeti aktarmamış ve benimle ilgili konularda hep üstü kapalı konuşmuş. Bunu duyduğumda derin bir oh çektim. Zaten olaylar yüzünden kuşkuları üstüme çekmiştim, Umut'la aramızda geçen konuşma ortaya çıksaydı jürinin gözünde iyice şansım azalırdı.</p>

    <p class="indentmetin">Bugün her şeyin daha iyi farkına varıyorum. Zafer sarhoşluğunun tam zıttı olan karabasan sarhoşluğu diye bir olgu olmalı, çünkü dün gece ben resmen karabasan sarhoşuydum; yaşadığım dehşetin izleri çok bulanıktı, üzülmem gerekiyordu ama üzülemiyordum, hiçbir şey hissedemiyordum. Şimdi ise çekmem gereken ıstırapların, sancıların ve pişmanlıkların neler olduğunu biliyorum ve onları layıkıyla çekiyorum. Yaşadığım kötü olaylar üst üste <span class="ideitalik1">flashback</span> usulü gözlerimin önünden geçiyor. Bir korku filmi kahramanının yaşadıkları kadar şey yaşadım ve işin kötüsü; ana kahramanı olduğum korku filminin sahneleri beynimde canlanmaya devam ediyor. Bu kolay kolay katlanılacak bir durum değil. Şimdiki zamanda gördüğüm herhangi bir nesne –hayaletli– geçmişimdeki korkunç anları bana yeniden anımsatabiliyor. Bir çay kaşığı Ersin'in üzerine dökülen kaynar çayı, bir vantilatör Murat'ın kellesinin peşindeki pervaneyi, silikonlu bir mankenin fotoğrafı Şebnem'in marul gibi buruşmuş göğüslerini, bir ekonomi haberi Lütfü'nün sayılarla yaşadığı gündüz kâbusunu, bir cep telefonu reklam cıngılı Burak'ın elektromanyetik dalgalar yüzünden hayvanlaşmış suratını ve –<span class="ideitalik1">the last but not the least</span>– bir uçan balon, Ersin'in hava yastığıyla çarpıştığı kanlı savaşı imgelemimde yeniden, yeniden, yeniden hortlatıyor. Bu hep böyle mi sürecek? Yoksa bir zaman sonra unutacak mıyım? Zaman, hep dedikleri gibi ilaç olacak mı? Her şeyi unutacak ve yeni bir hayata başlayacak mıyım? Her zaman bir optimist olmuşumdur ama şimdi gelecek konusunda hiçbir ümidim yok.</p>

    <h2 class="kitapickapak" id="calibre_toc_50"><br class="calibre3"/>
    <br class="calibre3"/>
    <br class="calibre3"/>
    47<br class="calibre3"/>
     <br class="calibre3"/>
    11 Mayıs 1999 Salı</h2>

    <p class="normal1">Salı, ayrılığın ve yalnızlığın dördüncü günüydü. Güldem evinin koridorunda voltalar atıyordu. Sıkılıyordu, hem de çok. Kulağı telefondaydı. Bir çalsa, diyordu. Kim arayabilirdi ki onu? Bütün arkadaşları ondan uzaklaşmıştı. Sevgilisi de terk etmişti onu. Dünyada kimse kalmamıştı.</p>

    <p class="normal1">Odasına geri döndü. Masasına oturdu. Çekinerek kalemi eline aldı. Anlatmadığı bir şey kalmıştı, bunu mutlaka anlatmalıydı.</p>

    <p class="indentmetin">O gün, Ersin-Hava Yastığı Muharebesi'nin olduğu gün, bir şey daha oldu. Bunu itiraf etmeliyim. –Doğrusu itiraf etmem gereken başka şeyler de var, özellikle hayalete karşı olumlu ve olumsuz duygularımda gerektiği kadar samimi olamadım– Neyse, dört gündür o gün olan ama günlüğümde anlatmaktan kaçındığım olayı yazmak için masama oturuyorum ama bir türlü elim kalemime gitmedi, bugün yazmalıyım artık.</p>

    <p class="indentmetin">Ersin hava yastığına karşı mücadelesini sürdürürken yardım çağırmam gerekirken arabadan uzaklaşamamamın tek nedeni kendi kendime uydurduğum "uzaklaşırsan ölür" tehdidi değildi. O savaş esnasında başka bir şey daha oldu.</p>

    <p class="indentmetin">Ersin'in emniyet kemerinden kurtulmasının hemen öncesinden söz ediyorum. Yağmurun yarattığı esintiden farklı, dondurucu bir rüzgâr aniden etrafımda peydahlandı. Çok güçlü bir rüzgâr olduğu belliydi. Yerdeki çakıl taşlarının havalanıp yerin birkaç santim yukarısında dairesel hareketlerle dans ettiklerini gördüm. Bu kadar güçlü bir rüzgârın bir adamı bir vazoya sokabileceğini düşündüğümü hatırlıyorum. Ama rüzgârın art niyeti yoktu, daha çok benimle oynuyor gibiydi. Tüylerimi diken diken eden soğukluğuyla bana dokunup dokunup kaçıyordu. Kaynağı belirsiz koyu bir gölgenin etrafımda döndüğünü görebiliyordum. Görünmez cismin hareketleri utangaç bir aşığın beceriksiz sevişme çabasını anımsattı bana. Ben ise ilk sevişmesinin öncesinde taş kesilmiş bir kız edasındaydım. Hayaletin etrafımda fır döndüğünü hissediyordum ama ne yapmam gerektiğini bilemiyordum. Sonra hayalet dudaklarıma doğru yaklaştı. Bu arada arabanın içinde hava yastığının zayıf bir anını kollayan Ersin emniyet kemerinden kurtulmak üzereydi. Sevgilimin çırpınışını izlerken bir hayaletin dudaklarıma yaklaştığını hissetmek çok tuhaf bir duyguydu. İçgüdüsel bir hareketle dudaklarımı araladım. Hayaletin görünmez gövdesi dudaklarıma dokunduğu anda tir tir titredim. Buz gibiydi. Ama iyi gelmişti.</p>

    <p class="indentmetin">Hayalet beni öptü.</p>

    <p class="indentmetin">Ardından hemen kaçtı. Hayaletin öpücüğü uzun sürmemişti, belki bir belki iki saniye. Ama büyülü bir andı. Tüm bedenimle, tüm ruhumla hissettiğim bir dokunuştu. Sanki o kısacık sürede hayalet benimle sevişmişti. Bunu fırsat bilen Ersin emniyet kemerinden kurtulmuştu ama açıkçası o anda benim bunu düşünmeme imkân yoktu. Büyülenmiştim bir kere. Öpücükten sonra titredim. Soğuk olduğu için değil, zevk yüzündendi titremem. Hayali ama hayali olduğu kadar da güçlü bir orgazmdı yaşadığım. Orada yere yığılabilir ve hayatımın sonuna kadar yağmurun üstüme yağmasını seyredebilirdim. On üzerinden on verebileceğiniz nadir öpücüklerden biriydi ve doğaüstü bir varlıktan gelmişti. O öpücüğü anımsadıkça tüm bedenim titriyor. Dudaklarım bilinçsizce öne doğru çekiliyor. Ölümüne mayışıyorum.</p>

    <p class="indentmetin">Ve en kötüsü o öpücük sondu. Bunu biliyorum.</p>

    <p class="indentmetin">O bir veda öpücüğüydü.</p>

    <p class="indentmetin">Hayalet gitmişti.</p>

    <p class="indentmetin">Yapayalnız kalmıştım.</p>

    <p class="indentmetin">Satırları alt alta dizecek ve böyle yaparak bir şiir yazdığımı sanacak kadar çaresizim.</p>

    <h2 class="kitapickapak" id="calibre_toc_51"><br class="calibre3"/>
    <br class="calibre3"/>
    <br class="calibre3"/>
    48<br class="calibre3"/>
     <br class="calibre3"/>
    16 Mayıs 1999 Pazar</h2>

    <p class="indentmetin">Bir haftadır yazamıyorum. Bunun tek bir nedeni var: Yazacak bir şey bulamıyorum. Günlerimin nasıl geçtiğini anlayamıyorum. Bir gün sona erdiğinde, o gün neler yaptığımın listesini çıkarmaya çalışıyorum ve listeye koyacak kayda değer tek bir şey yapmadığımın ayrımına varıyorum. Bütün günün bilançosu: Koskoca bir hiçlik. Hani bazı filmlerin sonunda filmdeki kahramanın filmde geçen olaylardan sonra neler yaptığını merak eder ve "Keşke film o kısmı da gösterse" dersiniz ya, bunun anlamsız bir merak olduğunu anladım. Yanıldığımı sanıyorsanız bana bakın, ben teorimin canlı bir kanıtıyım. Hayaletin gitmesiyle beraber benim filmim bitti ama ben hayatta kalmaya devam ediyorum. Ezeli düşmanından kurtulmuş korku filmi mağduru, filmin sonunda mutlu olması gerekir, seyirci öyle düşünür ama ben hiç mutlu değilim. Film bitti çünkü. Şimdi yaşadıklarım film sonrasındaki simsiyah ve bomboş kapanış jeneriği. Makinistin gösterimi bitirmesi lazım ama o da uykuya dalmış olacak. Ve ne yazık ki bu filmin bir devam filmi çekilmeyecek.</p>

    <p class="indentmetin">Bazen kafama esiyor, telefon bekliyorum. Telefonun yanında öylece oturuyorum ve televizyon izliyormuş gibi yapıyorum, oysa sadece telefonun çalmasını bekliyorum. Belki Ersin arar, tekrar benimle beraber olmak istediğini, değil hayalet, şeytanın kendisi bile araya girse umurunda olmayacağını, beni çok sevdiğini, ölümü bile göze alabileceğini söyler diye hayal ediyorum. Ama sürekli annemin, babamın ve kardeşimin arkadaşları arıyor, ben de onların sekreterliğini yapıyorum. Cep telefonum ise hiç çalmadığı için çoğu defa onu açmak bile aklıma gelmiyor. Aklıma gelse de üşeniyorum.</p>

    <p class="indentmetin">Yazmak zamanla çok daha zor ve yorucu bir spora dönüşüyor. Birkaç satır yazmış olmama rağmen sayfalarca özet yazmış gibi yoruluyor elim. Ama içinde bulunduğum derin ve anlamsız boşluğu biraz olsun doldurabilen tek şey de bu. Kalem ve kâğıt...</p>

    <p class="indentmetin">Cümlelerimi eskiden mutlaka bitirirdim. Şimdi cümlelerin bitmesi pek umurumda değil, üç nokta koyuyorum, güzel oluyor sanıyorum...</p>

    <h2 class="kitapickapak" id="calibre_toc_52"><br class="calibre3"/>
    <br class="calibre3"/>
    <br class="calibre3"/>
    49<br class="calibre3"/>
     <br class="calibre3"/>
    21 Mayıs 1999 Cuma</h2>

    <p class="indentmetin">Beş gündür yazmıyorum. Bunun tek bir nedeni var, o da bir öncekiyle aynı.</p>

    <h2 class="kitapickapak" id="calibre_toc_53"><br class="calibre3"/>
    <br class="calibre3"/>
    <br class="calibre3"/>
    50<br class="calibre3"/>
     <br class="calibre3"/>
    23 Mayıs 1999 Pazar</h2>

    <p class="indentmetin">Dün akşam televizyon izlerken bir espriye çok güldüm ve gülmemle irkilmem aynı anda oldu. Güldüğüm espri Reyting Hamdi'deydi. Gülmeme olduğu kadar irkilmeme de neden olan espri mesaj kaygılı binlerce kez yapılagelmiş kötü bir espriydi. Ama nedense güldüm. Resmen kahkahayla güldüm. Sınav dönemlerinde de stres nedeniyle hayatım boyunca gülmediğim esprilere gülmüştüm ama şu an bir sınav döneminde değildim. Bu yüzden hafifletici bir sebebim yoktu. O berbat espriye güldüğüm an "Ben, ben miyim?" diye sordum kendime. Kötü bir espri beni kimliğimi sorgulamaya itmişti. Gerçekten vahim bir durumdaydım.</p>

    <p class="indentmetin">Daha önce sevmediğim ama şimdi içinde bulunduğum depresyon –bunun adını artık koymalıyım– nedeniyle sevdiğim başka bir şey ise akraba ziyaretleri. Eskiden ayaklarımı sürükleyerek giderdim, şimdi adeta dörtnala koşuyorum. Akrabalık derecesini soy ağacımda tam olarak yerleştiremediğim teyzelerle sohbete dalıyorum. Anneme "Haydi kalk artık" diye ısrarda bulunmuyorum. Dedim ya biten bir filmin jeneriğinde dolanan yapayalnız bir kahramanım. Repliklerim bittiği için yaşlılardan senaryo bekleyecek kadar çaresizim.</p>

    <p class="indentmetin">Kendime günde en az on altı kez küfrediyorum.</p>

    <h2 class="kitapickapak" id="calibre_toc_54"><br class="calibre3"/>
    <br class="calibre3"/>
    <br class="calibre3"/>
    51<br class="calibre3"/>
     <br class="calibre3"/>
    28 Mayıs 1999 Cuma</h2>

    <p class="indentmetin">Çok eski bir arkadaşım olan Demet aradı bugün. Demet, beni çok seven, devamlı sevgi gösterilerinde bulunan ama bunun nedenini tam olarak anlayamadığım bir kızdı. Sanırım herkesin hayatında buna benzer birileri var. Son dört haftada beni ilk arayan Demet olmuştu. Demek ki modern zamanlarda cadılar yakılmıyor, sadece aranmıyorlardı. Demet'in Kordon'daki barlardan birinde doğum günü partisi varmış. Beni oraya çağırdı. Sevindim. Şeytanın bacağını sonunda kırmıştım. Ama aynı zamanda Demet'in beni çağırmasına da bayağı şaşırdım. Gerçi geçen sene de çağırmıştı –sınavlarımı bahane göstererek gitmemiştim– ama bu sene üstümdeki lanetten ve bana yaklaşan insanların başına gelenlerden haberi olan biri beni kesinlikle doğum günü partisine davet etmezdi. Kimse düzenlediği partiyi mahvedecek bir riski almak istemez. Pastaları havada uçuran davetsiz bir hayalet olasılığı insanların beni partilerinden uzak tutmaları için fazlasıyla geçerli bir neden.</p>

    <p class="indentmetin">Doğum günü partisinde bir oğlanla tanıştım. Adı Engin. Sevimli bir genç. Biraz artist, biraz ukala, biraz da kendini bilmez ama olsun. Benimle çok ilgilendi. Demet'ten öğrendiğime göre de bir çıktığı yokmuş. Sanırım o da benden hoşlandı. Artık ilişkilerimde yeni bembeyaz bir sayfa açmamın vakti geldi. Engin tam bana göre biri. Bunu sezebiliyorum. Hem BMW'si var (Masanın üzerindeki anahtarlığından anladım). Ne düşündüğünüzü biliyorum, bir zengin koca avcısı olduğumu düşünüyorsunuz. Bana bu kadar haksızlık etmeyin. Ben İzmir'deki her kız kadar zengin koca avcısıyım, ne daha fazla ne daha az.</p>

    <p class="indentmetin">O kadar uzun zamandır mutlu olmamıştım ki mutlu olmanın nasıl bir duygu olduğunu unutmuşum. Bu duyguya adapte olmam zaman alacak gibi görünüyor.</p>

    <p class="indentmetin">Engin hem cep telefonu numaramı hem de evimin numarasını aldı. Beni yarın arayacağını söyledi. Aramasını iple çekiyorum.</p>

    <h2 class="kitapickapak" id="calibre_toc_55"><br class="calibre3"/>
    <br class="calibre3"/>
    <br class="calibre3"/>
    52<br class="calibre3"/>
     <br class="calibre3"/>
    29 Mayıs 1999 Cumartesi</h2>

    <p class="indentmetin">Sabah erkenden, dokuzda kalktım. Cep telefonumu açık bırakmıştım ama sesi kapalıydı, sesini hemen açtım (maksimum seviyeye). Cebin kapsama alanı içinde olup olmadığını kontrol ettim (odamda bazen çekmiyordu) sonra da evin içinde en çok çektiği yere yani balkonun yanındaki masanın üzerine bıraktım. Sonra ev telefonunun yanına gittim ve telefon ahizesinin kapalı olup olmadığını kontrol ettim. Çok ender olsa da kazara ahize tam kapanmamış ve telefon açık kalmış olabilirdi. Engin'in beni arayıp meşgul sesiyle karşılaşmasını istemezdim. Bu yüzden tüm gün boyunca telefonu meşgul etmemek için aile bireylerine bir staj başvurusundan telefon beklediğim yalanını söyledim. Arada bir ahizenin kapalı olup olmadığını denetlemeye devam ettim. (İçimden bir ses beni ev telefonundan arayacağını söylüyordu, ev telefonunu aramak daha cesur ve daha romantik bir hareket sanki. Bir erkeğin babamla veya annemle tanışma riski olduğu halde ev telefonundan araması ciddi bir ilişki peşinde olduğunu gösterir bence.)</p>

    <p class="indentmetin">Ama Engin hiç aramadı. Saat 22.30'a kadar bekledim ve Demet'i aradım. Demet neden aradığımı çok iyi anlamışa benziyordu. Soru sormama fırsat vermeden durumu anlatmaya koyuldu. Engin'in benden hoşlandığı konusunda yanılmamışım, bunu Demet de doğruladı. Ancak Engin bugün eski bir arkadaşıyla sahilde bir kafede buluşmuş. Engin'in arkadaşı Burak'ın bir arkadaşının arkadaşıymış. Engin muhabbet esnasında tüm İzmirli öğrencilerin bildiği şu vazodan ekonometri hocası çıkarma olayını sormuş. Burak'ın arkadaşının arkadaşı ekonometri hocasının oltayla yakalanan bir balık gibi vazodan çıkarılışını anlattıktan sonra daha az bilinen diğer tuhaf olaylardan ve Güldem isimli cadı olduğundan şüphe duyulan bir kızdan söz etmiş. Engin, Güldem isimli cadının tarifini almış ve o cadının ben olduğumu anlamış. (Böyle nadir verilen bir isme sahip olmaktan nefret ediyorum!)</p>

    <p class="indentmetin">Karşılığında dünyanın en güzel kızını ele geçireceğini bilse de, hiçbir erkek bir hava yastığının saldırısına uğramak istemez. Hayaletin veda ettiğini ve cehennemine geri döndüğünü, herhangi bir tehlikenin kalmadığını ne kadar anlatsam da kimseye inandıramayacağımı biliyorum, o yüzden hiç kendimi savunmadım, Demet'e teşekkür ettim ve telefonu kapattım.</p>

    <p class="indentmetin">Kızıl damga üstüme bir kere işlendi. Herkes benden sınıfın en güzel kızı, diye bahsedecek ve sonra ama lanetli diye ekleyecek, bunu biliyorum, bununla yaşamayı öğrenmeliyim.</p>

    <p class="indentmetin">Ağladım. "Ağla, boşal kızım, utanma" derdi anneannem. Gerçekten de ağlamanın böyle bir yan tesiri var. Ağlarken bir kere hıçkırdım. Sonra kendi kendime güldüm... Yine o üç nokta çaresizliği! Sadece bir sayfa yazmış olmama karşın yoruldum. Günlüğümün eski sayfalarına bakıyorum da, eskiden ne kadar da güzel yazıyormuşum. İnci gibi, derler ya, tam öyle işte. Ama şimdi elim kâğıdın üzerinde yığıldı yığılacak. Yığılırken kalemim istemsiz bir hareketle kâğıdın üzerinde çirkin bir çizik atacak, tıpkı sıkıcı bir derse çalıştığım zamanlardaki gibi. Sonra günlüğü kapatacağım. Bir günün daha bitmesini bekleyeceğim.</p>

    <h2 class="kitapickapak" id="calibre_toc_56"><br class="calibre3"/>
    <br class="calibre3"/>
    <br class="calibre3"/>
    53<br class="calibre3"/>
     <br class="calibre3"/>
    4 Haziran 1999 Cuma</h2>

    <p class="normal1">Hatay'ın en korkunç yokuşunun tepesinde dikilen apartmanın yedi numaralı dairesine konuk gelen her misafir, evin içindeki belli belirsiz acıyı ve bunalımı teneffüs ediyordu. Bu yüzden misafirler –kendilerinin de tam olarak saptayamadığı bir nedenden dolayı– ziyaretlerini kısa tutuyorlardı.</p>

    <p class="normal1">O ev üzgün bir evdi.</p>

    <p class="normal1">Tek tek aile bireyleri mutlu görünebilirdi ama Güldem yanlarına geldiğinde yağmur altında makyajı silinen ve çirkinleşen insanlar gibi asık suratlı ruhları ortaya çıkıyordu. Güldem'in bunalımı günlüğünde yazdığından daha ciddi boyutlardaydı ve giderek vahimleşiyordu.</p>

    <p class="normal1">Karamsarlık konusunda ikinciliği annesine vermek gerekiyordu. Kızının durumunu en yakından takip eden oydu. Hâlâ hatıra defterinde bulduğu, kızının normal olmadığını belgeleyen tuhaf şeyleri unutamıyordu. Memur Mustafa'yla yaptıkları o sohbet de belleğinde sürekli tekrarlanıyordu: "İki seçenek var: zamanla mükemmel aşk arayışından vazgeçebilir veya onu daha çok seven birini bulabilir" demişti memur. Kızının Ersin'den ayrıldığını biliyordu. Bunu bilmesi için yazılı bir basın bültenine ihtiyacı yoktu. Güldem'in annesi Ersin'i kızına çok yakıştırıyordu, ona göre Ersin Güldem'in bulabileceği en ideal kocaydı. Zengindi, seçkin bir aileden geliyordu –geleceği parlaktı çünkü babasının patron koltuğu onu bekliyordu– ve kayınvalidesini seviyordu. Arada bir ona çiçek getirerek onun gönlünü alıyordu. Tabii Güldem'in annesi enayi değildi, bunun sadece kaleyi içten fethetmek adına yapılan bir entrika olduğunu hissediyordu ama yine de damat adayını çok seviyordu. Kızının Ersin'i elinden kaçırması çok kötü olmuştu.</p>

    <p class="normal1">Güldem'in annesi ipuçlarından hareket ederek adeta bir dedektif gibi kızını takip etmekten geri kalmıyordu. Kızının yeni biriyle yani Engin'le tanıştığını da böylelikle anladı. Büyük olasılıkla cuma gecesi tanışmışlardı çünkü Güldem uzun süredir ilk kez dışarı çıkmıştı ve geri döndüğünde yüzünde şapşal bir gülümseme vardı. Annelerin altıncı hissi kuvvetlidir ama bu sefer o altıncı hissi kullanmasına bile gerek kalmamıştı, Güldem'in âşık olduğundan emindi. Kızının durumu hâlâ kuşkuluydu. Kızı tuhaftı, günlük tutuyor, garip davranıyor, eskisine oranla daha fazla müzik dinliyor ve giderek odasına yani içine kapanıyordu. Sıradan erkekler tuhaf kızları sevmezdi. O zaman Güldem'in bir an evvel tuhaflıklarından arınması gerekiyordu. Güldem çok güzel bir kızdı, normal şartlar altında onun sevgilisiz bir dakika geçirmesine bile imkân yoktu. Güldem'in annesi kızını kucağında ilk tuttuğu anı gözlerinin önüne getirdi. İlk göz ağrısıydı o. Sezaryenle dünyaya getirmişti kızını. Sezaryenle doğum yapmayı tercih etmişti çünkü sezaryenle doğanların kafasının daha düzgün olduğunu duymuştu. Kızının gerçekten güzel olmasını istiyordu. Güldem doğar doğmaz onu sinema aktörlerine ve uzak akraba çocuklarına yakıştırmaya başlamıştı. Daha ana rahminden yeni çıkmış bir varlığı aileye para kazandıracak bir gelin adayı görmek bir bakıma ahlaksız bir görüş olabilirdi ama gelenek böyleydi. Metropol ailelerinin beşik kertmesi geleneğini küçümsemesine bakmamalı, ikisinde de zihniyet aynıydı, sadece metropol aileleri görücü usulünü daha modern, daha şık bir pakete koymuştu.</p>

    <p class="normal1">Güldem'in annesi Engin olayını kızının telefon görüşmelerinden çıkardı. Güldem arada bir sessiz adımlarla telefona gidiyor ve çekingen parmak darbeleriyle birine telefon açıyordu. Güldem'in annesi bir ajan gibi kızına fark ettirmeden bu telefon görüşmelerini dinlemişti. Tam dokuz kere o oğlanı aramıştı ve telefon görüşmesi "Engin orada mı?" ile sona ermişti. Belli ki karşı taraf kızının telefonlarına çıkmıyordu. Yıllardır erkekleri peşinden koşturan sınıfın en güzel kızı şimdi acınası bir durumdaydı. Bir anne için yürek parçalayan bir manzaraydı bu. Güldem'in üzüntüsü o kadar büyüktü, kendini o kadar zavallı hissediyordu ki cevapsız telefon görüşmelerini günlüğüne yazamamıştı.</p>

    <p class="normal1">Babası ise kız-erkek ilişkileri konusunda her zaman tutucu davranırdı. Kızının kimseyle çıkmasına izin vermezdi. Ama bu formaliteden bir yasaktı. Tıpkı sigara kutularının üzerinde sağlığa zararlı yazması gibi. İzin vermezdi ama onun da en büyük isteği kızının bir an evvel zengin bir kocaya kapak atıp üzerindeki yükü biraz hafifletmesiydi. Ancak Güldem'in babasının yüzündeki trajedi maskesi bilinçli takılmış bir maske değildi, sadece Güldem'in annesinden bulaşmış bir hastalıktı; çünkü Güldem'in babasının olanlardan haberi yoktu. Pek de öğrenmek isteyen bir tavrı yoktu. Evdeki otoritesini kurma konusunda ne kadar çalışkansa çevresindeki insanların ruh hallerini anlamaya çabalamakta o kadar bezgindi.</p>

    <p class="normal1">Güldem'in kardeşi Mert evdeki bu sıkıcı atmosferden çok sıkılmıştı. Çeşitli bahanelerle evden uzak durmaya çalışıyordu. Sokaktaki maçların bitmesini hiç istemiyordu. Maçlar bitince eve gitmek zorunda kalıyordu. Haftada birkaç gece arkadaşında kalmak için babasına yalvardığı da oluyordu. Arkadaşı Barış'ta kaldığı günlerde daha mutluydu. Kendi evinde ise ölümüne sıkılıyordu. Ve eğer bir çocuk odasındaki Play Station, Star Wars oyuncakları, maket uçaklar ve kendine ait televizyonun varlığına karşın bir evde sıkılıyorsa o evdeki üzüntü miktarı tehlike sınırını aşmış demekti.</p>

    <h2 class="kitapickapak" id="calibre_toc_57"><br class="calibre3"/>
    <br class="calibre3"/>
    <br class="calibre3"/>
    54<br class="calibre3"/>
     <br class="calibre3"/>
    7 Haziran 1999 Pazartesi</h2>

    <p class="indentmetin">Bugün yatağımda kasvetli düşüncelerimle beraber öylece uzanıyordum. Gözlerim açıktı, odamın tavanını seyrediyordum (heyecan verici hiçbir şey yoktu). Kendime bir gündüz düşü kurmaya çabalıyordum. Uzun zamandır geceleri rüya görmüyordum. Sanki bilinçaltım tamamen boşalmıştı. Bilinçli halimdeyken kurmaya çalıştığım düşler de hiçbir yere varmıyordu. Onlara düş demek olanaksızdı, bugün olduğu gibi nostaljik hatıralardan ibaretti çoğu. Bugün de tavanımı izlerken ilkokul mezuniyetinde sınıf arkadaşlarımın ve arkadaşlarımın zoruyla sahneye çıktığım günü anımsadım. Lionel Richie'nin Hello'sunu söylemiştim. O zamanlar İngilizce bilmediğimden "eloo, iz itmi yurloging gor" gibi bir şeyler geveliyordum. Şimdi ne zaman videoda o şarkıyı izlesem hem utanır hem gülerim. İşte tam ilkokul anılarıma gitmişken odamın içinde beklenmedik bir gürültü koptu. Yattığım yerde sıçradım. Duvarımdaki posterler aniden asılı durdukları yerden kurtulup büyük bir kâğıt hışırtısı ile yere düştü. Korktum tabii ki. Normalde alıştıra alıştıra düşerlerdi: Posterin önce bir köşesi banttan kurtulur, sonra yukarıda ortadaki, ardından da köşedekinden kurtulup yere kapaklanırdı. Bazen posterin alttaki köşelerini tutan bant parçacıkları posteri baş aşağı tutardı, bazen de hemen pes eder, posterin intiharına seyirci kalırdı. Ama daha önce iki posterimin aynı anda tüm bantlarından kurtulup yere serildiğine şahit olmamıştım. Tabii bu anormal tesadüfü bir hayalete veya başka bir doğaüstü güce bağlayacak kadar ahmak değilim. Hayalet gitti, bundan eminim, nasıl ki başlangıçta onun varlığını hissettiysem bu gerçeği de öyle biliyorum. (Her ne kadar bunu biliyor olsam da posterlere dokunup herhangi bir soğukluk var mı diye baktığımı söylemeliyim. Yoktu!)</p>

    <p class="indentmetin">Posterler durup dururken düşmez. Her zaman bir nedenleri vardır. Bu hep böyle olmuştur. Daha önce de posterlerim düştü, her zaman bunalımlı günlerimde düşer onlar. Sanki sahiplerinin üzüntüleri onlara yük olur ve o yük taşınmaz hale gelince sahiplerinden önce onlar intihar eder. Her defasında onları uzun süre halının üzerinde öyle buruşuk bir şekilde bırakırım. Bunalımlı zamanlarımda üzerime bir tembellik çöker, o çok değer verdiğim posterleri yerden kaldırıp tekrar asma zahmetine girmek istemem. Bu zahmete girsem de posterlerimin kısa zaman içinde yeniden düşeceğini bilirim çünkü bunalımım devam ettikçe onları ne kadar güçlü bantlarla bantlasam da düşmeye devam ederler. Hep böyle olur. Bu yüzden her defasında o anki bunalımımın geçmesini beklerim. (Bu sefer bundan ümidim yok.) Belki de bu yüzden hayatlarını mutluluk denen o cennetlik ruh hali üzerine kuranlar poster asmaz duvarlarına. Ya da posterlerinin düşmemesi için ciddi önlemler alırlar. Mesela çerçeveye koyarlar (bu pahalı bir yöntemdir) ve ardından duvara çivi çakarlar. Sağlam durmalıdır posterleri, mutlulukları gibi.</p>

    <p class="indentmetin"> </p>

    <p class="indentmetin">Birkaç gündür kendimi dışarı atıp sadece yürüyorum. Sahile inmiyorum, Hatay'ın o keşmekeşinde dolaşmayı tercih ediyorum. Kalabalığın ve o trafik gürültüsünün arasında dolaşmak bana daha iyi geliyor. Bazen Gökalp'i gördüğümü sanıyorum, yani korkuluğu. Bir çöp bidonu veya bir trafik levhası gözlerimin önünde bir korkuluk gibi beliriyor. Onun geri geldiğini sanıyorum, beni yalnızlığımdan ve sıkıcı hayatımdan kurtaracağını sanıyorum. Yeni maceralar başlayacağını sanıyorum.</p>

    <p class="indentmetin">Sonra görüyorum gerçeği. Korkuluk gitti, etraf sıkıcı trafik levhaları ile dolu.</p>

    <h2 class="kitapickapak" id="calibre_toc_58"><br class="calibre3"/>
    <br class="calibre3"/>
    <br class="calibre3"/>
    55<br class="calibre3"/>
     <br class="calibre3"/>
    9 Haziran 1999 Çarşamba</h2>

    <p class="indentmetin">Dsadweadfdnc2xczasdufugsdfdsf. Offffffffffffffffffffffffffff...</p>

    <p class="indentmetin">Kelht ve Uykmala'nın hafakanları... ben ne diyorum... yazmak... ölüm... seks... Tanrı</p>

    <p class="indentmetin">nafile</p>

    <p class="indentmetin">OFoFofOFofOFffffffffff</p>

    <p class="indentmetin">(Sıkıntının temsili harfleri?)</p>

    <p class="indentmetin">Beynim sulanıyor.</p>

    <p class="indentmetin">Şaka maka gerçekten sulanıyor.</p>

    <p class="indentmetin">Kulağıma huniyi dayayın.</p>

    <p class="indentmetin">Kafamı eğin.</p>

    <p class="indentmetin">Bunalımlarımı dökün bir tasa,</p>

    <p class="indentmetin">Hayallerimi bırakın sadece,</p>

    <p class="indentmetin">Beynimi sulayın.</p>

    <h2 class="kitapickapak" id="calibre_toc_59"><br class="calibre3"/>
    <br class="calibre3"/>
    <br class="calibre3"/>
    56<br class="calibre3"/>
     <br class="calibre3"/>
    11 Haziran 1999 Cuma</h2>

    <p class="indentmetin">Günlüğüme yazmakta zorlanıyorum. Hayatımı ihmal ettiğim gibi günlüğümü de ihmal ediyorum. Dibe vuran bir cadıyım ben. Buna yavaş yavaş inanmaya başladım, cadı olduğumun farkına varıyorum. Yakın beni.</p>

    <p class="indentmetin">Yoksa ben yakacağım sizi.</p>

    <h2 class="kitapickapak" id="calibre_toc_60"><br class="calibre3"/>
    <br class="calibre3"/>
    <br class="calibre3"/>
    57<br class="calibre3"/>
     <br class="calibre3"/>
    12 Haziran 1999 Cumartesi</h2>

    <p class="indentmetin">Bugün hava çok güzel. İzmir'in o dillere destan sıcağı yerine makul bir sıcaklık var. Kesin herkes en güzel elbiselerini kuşanıp Alsancak'a inmiştir. Havanın güzel olması benim bunalımımı iki misli artırıyor. Yağmurlu havalarda biraz daha kendime geliyorum, çiseleyen bir yağmur bile acılarımı kısa süreliğine dindirebiliyor. Sinirlerim yatışıyor. Kasvetli düşünceler kafamın dışında sığınacak başka yerler buluyor.</p>

    <p class="indentmetin">Şu anda dışarıda korkunç bir sağanak yağmurun olmasını arzulardım. Bir fırtına da yağmura eşlik etse hiç fena olmaz. Aslında en iyisi bir asit yağmuru. Herkesin kaçışacağı, çiftlerin ölümüne ayrılacağı, insanların parçalanacağı gerçek bir asit yağmuru.</p>

    <p class="indentmetin">İnsanlar sana benzemiyorsa sen onları kendine benzet, diye bir laf vardır. Madem mutlu olamıyorum, kimse mutlu olmasın. Keşke kara büyü yapabilen sahici bir cadı olsaydım. Pekâlâ, bir asit yağmuru yağdırabilecek kadar güçlü bir cadı olabilirdim.</p>

    <h2 class="kitapickapak" id="calibre_toc_61"><br class="calibre3"/>
    <br class="calibre3"/>
    <br class="calibre3"/>
    58<br class="calibre3"/>
     <br class="calibre3"/>
    14 Haziran 1999 Pazartesi</h2>

    <p class="indentmetin">Bugün Engin'den sonraki ikinci sevgili adayımı da elimden kaçırdım. (Beceriksiz bir cadıyım.) Konservatuarda şan eğitimi gören yakışıklı bir çocuktu, bana geçmişimi hatırlatmıştı. Ama olmadı işte. O da birilerinden duymuş olanları. Ersin'in çok geniş bir çevresi var, onları tanırım, pek sır tutacak insanlar değildir, tam tersine sır olabilecek şeyler onların gözünde popülariteliklerini artırabilecekleri haber malzemeleridir. Böylece fısıltı gazetesinin manşetlerinden inmeyen bir haber malzemesi oluyorum.</p>

    <p class="indentmetin">Olayların kulaktan kulağa yayıldıkça binbir türlü şekle girdiğini de tahmin etmek zor değil. İnsanların gözlerinde belki bir cadı, belki bir kurt kadın, belki bir canavar, belki de bir vampirim. Her neyse... hepsi de aynı kapıya çıkıyor; yani insanoğlunun kendine çizdiği sınırların dışında duran kapıya.</p>

    <p class="indentmetin">Şeytan, geç o kapıdan diyor.</p>

    <h2 class="kitapickapak" id="calibre_toc_62"><br class="calibre3"/>
    <br class="calibre3"/>
    <br class="calibre3"/>
    59</h2>

    <p class="indentmetin">Aslında insanlar bana cadı derken fena halde yanılıyorlar. Cadılar güçlüdür, ben ise değilim. Hiçbir gücüm yok. Cadılar ilgi çeker, cadılar fark edilir, cadılar konuşulur, cadılar aranır, cadılara ihtiyaç duyulur, cadılar en azından yakılmayı hak edecek kadar düşünülür. Ama ben hiçbir şekilde fark edilmiyorum. Sanki ben yokum. Bir ay önce sınıfın en güzel kızıydım, erkekler benimle konuşmak için türlü bahaneler uydururlardı, oysa şimdi görmezden gelinme rekoru kırıyorum. Ailem bile beni görmüyor artık. Kardeşim üzerimdeki huzursuzluğun farkında, benimle karşılaşmamak için odasına salondan geçiyor, babam da öyle. Annemin arada beni takip ettiğini hissediyorum ama bir anne gibi değil, yabancı bir varlığın davranışlarını, hareketlerini, alışkanlıklarını inceleyen bir bilimadamı gibi izliyor beni.</p>

    <p class="indentmetin">Bunu kabul etmeliyim, ben bir cadı değilim.</p>

    <p class="indentmetin">Ben bir hayaletim.</p>

    <p class="indentmetin">Bunu kendime itiraf etmem gerekiyor. Gerçek bir hayalet değilim ama eninde sonunda kimsenin fark etmediği hayali bir varlığım. Eminim, Ersin beni rüyasında görüyordur, onun aşkının tükendiğini sanmıyorum. Yine eminim ki Ceyda, Burak, Şebnem beni hâlâ rüyalarında görüyordur. Tıpkı benim arada bir Gökalp'i gördüğüm gibi beni rüyalarında yaşatıyorlar.</p>

    <p class="indentmetin">Evet evet, gerçek veya değil, doğaüstü veya değil, ben bir hayaletim. Yapayalnız bir hayalet.</p>

    <p class="indentmetin">Yarın mezuniyet törenine gitmesi gereken bir hayalet!</p>

    <h2 class="kitapickapak" id="calibre_toc_63"><br class="calibre3"/>
    <br class="calibre3"/>
    <br class="calibre3"/>
    60<br class="calibre3"/>
     <br class="calibre3"/>
    16 Haziran 1999 Çarşamba</h2>

    <p class="indentmetin">Bugün mezuniyet töreni var. Birkaç ay önce olsa, sene başından beri hayalini kurduğum bu törene gitmeyeceğim aklımın ucundan geçmezdi. Ama gitmiyorum işte. Yalnızlığımı bastırmak için bir avuç korkağa ihtiyacım yok. Ben bir hayaletim. Bu fikre zamanla alışıyorum. Kendimi görünmez hissediyorum, nedense eskiden çok kişi bana saat veya adres sorardı, artık kimse sormuyor.</p>

    <p class="indentmetin">Zaman geçtikçe yaşayan bir hayalet olmayı öğreniyorum.</p>

    <p class="indentmetin">Mesela Gökalp'i şimdi daha iyi anlıyorum, sıkıcı bir hayalet olmaktansa kötülük oyunları ile oyalanırım daha iyi.</p>

    <p class="indentmetin">Bazen onu özlüyorum. O gerçek bir hayaletti. Tiyatroda bana oynadığı oyunu unutamıyorum.</p>

    <p class="indentmetin">"Hayal gücümü gerçeğe dönüştürebilme gücünü aldım yanımda. Hikâyem kendi ellerimde artık. Rüyalarında bazen rüyada olduğunun farkına varıp istediğini yapabilirsin ya. İşte o güç bende" demişti oyundan önce. Keşke ben de gerçek bir hayalet olsaydım. Kim bilir neler yapardım?</p>

    <p class="indentmetin">Gerçekten de bana böyle bir güç verilse bu gücü kullanır mıydım? Ben ki hayallerimden kaçarak kendini bir diplomaya adamış bir insan, bir hayalet olunca mı kendime gelecektim? Üstelik uğruna hayallerimi kurban ettiğim diplomanın törenine bile gitmek istemiyorum artık. Saçmalık! Hepsi içimdeki Güldemciklerin suçu. Paradoks üretmekten başka bir işe yaramıyorlar. Bıktım hepsinden.</p>

    <h2 class="kitapickapak" id="calibre_toc_64"><br class="calibre3"/>
    <br class="calibre3"/>
    <br class="calibre3"/>
    61<br class="calibre3"/>
     <br class="calibre3"/>
    17 Haziran 1999 Perşembe</h2>

    <p class="indentmetin">Bugün Umut aradı beni. Neden mezuniyete gelmediğimi ve herhangi bir sorun olup olmadığını sordu. Mezuniyete gitmek istemediğimi söyledim. "Kepler, diploma, konuşmalar... Hepsi saçmalık" dedim. Hani biriyle konuşurken onun gibi davranıp ondan takdir toplamayı seversiniz ya, o hesap işte! Telefon konuşmasının sonunda Umut Fransa'ya dil kursuna gideceğini söyledi. İki ay kadar ona ulaşamayacakmışım. "Problem değil. Hayalet gitti sanırım" dedim ona. "Esas hayalet benim" diye ekleyecek iken durdum, "Fransa'da iyi şanslar" diyerek telefonu kapattım.</p>

    <h2 class="kitapickapak" id="calibre_toc_65"><br class="calibre3"/>
    <br class="calibre3"/>
    <br class="calibre3"/>
    62<br class="calibre3"/>
     <br class="calibre3"/>
    20 Haziran 1999 Pazar</h2>

    <p class="indentmetin">Bugün eski yazdıklarıma baktım. Bir yerde intihardan söz etmişim. Kelimeyi vurgulu bir şekilde kullanmadığım halde bir anda dikkatimi çekti.</p>

    <h2 class="kitapickapak" id="calibre_toc_66"><br class="calibre3"/>
    <br class="calibre3"/>
    <br class="calibre3"/>
    63<br class="calibre3"/>
     <br class="calibre3"/>
    23 Haziran 1999 Çarşamba</h2>

    <p class="indentmetin"><span class="calibre7">Sonumun yaklaştığını hissediyorum. Sadece...</span></p>

    <p class="indentmetin">Bu kısır döngüyü nasıl kıracağım? Bunalım yap, bunları yaz, bunalım yap, bunları yaz. Yazdıklarımdan da memnun değilim. Eskiden cümlelerimi karalamazdım, artık karalıyorum. Çok çirkin oluyor ama elimden başka bir şey de gelmiyor. Sanırım intihar edeceğim.</p>

    <p class="indentmetin">Bir an bu son cümlemin de üzerini karalamayı düşündüğümü itiraf etmeliyim. İntihar mı, bu çok gülünç. Hahaha! Yalnızca gülmek istedim. Sinir krizi kahkahası dedikleri bu olmalı. İntiharı düşünmüş olmam şimdi şaka gibi geliyor bana.</p>

    <h2 class="kitapickapak" id="calibre_toc_67"><br class="calibre3"/>
    <br class="calibre3"/>
    <br class="calibre3"/>
    64<br class="calibre3"/>
     <br class="calibre3"/>
    25 Haziran 1999 Cuma</h2>

    <p class="indentmetin">Bugün çok sıcak! Olduğum yerde yapış yapış terledim. Neden gerçek hayaletler gibi buz gibi olamıyorum? Nedir benim günahım?</p>

    <h2 class="kitapickapak" id="calibre_toc_68"><br class="calibre3"/>
    <br class="calibre3"/>
    <br class="calibre3"/>
    65<br class="calibre3"/>
     <br class="calibre3"/>
    27 Haziran 1999 Pazar</h2>

    <p class="indentmetin">Bugün bir kitapta hayvanların intihar etmediğini okudum. Tanrı'nın intihar güdüsünü yalnızca insanoğluna yakıştırdığından söz ediyordu. O zaman düz bir mantıkla intihar, iyi bir şey olmalı.</p>

    <p class="indentmetin">İlginçtir, bu kadar boş vaktim olmasına karşın kitap okuyamıyorum. Bir türlü elime aldığım romanlardaki kahramanla kendimi özdeşleştiremiyorum. Daha çok gazete, dergi okumayı tercih ediyorum.</p>

    <p class="indentmetin">Üzerimdeki hayalet sendromu devam ediyor. Bütün gün konuştuğum cümle sayısı yirmiyi geçmez. O yirminin çoğu da anneme karşı sarf ediliyor. Bugün annem bir psikiyatriste görünmem gerektiğini söyledi. Ona gülerek yanıt verdim. "Hem gitsem de beni göremez ki" dedim sonra, annem anlamadı.</p>

    <p class="indentmetin">Hayalet olmanın en güzel yanlarından biri bu. İnsanlar sizinle tartışmıyor. Ne derseniz kabul görüyor. Bence herkes denemeli!</p>

    <h2 class="kitapickapak" id="calibre_toc_69"><br class="calibre3"/>
    <br class="calibre3"/>
    <br class="calibre3"/>
    66<br class="calibre3"/>
     <br class="calibre3"/>
    2 Temmuz 1999 Cuma</h2>

    <p class="indentmetin">Bugün Gökalp'in intihar mektubu aklıma geldi. Her cümlesini daha yeni okumuş gibi anımsıyorum. Bir yılı aşkın bir süre geçmiş olmasına karşın beynimdeki canlılığını korumuş. Ve şu an o mektupta Gökalp'in söz ettiklerini daha iyi anlayabiliyorum. Ben de hayatımı dışarıdan izleyen bir seyirciyim ve bu filmden çok sıkıldım. Senaryosunun sonunu getiremeyen kötü senaristler sadece filmin sonunu çarpıcı kılmak için filmin kahramanını öldürürler.</p>

    <p class="indentmetin">Hayatımı yoluna koyamadığıma göre ben de kötü bir senaristim. Öyleyse ben de öl...</p>

    <p class="indentmetin">Ölümü kullanmayalım burada. Bu bir kayboluş denemesi. Beceriksiz bir sihirbazın kendini kaybetmek için yaptığı bir deney. Acemi bir illüzyon gösterisi. Acemi bir illüzyon gösterisi ha, sevdim bu lafı.</p>

    <h2 class="kitapickapak" id="calibre_toc_70"><br class="calibre3"/>
    <br class="calibre3"/>
    <br class="calibre3"/>
    67<br class="calibre3"/>
     <br class="calibre3"/>
    5 Temmuz 1999 Pazartesi</h2>

    <p class="indentmetin">Gökalp'i özledim. Aslında Gökalp'i mi, yoksa onun hayaletini mi özledim bilemiyorum. Hayalet veya değil, onun şu an burada olmasını isterdim. Tükenişime eşlik etmesini dilerdim. Acaba o nerede şu an? Cehennemde mi? Cennette mi?</p>

    <h2 class="kitapickapak" id="calibre_toc_71"><br class="calibre3"/>
    <br class="calibre3"/>
    <br class="calibre3"/>
    68<br class="calibre3"/>
     <br class="calibre3"/>
    8 Temmuz 1999 Perşembe</h2>

    <p class="indentmetin">Sınıfın en güzel kızı <span class="ideitalik1">fade out</span> oluyor. Duyuyor musunuz?</p>

    <h2 class="kitapickapak" id="calibre_toc_72"><br class="calibre3"/>
    <br class="calibre3"/>
    <br class="calibre3"/>
    69<br class="calibre3"/>
     <br class="calibre3"/>
    15 Temmuz 1999 Perşembe</h2>

    <p class="indentmetin">Bir hafta geçti. Hâlâ duyamadınız mı?</p>

    <p class="indentmetin"> </p>

    <p class="indentmetin">Gül soluyor, dem akıyor, gül soluyor, dem akıyor, gül soluyor, dem akıyor...</p>

    <p class="indentmetin"> </p>

    <p class="indentmetin">Şaka değil veya aptalca bir edebi benzetme de değil, gerçekten, fiziken ve zihnen soluyorum. Buna karşı koymam gereksiz. Bir hayalet olmaya soyundum ama çaresiz, ben bir insanım. Bugün Gökalp'in mektubuna tekrar baktım. Onunkisi gibi bir mektup yazamayacağımı biliyorum. Şöyle yazmış Gökalp:</p>

    <p class="indentmetin">"Bu yazdıklarımı bir intihar mektubu olarak görme. Derler ya 'Her intihar mektubu bir aşk mektubudur' diye. Aslında 'Her intihar mektubu bir aşk romanıdır' aynı zamanda. Yani bu aldığın son mektup daha önce sana yazdıklarımdan çok farklı değil. Bu da bir aşk mektubu, bu da bir hikâye. Sen de biliyorsun, bazen kitaplara kendini fazla kaptırıyorsun. Bunu bu defa yapma. Gerçek veya değil, yaşanmış veya yaşanmamış, ölüm var ya da yok, fark eder mi, her şekilde 'hepsi hikâye' değil mi? İşte, bu bilgileri lades gibi aklında tut, hiç unutma. Hem kendini iyi hissetmeni sağlayacak, hem de bundan sonraki hayatında çok işine yarayacak. İnan bana."</p>

    <p class="indentmetin">Benim intihar mektubum da bir aşk romanı olarak algılanabilir mi acaba? Ya da bir hikâye? Hiç sanmıyorum. Ne yazacağımı bile bilmiyorum...</p>

    <p class="indentmetin">En iyisi yazmamak. Ardımda koskocaman bir günlük bırakacağım.</p>

    <p class="indentmetin">Daha ne?</p>

    <h2 class="kitapickapak" id="calibre_toc_73"><br class="calibre3"/>
    <br class="calibre3"/>
    <br class="calibre3"/>
    70<br class="calibre3"/>
     <br class="calibre3"/>
    22 Temmuz 1999 Perşembe</h2>

    <p class="indentmetin">Bir genç kızın kayboluşuna hazır mısınız? Sınıfın en güzel kızının cehennemin en güzel kızı olmak için boşluğa atlayışına hazır mısınız? Hoşça kalın içimdeki mini minnacık Güldemcikler. Cehennemde yanın e mi!</p>

    <h2 class="kitapickapak" id="calibre_toc_74"><br class="calibre3"/>
    <br class="calibre3"/>
    <br class="calibre3"/>
    71<br class="calibre3"/>
     <br class="calibre3"/>
    23 Temmuz 1999 Cuma</h2>

    <p class="normal1">Güldem sıradan bir sabaha uyanır gibi uyandı. Bir insan ölmeyi tasarladığı günün sabahında nasılsa, o da öyleydi: bezgin, donuk ve ruhsuz. Gözleri bomboş bakıyordu. Ruhu bedenini şimdiden terk etmişe benziyordu.</p>

    <p class="normal1">Annesi, babası ve kardeşiyle beraber kahvaltı etti. Gül-dem'in üzerinde, son zamanlardaki standart bunalımından farklı bir şeyin olduğunu anlayan annesi "Neyin var?" diye sordu. Güldem bu soruya vereceği yanıtı daha önceden hazırlamıştı. Ölmeden önce günah işlemek iyiye alamet değildir, diye düşünüyordu. Bu yüzden yalan söylemeye niyeti yoktu. "Yok bir şeyim" dedi annesine. Bu çok doğruydu.</p>

    <p class="normal1">Hiçbir şeyi yoktu. Ne bir sevgilisi ne bir arkadaşı vardı. En kötüsü de bir hayaleti bile yoktu.</p>

    <p class="normal1">Kahvaltıdan kalkıp evden çıkma sırası hiç değişmezdi: önce babası, sonra kardeşi Mert, en son da kendisi. Annesi ise evde kalıp kahvaltıyı toparlar, sonra da evden gidenlerin eve gelmesini beklerdi. Mert, okulu olmamasına karşın erken kalkmıştı, böylece evinden bir an önce kurtulup arkadaşı Barış'lara sığınabilecekti. Babası yazın erken kalkmaktan nefret ederdi. İzmir'in yapış yapış eden sıcağında kliması iyi çalışmayan bir büroda bir sandalyenin üzerinde saatlerce çalışmaktan bıkmıştı artık. Emekli olmasına üç sene vardı daha. Duvara çizikler atarak gün sayan bir mahpus gibiydi.</p>

    <p class="normal1">Güldem'in babası ve kardeşi dışarı çıktıktan sonra sıra Güldem'e gelmişti. Güldem son lokmasını ağzına atmasından on dakika geçmesine karşın kahvaltıdan kalkmamıştı. Kör bakışlarla tam önüne bakıyordu. Dalmıştı. Gündüz vakti bir düş diyarına göçmüştü. Annesi, bir kölenin kaçışını fark eden bir gardiyan gibi Güldem'i omuzlarından yakaladı ve "Nereye daldın?" dedi. Güldem sıçradı. Hayatın dışına çıkmak yasaklanmıştı, bu esaret hayatına yeniden taptaze bir nefret duydu. "Ama az kaldı" dedi içinden. Çok az kaldı. Hayallerini yaşayamadığı için hayattan kopan, içine kapanan, evde kalan, gözlük takmaya başlayan kız karakteri baydı. <span class="ideitalik1">Bu klişe karakteri oynamayacağım artık. Hayal kurduğum için bir hayalperestin aşkına, sağlam bir gelecek için bir korkağın sahte sevgisine ve bir hayaletin korku oyununa maruz kaldım. Şimdi anlıyorum ki hayal kurarak adım attım cadıcılık okuluna, hayaletin bunda bir rolü yok. Eninde sonunda bu hale gelecektim, hayalet cinnetimi çabuklaştırdı o kadar. Düşlerim beni saykodelik bir cinnet vakasına sürükledi. Onları da kendimle beraber yok edeceğim.</span></p>

    <p class="normal1">Annesi, bu defa yüksek sesle tekrarladı: "Nereye daldın?"</p>

    <p class="normal1">Güldem günah işlememeye kararlıydı, bu çabası cennet inancından daha çok iyi şans inancına dayanıyordu. "Hiçççç" dedi. Bu da doğruydu.</p>

    <p class="normal1">Annesi gibi gerçekçi insanlar için düş diyarı hiç demekti, soruyu soran da annesi olduğuna göre Güldem'in yanıtı bir günah teşkil etmiyordu.</p>

    <p class="normal1">Güldem odasına geri döndü. Mavi kotunu, beyaz üzerine çizikli bir motifin olduğu tişörtünü giydi. Ayaklarına beyaz yürüme ayakkabısını giydi. Aynada üstüne çekidüzen verdi. Saçlarını güzelce taradı. Cesedi güzel görünmeliydi, sınıfın en güzel kızına yakışır bir ceset olmalıydı.</p>

    <p class="normal1">Annesinin yanına geldi ve "Anne, ben biraz gezeceğim, hava alacağım" dedi. Bu da doğruydu. Gerçekten gezecekti, gerçekten de hava alacaktı.</p>

    <p class="normal1">Annesi "Tamam. Ne zaman dönersin?" dedi.</p>

    <p class="normal1">Güldem "Belli olmaz" dedi. Annesini öptü. Ölürken bile iyi şansa ihtiyacı vardı.</p>

    <p class="normal1">Güldem "Güle güle" dedi. Oysa "Allahaısmarladık" demesi gerekiyordu. Bunları hep birbirine karıştırırdı.</p>

    <p class="normal1">Apartmanın merdivenlerinden inmeye başladı. Annesinin kapıyı kapattığını duyunca durdu ve yukarı çıkmaya başladı. Üçüncü kat... Dördüncü kat... Beşinci... Altıncı... Yedinci... Sekizinci... Dokuzuncu katın tavanına uzanan tahta merdivene dikkatle tırmanmaya başladı. Merdivenin sonunda tavanda apartmanın çatısına açılan bir kapak vardı. Güldem sol eliyle merdiveni tutarken sağ eliyle kapağı ittirdi. Kapak açıldı. Güldem'in gözlerine güneş ışığı öyle aniden girdi ki neredeyse dengesini kaybedip yere düşecekti. Son bir gayretle merdivendeki eski dengesini sağladı, merdivene sıkıca tutundu ve ışığın içine girdi.</p>

    <p class="normal1">Güldem doğduğundan beri bu apartmanda yaşıyordu ama yaşadığı bu binanın çatısını hiç görmemişti. Hiç de merak etmemişti. Çatıda İzmir'i gören güzel bir manzara vardı. Hava çok temiz olduğundan görüntü çok berraktı. Deniz görülüyordu. Konak'taki Saat Kulesi çok uzakta olmasına karşın hayal meyal görünüyordu. Güldem diğer taraftan Fahrettin Altay Meydanı'nı zorlukla seçmeyi başardı. Susuz Dede Tepesi manzara içinde yeşilliği sayesinde dikkat topluyordu. Gerisi bir beton yığınıydı. Beton yığınlarının arasında arabalar gidip geliyordu. Bulunduğu yerden arabalar matchbox oyuncaklar gibi, binalar lego evler, insanlar ise karıncalar gibi görünüyordu. Uygarlık denilen şey buydu, karıncaların oyuncak arabalarla lego evlerin içinde yaşadıkları önceden planlanmış, programlanmış yapay bir oyun. Güldem ise bir ağustos böceğiydi. Müziğini çalamadan karıncaların dünyasından çekip gidecekti.</p>

    <p class="normal1">Güldem çatıyı inceledi biraz. İntiharını geciktirdiğinin farkındaydı ama illüzyonun gerçekleşeceği mekânı öğrenmek en doğal hakkıydı. Çatı beklediğinden daha güzel ve daha temizdi. Geceleri çıkıp içki ve sigara eşliğinde kafa dinlemek için idealdi. O sigara da içki de pek içmezdi ama aklına gelen ilk trip de bu oldu. Farklı yerlerde üç tane kuş yuvası vardı. Fotoğraf makinesi olsa onların fotoğrafını çekmek isterdi. Güzel görünüyorlardı. Güldem çömelerek kuşları izledi. Kendisinin tam tersine yaşamla dolu ufacık sevimli canlılardı. Çatıda bir de büyük bir baca vardı. Çocuk resimlerindeki şirin bacalara benziyordu.</p>

    <p class="normal1">Su deposu da ilgisini çekti Güldem'in. Bir petrol tankı edasıyla duruyordu çatıda. Güldem su deposunun yanından geçerken apartmanlarının karşısındaki camiyle karşılaştı. Cami daha önce görünmediği kadar güzel göründü gözüne. Tanrı'yı hatırlatan bir binaydı o. Güldem Tanrı'yla yüzleşmiş gibi hissetti ve "Kader" dedi içinden Tanrı'ya doğru. "Benim alınyazımda bu yazıyormuş meğer" diye ekledi sonra.</p>

    <p class="normal1">O sırada çatının esas hâkimini su deposunun arkasında gördü. Bu bir televizyon anteniydi. Kablolu TV onların semtine ulaşamadığından –bunda o korkunç yokuşun etkisi vardı elbette– yıllarca bu antenin gösterdiği kanallarla idare etmişlerdi. Eski usul bir antendi. (Oysa Güldem çanak anten olduğunu hayal etmişti hep.) Bir çamaşırlık gibi duran gariban bir görüntüsü vardı. Hemen hemen tüm demir uzantıları yamulmuş ve hafif pas tutmuştu. Yere sağlam bir şekilde monte edilmemiş ve eklemleri zayıf olacak ki rüzgârın esintisiyle sallanıyordu. Güldem onu dans eden bir korkuluğa benzetti. Modern bir korkuluk. Dama giren yabancıları korkutmak için yapılmış bir korkuluk. Güldem, antene bir vefa duygusuyla baktı. Ne de olsa ona çok şey borçluydu. Çocukluğunun favori filmleri başta olmak üzere çok şey.</p>

    <p class="normal1">Güldem'in çatıdaki gezinmesi bitti.</p>

    <p class="normal1">Sıra hava almaya geldi.</p>

    <p class="normal1"> </p>

    <p class="normal1">Çatının üzerine rastgele atılmış gibi duran taş ve kiremit parçacıklarına basmadan antenin bir buçuk metre önündeki yükseltiye çıktı Güldem. Bir adım ötesi boşluktu. Kenardan aşağı baktı. İllüzyonun başarısızlıkla sona ereceği yeri görmeliydi. Orası onun gerçek mezarıydı. Ama estetik bir mezar değildi gördüğü. Meşhur yokuşlarının tepesindeki elektrik direğinin bir metre yanındaki asfalt yolun üzerine düşecekti. Arabaların bile girmeye çekindiği, sevilmeyen bir yolun üstüne müthiş bir hızla kapaklanacaktı. Bu fikirden pek hoşlanmadı, hiç de özgürlüğü çağrıştıran bir imge bulamadı bunda. Bu yüzden boğazın sularına kendini bırakmayı aklından geçirdi. Keşke ben de öyle yapsaydım, diye düşündü. Gözlerinin önüne bir an için korkunç yokuşu ve bina yığınları yerine boğazın manzarasını getirdi. Bu manzarayı aklında tutarak atlaması daha kolay olacaktı. Aklında tuttu; o artık boğaz köprüsündeydi, dalgaların ve kuşların sesi eşlinde iki kıtanın ortasına atlamak üzereydi.</p>

    <p class="normal1"> </p>

    <p class="normal1">Güldem kenarda duruyordu. Gözleri açıktı, tam önüne bakıyordu. Beynini tüm düşüncelerden arındırdı, içinden üçten geriye doğru saydı. Üç. İki. Bir.</p>

    <p class="normal1">Ve hiçliğe doğru atladı.</p>

    <p class="normal1">Ayaklarının yerden kesildiği anda ölümün soluğunu hissetti. Ölümün soluğu onu korkuttu. Ölümün, cehennemin azabından ve cennetin sıkıcılığından çok daha zalim bir şey olabileceğini o zaman anladı. Ölüme yaklaştıkça onun mutlak bir hiçlik olduğunu daha iyi anlıyordu. Ama artık iş işten geçmişti. Havadaydı. Ve o bir kuş değildi.</p>

    <p class="normal1">Pişmanlığın en son fayda edeceği yerdeydi, boşlukta. Geri kalan hayatının saliselerle ölçülebilecek kadar kısa olduğunu bildiği için, bunu da pişmanlığın ezici duygusuyla geçirmemeye karar verdi ve son yanlış kararıyla birlikte hayatı boyunca aldığı tüm yanlış kararları unuttu. Düşüyordu. Ölüyordu. Her şeyi zaten unutacaktı.</p>

    <p class="normal1">Boşlukta attığı taklalar bu trajik atlayışa eğlenceli bir yan katsa da o istemsiz taklalar eğlenceli olduğu kadar da korkutucuydu. Gözlerini açmayı denedi Güldem. Etrafındaki tüm binaların, yolun, camii kubbesinin, park etmiş arabaların, pencerelerin, direklerin, telefon ve elektrik tellerinin resimleri tepetaklak olmuş ve birbirine girmişti. Güldem bir saniye dolmadan yeniden kapattı gözlerini. İntihar girişimi kâbuslarındaki o sonsuz düşüşler kadar korkunçtu ve onlar kadar sonsuza uzayacak gibiydi. Sanki yere çarpacak ve yeri delerek düşmeye devam edecekti. Belki de cehenneme giden kestirme yol buydu. Cehenneme kadar yolu vardı.</p>

    <p class="normal1">Güldem taklalar yüzünden hangi pozisyonda yere çarpacağını tahmin edemiyordu. Yön duygusunu lunaparktaki hız trenine bindiğinde olduğu gibi yitirmişti. Bir an yukarı doğru çekildiğini sandı. Acaba çoktan yere çarpmış ve ruhunu ait olduğu yere uğurlamış mıydı? Hiçbir şeyden emin olamıyordu.</p>

    <p class="normal1">Ve hayatı bir film şeridi gibi gözlerinin önünden geçti. Çocukluğuna daha çok yer veren bir biyografi filmi gibiydi gördüğü. Tüm arkadaşlarını gördü. Birkaç rüyasını yeniden yaşadı. Dünyanın en kısa biyografi filmini gördükten sonra çarpışa hazırlandı.</p>

    <p class="normal1">Ölümün soğuk nefesini daha iyi hissediyordu şimdi. Ölümün soğuk nefesi çepeçevre sarmıştı onu.</p>

    <p class="normal1">Onu daha çok merak ediyordu şimdi.</p>

    <p class="normal1"> </p>

    <p class="normal1">Güldem yere çarptığında düşündüğü ilk şey "O kadar da kötü acımıyormuş" oldu. Kemiklerinin parçalanmış olması gerekiyordu ama öyle bir acı hissetmiyordu. Belki de ölüm tüm acılarımı aldı, diye düşündü bu yüzden. Ama bu açıklama pek yeterli olmadı elbette. Sanki sırtüstü düşmüştü. Yalnızca sırtında belli bir acı hissetmişti. Üstelik beyni de gayet iyi çalışmaktaydı.</p>

    <p class="normal1">Önce gözlerini açmaya korktu. Ölümden sonraki dünyanın manzarasını gördüğü anda ruhunun bedeninden çekileceği gibi fantastik bir kural kurdu kendi kafasında. Ama aynı zamanda bir an evvel gözlerini açmalı ve cennete mi cehenneme mi düştüğüne bakmalıydı. İntihar ettiği gerçeği kafasına dank edince beynini bol alevli, gürültülü ve zebanilerin kol gezdiği sıcak bir cehennem imajına alıştırdı.</p>

    <p class="normal1">Güldem çekinerek gözlerini açtı. Tam tepesinde korkuluğu gördü. Arkasından gelen sarı ve kuvvetli bir alevin ışıltısı korkuluğun görüntüsünü bulanıklaştırmaktaydı. Korkuluk kollarını açmış ve ona gülümsemekteydi. <span class="ideitalik1">Yatağındaki korkuluk.</span> Ölmüş ve Gökalp onu diğer dünyada karşılamıştı sanki. Güldem ne yapacağını şaşırdı. Gülümseyip ona sarılsa bir türlü, oradan kaçıp başka dostane ruhlar arasa bir türlü... Diğer dünyanın raconlarını öğrenebilmesi zaman alacak gibi görünüyordu... Güldem korkuluğun arkasından gelen ışığı biraz olsun engelleyip etrafını daha iyi incelemek için elini alnına siper yaptı. Gözlerini kıstı. Gözüne giren ışığın güneş ışığı olduğunu fark etmesi uzun sürmedi. İlahi dünyada da güneş vardı demek ki. Ama güneş dışında başka dünyevi şeyleri de görmeye başladı. Güneşin farkına vardıktan sonra kafasında bir korkuluk olarak şekillendirdiği şeyin çatılarındaki televizyon anteni olduğunu anladı.</p>

    <p class="normal1">Şaşkınlığın en uç sınırı şu an Güldem'in bulunduğu nokta olmalıydı. Cehennemde olduğunu sanırken apartmanın çatısında olduğunu anlamıştı. Daha da şaşkınlık verici olan hayatta olmasıydı. Nefes almaktaydı. Düşünmekteydi. Hissetmekteydi.</p>

    <p class="normal1">Güldem intihar girişimine geri dönerek bulmacayı çözmeye çalıştı. Atladığından emindi. Yere çakılmak üzereyken hayatının bir film şeridi gibi geçtiğini hatırladı. O filmi sadece ölmek üzere olanlar görebilirdi. Sonra havadayken gözlerini açtığını ve etrafındaki her şeyin korkunç bir hızla döndüğünü de çok net anımsıyordu. Ölümün soğuk soluğunu duyduğunu da anımsadı Güldem. Bunu da o çatıdan atlamadan hissedemezdi. Belli ki Güldem yere çakılmak üzereyken bir şey olmuştu.</p>

    <p class="normal1">Yere düşmeden hemen önce ölümün soğuk soluğu onu çepeçevre sarmıştı... "Soğuk!" diye bağırdı içinden Güldem. Bulmacayı sonunda çözmüştü. Güldem'in çatıya çıkmasına neden olan da, Güldem'i o çatıya geri gönderen de aynı şeydi.</p>

    <p class="normal1">Aynı hayaletti.</p>

    <p class="normal1">Güldem tüm intihar girişimini şimdi kafasında daha iyi şekillendiriyordu. Çatıdan atlamıştı. Ama çakılmasına ramak kala hayalet geri gelmiş ve onu tutmuştu. Havada sürekli istemsiz taklalar atan Güldem sürekli yön değiştirdiğinden yukarıya doğru çekildiğinin ayrımına varamamıştı.</p>

    <p class="normal1">Hayalet Güldem'i çatıya getirmiş ve onu ayakta çatının ucunda bırakmıştı. Düşmekte olduğunu sanan Güldem ayaklarının yere bastığını anlamamış ve yere sırtüstü düşmeye başlamıştı.</p>

    <p class="normal1"> </p>

    <p class="normal1">Güneşin de yardımıyla bembeyaz bir meleği andıran Güldem öylesine yumuşak, yavaş ve zarif bir şekilde sırtüstü düşüyordu ki, ki bu hareketi gören biri tüm olan biteni bir rahibin kutsal kitabı okuduktan sonra onu nazikçe ve dikkatle kapatmasına benzetirdi. Güldem kutsal kitabın arka cildini çağrıştırıyordu, o kadar ayrıcalıklı bir hareketti ki kendi kendine etrafına bir vahiy saçıyor ve vahiye göre bir insan düşmüyordu, bir kitap kapanıyordu. Bu hayalet görüntü veya akla kutsal bir zorunlulukla gelen serabımsı imaj, Güldem'in düşüşüyle bağdaştırılabilecek tek imgeydi. Güldem sırtüstü düştüğünde çatıda kopan ses de bu çağrışımı haklı kılar nitelikteydi, tıpkı bir kitabın arka kapağının okunduktan sonra kapatıldığında çıkan ses gibiydi. Güldem bir kitap gibi kapanmıştı.</p>

    <p class="normal1"> </p>

    <p class="normal1">Şimdi her şeyi anlayan Güldem, sırtüstü yattığı yerden bir korkuluk gibi duran televizyon antenine bakıyordu. Hayaletin halen daha etrafında olduğunu biliyordu çünkü havada olağandışı bir serinlik vardı. Ve tam tepeden vuran güneşe rağmen kaynağı belirsiz bir gölge çatıda geziniyordu. Televizyon anteni hayalet değildi ama Güldem ona doğru konuşmayı uygun buldu. "Teşekkür ederim" dedi. Hayalet konuşmadı. Güldem ekledi: "Güle güle!"</p>

    <p class="normal1">Hayalet yine konuşmadı. Önce serinlik yerini normal sıcaklığa bıraktı. Güldem kaynağı belirsiz koyu gölgenin gökyüzüne doğru yükseldiğini gördü. Gölge yükseldi, yükseldi, yükseldi ve veda anlamına gelen bir parıltıyla bulutların arasına karışıp gözden kayboldu.</p>

    <p class="normal1"> </p>

    <p class="normal1">Güldem, sırtüstü yattığı yerde süper bir kahraman tarafından kurtarılmış birinin mutluluğu ve nadir bir macerayı yaşamanın keyfiyle gülümsedi. Sonra doğrularak bir sayfa gibi açıldı. Ayağa kalktı ve hayatının geri kalan sayfalarını çevirmeye koyuldu.</p>

    <p class="ortayazi">Son</p>
  </div>

  <div class="calibre1" id="calibre_pb_17"/>
</body>
</html>