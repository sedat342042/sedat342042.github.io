<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <div class="chapter">
    <p class="normal1"> </p>

    <p class="normal1"> </p>

    <p class="indentmetinbold"><span class="baslik ideitalik">3</span></p>

    <p class="kitapickapak">28 Nisan 1998, saat 13.58</p>

    <p class="normal1">Güldem "Son" yazısına bakakaldı. Sonra "Son" yazan sayfayı önünde duran kâğıt yığınının en altına sıkıştırdı. Böylece intihar mektubunun olduğu ilk sayfa tepede göründü. Güldem beş saati aşkın bir süredir okuduğu kitaptan hâlâ gözlerini ve ruhunu ayıramıyordu. Sabah on santimetrekareyi aşmayan, kilidi bozuk, eski püskü posta kutusunda bulduğu kâğıt tomarının bu kadar kalın olacağını tahmin edememişti. Odasına geçip kitaba başladıktan beş saat on dakika sonra kitabı bitirmişti, bu kişisel tarihinin kitap okumadaki hız rekoru demekti. Genelde bir sayfayı üç buçuk dakika ortalamayla okuyan yavaş bir okuyucuydu o –sindire sindire okumaktan yanaydı. Hele kitabın başındaki o intihar mektubu bölümü olmasa daha da çabuk bitirebilirdi kitabı çünkü intihar mektubunun kurgusal bir metin olduğunu algılaması biraz zaman almış ve bu yüzden mektubun gerçek olabileceğinden korkarak paniklediği için biraz vakit kaybetmişti.</p>

    <p class="normal1"> </p>

    <p class="normal1">Zaten önündeki kitabı okudu mu, yoksa kitabın içindeki hikâyeyi gizemli bir transformasyonla yaşadı mı, bunun ayrımına varamıyordu. Başlangıçtaki intihar mektubundan itibaren kitabın içindeki maceraya kendisini o kadar kaptırmıştı ve kitaptaki kızla o kadar özdeşleşmişti ki kitabın içinden çıkmak oldukça zor olmuştu. Gerçi Gökalp, Güldem'e bunun bir kitap olduğunu satır aralarında sık sık anımsattığı halde Güldem gerçeklik duygusundan bir türlü uzaklaşamamıştı. Romanın içindeki "Her intihar mektubu bir aşk mektubudur" ve "Her intihar mektubu bir aşk romanıdır" önermeleri Güldem'in dikkatine sunulan birer mesaj değil miydi? Bu da bir aşk mektubu, bu da bir hikâye dememiş miydi? "Sen de biliyorsun, bazen kitaplara kendini fazla kaptırıyorsun. Bunu bu defa yapma" demişti kitabın daha ilk bölümünde, bir başka deyişle intihar mektubunda. Ayrıca hayalet, tiyatroda ona ben Gökalp'in kalemiyim bile demişti. Ama hiç yararı olmamıştı, gene de kaptırmıştı kendini kitaba, hem de hiçbir romanda olmadığı ve bir daha hiçbir romanı okurken olmayacağı kadar.</p>

    <p class="normal1">Kitabın bu müthiş etkisinin ardında büyü, sihir, tılsım gibi şeyler aramaya gerek yoktu. Bir kere kitaptaki kız her şeye karşın ona çok benziyordu, adeta ikiziydi, kitabı bir kitap gibi değil de yepyeni bir hayat veya bir rüya gibi yaşamasında bunun büyük bir rolü vardı. Kitaptaki Güldem ismiyle, cismiyle, okuduğu okulla, ailesiyle, arkadaşlarıyla, davranışlarıyla, konuşma tarzıyla, tepkileriyle, ikilemleriyle, kuşkularıyla, tutarsızlığıyla, alışkanlıklarıyla, düşündükleriyle ve düşledikleriyle gerçek hayattaki Güldem'in edebi bir klonuydu. Onun yerinde hangi kitap kurdu olsa, kendini kaybederdi.</p>

    <p class="normal1">Güldem uzun bir hipnotizma seansından çıkmış gibiydi, farklı bir hayattan çıkıp şimdi esas hayatına geri dönmüştü ama bir türlü duruma adapte olamıyordu. Kitabın içinde yaşadığı her şeyi bir saniye önce olmuş gibi anımsıyordu. Bir süre odasına baktı, sanki orada daha önce hiç bulunmamış gibi. Kitaptaki Güldem'in masasında kitaplık gibi raflar vardı. Kendisinin masası ise dümdüzdü ve masasının alt tarafında üç tane çekmece vardı. Ne gözleri ne de vücudu masasına uyum sağlayamadı, masadan kalkmaya çalışırken çekmecelere çarptı. Sersem gibiydi. Dengesini de hemen kuramadı. Sanki ruhu bu yeni (aslında eski) vücuduna tam oturmamıştı. Şöyle bir silkindi. Şimdi ruhu yerleşmişti vücuduna.</p>

    <p class="normal1">Odasında bir ayna aradı. Hayaletin gözlerinin içine girdiği kocaman aynayı. Ama odasında bir ayna bulamadı. Penceresinde kitapta olduğu gibi panjur yoktu, sadece kahverengi solmuş bir perde vardı. Ve en kötüsü odasındaki tüm renkler çok cansızdı. Renkli televizyon izlerken siyah beyazla yetinmek zorunda kalan bir kız gibi memnuniyetsizlik duydu. Kitaptaki odasını şimdiden özlemişti.</p>

    <p class="normal1">Gözleri bir süre kırmızı günlüğünü aradı. Onu bulursam yaşadığım şeyin sadece kitap sayfalarından ibaret olmadığını kanıtlayabilirim, diyordu içinden. Masasının üzerini taradı, yoktu. Çekmecelerini açtı, yoktu. Alt çekmecede küçük bir ayna buldu. Kendine baktı. Kitaptaki Güldem daha güzeldi, daha doğrusu kitabın içindeyken o öyle hayal etmişti. (Ne de olsa kitapta gözaltındaki çukurlardan, zaman zaman çıkan sivilcelerden ve kepeklerden söz edilmiyordu.) Hâlâ sınıfın en güzel kızıydı ama o daha fazlasını istiyor gibiydi. Dünyanın en güzel 13.sü gibi bir şey...</p>

    <p class="normal1">Güzel bir rüyadan uyanmış gibi hissediyordu kendini Güldem. Üstelik rüyası ortasında kesilmemişti, olmadık bir alarm sesi veya annesinin bağırışıyla rüyanın en güzel yerinde uyanmak zorunda kalmamıştı. Rüyayı sonuna kadar görmüştü. Aralarda karabasanlar da vardı ama yine de bu bir maceraydı. Gerçek hayatın kaldıramayacağı kadar renkli bir macera. Aslında istediği zaman macerasına dönebilirdi –bunun için yapması gereken tek şey kitabın sayfalarını aralamaktı– ama yine de yarım kalan bir şey vardı. Macera devam etmeliydi. Ya da yeni maceralar başlamalıydı. Posta kutusunda her hafta yeni büyülü bir kitap bulmak isterdi. Annesinin evin koridorundan gelen ayak sesini duyduğu anda gerçek hayatın sıradanlığı, klimalı bir evden dışarıya çıkıp yakıcı sıcakla karşılaşan biri gibi kafasına dank etti.</p>

    <p class="normal1">Odasının kapısı çalındı ve annesi kapıdan önce kafasını sonra da geriye kalan vücudunu çıkartarak içeri girdi. Annesi "Çalışman bitti mi?" dedi. Güldem bu soruya ne yanıt vereceğini şaşırdı. Sonra "Hayır" dedi. "Ben çalışmadım ki" diye ekleyecekken kendini tuttu. Annesi "Bayağıdır çalışıyorsun. Bir şey ister misin?" diye sordu. "Hayır, sağ ol" diye yanıtladı Güldem. Annesinin masanın üzerindeki kâğıt tomarını fark etmemesine sevindi.</p>

    <p class="normal1">Güldem kitabı nazikçe aldı ve çekmecesine koydu. Tüm bedenini ve ruhunu kaptırsa da o romandan korkmuyordu. Sonsuza kadar bir kitabın içinde olmak nasıl olur acaba, diye düşledi. Önce bu fikir ona korkutucu gelse de duvardaki sınav tarihlerini görünce "Hiç fena olmazdı" diye düşündü.</p>

    <p class="normal1">Güldem üzerindeki şoku biraz atlattıktan sonra Gökalp'i aramaya karar verdi. Ona ne diyeceğini bilmiyordu ama en azından nezaket icabı onu araması gerektiğini biliyordu. Teşekkür edebilirdi, tebrik edebilirdi veya sadece gündelik bir geyik başlatır, muhabbetin gelişimine göre kitaptan söz edebilirdi. Sonra tüm bu şeyleri kafasından sildi, onun asıl istediği maceranın devamıydı, Gökalp'ten bunu isteyecekti. Maceranın devamına, beş parası kalmış bir bağımlının uyuşturucuya ihtiyaç duyduğu gibi ihtiyaç duyuyordu.</p>

    <p class="normal1">Odasından çıktı, annesinin salonda televizyon seyrettiğini saptadı. Diğer aile bireyleri de evde görünmüyordu, mutfak ona kalmıştı. Güldem de buzdolabına sırtını verdi. Telefonun yanına geçti, ahizeyi eline aldı ve çekingen parmak darbeleriyle tuşlara bastı.</p>

    <p class="normal1"> </p>

    <p class="normal1">Gökalp "Sen bu satırları okurken ben çok uzaklarda olacağım" diye yazmıştı romanın ilk bölümü olan intihar mektubunda ve gerçekten de şu anda çok uzaktaydı. İstanbul'daydı ama romanda olduğu gibi intihar etmek için değil, başka bir nedenle bulunuyordu. Yeni tutulduğu belli olan bomboş bir evde bir masada oturuyordu. Masanın üzerinde Güldem'in de önünde duran kâğıt tomarının aynısı vardı. Güldem ile hemen hemen eş zamanlı okumuştu uzun zamandır üzerinde çalıştığı romanını. Bu, Gökalp'e özgü bir yöntemdi, dergilere verdiği makaleleri dergi çıktığı gün yeniden, fakat bu defa okuyucunun bakış açısıyla okumaya çalışır, insanların ne düşüneceğini tahmin etmeye çalışırdı. Bu yöntemi Güldem'e uyguladı bu defa ve onun bakış açısıyla kitabı baştan sona son bir defa okudu. Uçakta başlayıp yeni tuttuğu evde okumayı bitirdikten sonra Güldem'in kitabı genel olarak beğeneceğini, bazı bölümleri özellikle çok seveceğini tahmin etti, başka bir tahminde de bulunmadı. Bu son okumanın bir başka amacı daha vardı. Gökalp az sonra kitabını Beyoğlu'ndaki birkaç yayınevine götürecekti ve hâlâ kitaba bir ad bulamamıştı. Birçok ad adayı vardı ama hepsini çoktan elemişti. O sırada Güldem'in onu telefonla aradığını tahmin etti. Bu çok da zor bir tahmin değildi, kitabı tahminen bugün er geç bitirirdi, ne de olsa yalnızca ona yazılmış bir kitaptı, bunun kıymetini bilirdi herhalde. Bitirdikten sonra da telefonla bir teşekkür ederdi en azından. O zaman orada olsa, ona ne yanıt verirdi?</p>

    <p class="normal1">Gökalp hayatını kâbusa dönüştüren hayalindeki kızla böyle bir durumdan sonra telefon görüşmesinin nasıl olacağını her zaman olduğu gibi kafasında kurmaya çalıştı.</p>

    <p class="normal1">Güldem şöyle derdi telefonda:</p>

    <p class="normal1">"Alo, Gökalp, kitabın çok güzel olmuş, hemen okudum, çok sağ ol. İnanır mısın, kitabı yaşar gibi oldum. Hem rüyam hem de kâbusum oldu."</p>

    <p class="normal1">Gökalp de şöyle yanıtlardı:</p>

    <p class="normal1">"Niçin sağ ol? Rüya için mi, kâbus için mi? (Çok mu arabesk bir başlangıç olmuştu?) Senin için bir kitap yazdığımı sanıyorsun. İçinde intihar ettiğim, insanlara lanetler bulaştırdığım, sana düşler (düşlerini mi demeliydi?) armağan ettiğim koskoca bir roman olduğunu sanıyorsun onun. Yanılıyorsun. İntihar edecek, ruhsuz insanları korkutmaya uğraşacak, sana düşler verecek, bunları bir kitaba dönüştürecek kadar ahmak değilim. Bu bir kitap olamaz. Ben bir kitap yazmadım, sadece bir kitap yazmayı hayalettim. Buna, buna... evet buna yalnızca hayalet kitap denebilir. Bir aşkın hayaletini yaşadım ve ortaya bir kitabın hayaleti çıktı... Hayalet kitap ha? Hımmm, sevdim bu lafı."</p>

    <p class="normal1">Hayatta böyle konuşamazdı Gökalp. Düşlediği telefon görüşmesine kahkahayla güldü. O olsa olsa "Bir şey değil, yaptık işte bir saçmalık" diye geveler, sonra da "Bye" deyip kapatırdı. Yine de bu düşsel görüşme bayağı işine yaradı, kitabın adını bulmuştu. Boş bir kâğıda büyük harflerle "Hayalet Kitap" yazdı ve önündeki kâğıt tomarının en üstüne koydu. İsim yakışmıştı altında yatan harflerin, kelimelerin, cümlelerin, öykülerin, karakterlerin hissiyatına. Hayalet gemi efsaneleri gibi, onların da gerçeklikleri bir bilinmez, varlıkları bir muammaydı. Uğruna yazıldıkları kişiye değil, yolu oradan geçenlere gözükürlerdi. Gerçek bir kitap gibi ölümsüz olmazdı hayalet kitaplar, bir sis perdesinin ardından görünürler, taşıdıkları trajediyle ağır ağır süzülerek, hiç ses çıkarmadan hiçliğe karışır, çok geçmeden unutulurlardı.</p>

    <p class="normal1">Gökalp kâğıt tomarını kalın kapaklı bir dosyanın içine yerleştirdi. Cüzdanından bir kâğıt parçası çıkardı, kâğıdın üzerinde Beyoğlu'ndaki birkaç yayınevinin adresi vardı. "En azından bir yayınevi kabul eder herhalde" diye düşündü. Dosyayı torbaya koymadan önce ona, hayalet kitabına son kez bir baktı. Bir gün yayımlanırsa, belki daha önceki hayalet kitapların makus talihini yenerdi. Unutulmazdı.</p>

    <p class="normal1">Gökalp evinden çıkıp otobüs durağına doğru yürürken Güldem telefonun ahizesinde uzayan zil seslerini dinliyordu hâlâ. Gökalp'in İzmir'deki terk edilmiş evinde telefon çaresizce çalıyordu. Güldem ise ahizedeki sesi sonsuza kadar dinleyecekmişçesine bir korkuluk gibi duruyordu.</p>

    <p class="normal1">Dıt, dıt, dıt, dıttttttt...</p>

    <p class="normal1">Telefonun zil sesi, "Çok çaldırdınız, pes edin artık" anlamına gelen meşgul sinyaline benzeyen sese dönüşünce Güldem vazgeçti. Maceranın devamının gelmeyeceğini kabullenmek zorunda kaldı. Hayatının geri kalan sayfalarında dişe dokunur bir macerayla karşılaşmayacak, üniversiteyi bitirecek, işe girecek, evlenecek, çoluk çocuk sahibi olacak, sıradan bir hayat yaşayıp zamanı gelince ölecekti. En kötüsü de her gün bir ümitle posta kutusuna bakacak ve kahramanı olacağı yeni bir kitap arayacaktı. Bulamayacaktı. Macera devam etmeyecekti. Hayalleri sonsuza dek bir kitapta kilitli kalacaktı.</p>

    <p class="normal1"> </p>

    <p class="normal1">O sırada mucizevi bir şey oldu. Birdenbire bir ürperti Güldem'in sırtında dolaştı. Soğuk bir hava esintisi mutfağın içine girmişti. Bu soğukluğu duyumsayan Güldem'in tüyleri diken diken oldu. Güldem mutfağa göz gezdirince kaynağı belirsiz bir gölgeyi de fark etti. Soğuk bir hava esintisi ve bir gölge. Hayalet! Hayalet geri gelmişti, hem de gerçek hayatta. Güldem önce korktu çünkü gerçek hayatta hayaletle ilk defa karşılaşacaktı. Ama duyduğu korku, yerini hemen mutluluğa bıraktı. Mutluydu çünkü macera kaldığı yerden devam edecek, uykusuna hapsolmuş rüyaları ve kâbusları bir kez daha özgürlüklerini ilan edip hayatına karışacaktı. Güldem yine bir maceranın ana kahramanı olacak, sıradışı olaylarla baş etmeye çalışacaktı. Siyah beyaz hayatına renk gelecekti.</p>

    <p class="normal1">Güldem yanılıyordu, çok fena yanılıyordu. Dönüp odadaki soğukluğun ve gölgenin kaynağına bakınca hayaletle veya hayal ettiğiyle değil, gerçekle, o sıkıcı, katı gerçekle yüz yüze geldi: Annesi, akşam yemeğinden kalan karnıyarık tepsisini çıkarıp öğle yemeği masasını kurmak için buzdolabını açmıştı. Buzdolabının kapağı kapanınca soğukluk gitti. Annesi elindeki tepsiyle mutfağı terk edince de gölge gözden kayboldu.</p>

    <p class="normal1"> </p>

    <p class="normal1">Güldem kendi gölgesiyle tek başına kaldı ve hayatının geri kalan sayfalarını sıkıntıyla çevirmeye başladı.</p>

    <p class="ortayazi"><br class="chapter"/>
    SON</p>
  </div>

  <div class="calibre1" id="calibre_pb_18"/>
</body>
</html>