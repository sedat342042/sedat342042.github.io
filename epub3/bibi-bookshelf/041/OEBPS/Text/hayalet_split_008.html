<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <div class="chapter">
    <h2 class="kitapickapak" id="calibre_toc_4"><br class="calibre3"/>
    <br class="calibre3"/>
    <br class="calibre3"/>
    1<br class="calibre3"/>
     <br class="calibre3"/>
    Bir yıl sonra<br class="calibre3"/>
    28 Nisan 1999 Çarşamba</h2>

    <p class="normal1">Güldem, yatağında yüzükoyun, kendine göre sola doğru L şeklinde kıvrılmış yatıyordu. Aklının görünmez saati o sırada sessiz alarmını çaldı ve Güldem gözlerini açtı. Bir sayfanın çevrilmesi gibi zarif, asil ve sanatsal bir hareketle doğruldu. O kadar izlenesi bir hareketti ki sanki bir din adamı tüm hayatını adadığı kutsal kitabının aslını bulmuş ve onun ilk sayfasını mümkün olan en yumuşak el hareketiyle çeviriyordu. Ancak bir sayfa, yüz seksen derecelik açısını tamamlayıp yerini bir sonraki sayfaya bırakırken, Güldem doksan derecelik açıda durdu, gözlerini ovuşturdu, yorganını sağa iterek yatağından indi ve yeni hayatının geri kalan sayfalarını çevirmeye koyuldu.</p>

    <p class="normal1">Uyandıktan, kahvaltı ettikten ve giyindikten sonra (takriben 18 dakikasını almıştı) Güldem ayağında botlarıyla, annesini kapının önünde bekliyordu. Annesi balkonda çamaşır asıyordu. "Sen git işim var benim" diye bağırdı annesi. "Tamam bekleyebilirim" dedi Güldem, annesini öpmeden dışarı çıkmak istemiyordu. Annesi balkondan, park eden bir arabaya baktı ve "Seninki geldi" dedi. Son çamaşırı astıktan sonra kızını uğurlamak için kapıya yöneldiği anda telefon çaldı. Telefonu annesi açtı. "Merhaba teyze, epeydir konuşamıyorduk" diye başlayan bir telefon görüşmesi uzun sürerdi, bu yüzden Güldem içinden "Boş ver" deyip annesine el sallayıp aşağı indi.</p>

    <p class="normal1">Az sonra, Güldem ile Ersin, beyaz Hyundai marka bir otomobilin içinde Buca'daki Dokuz Eylül Üniversitesi kampüsüne doğru yol alıyorlardı. Eğer sözlükte sıradan bir tip, diye bir sözcük kalıbı olsaydı ve bu sözlük resimli olsaydı, o kelimenin yanına Ersin'in resmi cuk otururdu. O sıradan bir tipti. Gözlüklü veya top sakallı olması bu gerçeği değiştiremezdi. Onu sonra yeniden tanıyabilmeniz için bir defa görmeniz yetmezdi. Bu yüzden sık sık "Sizi daha önce gördüm mü?" sorusuyla karşılaşıyordu. Güldem'in yanında onu gören herkes kızın bu tipe çok fazla olduğu görüşündeydi. Hatta biraz abartmak gerekirse onlar <span class="ideitalik1">Güzel ve Çirkin</span>'in hafifletilmiş modern bir versiyonu sayılabilirdi. Kız ise nasıl oluyorsa bu fikre katılmıyordu. Ersin ayrıca pek sevilmeyen bir karakterdi. Çevresindekileri kendi hareketlerine uydurmaya çalışan, bunu başaran ama bu yüzden de herkesin onun yanında olmaktan çözemedikleri bir rahatsızlık duyduğu biriydi. Esprilerine gülünmesinin ve kızların onu kafa bulmasının altında da onun bu gücü yatıyordu. O ana kadar çıktığı kızların hepsi güzeldi, onda adeta mistik bir güç vardı. "Laf yapmayı bileceksiniz" derdi ot seanslarında kız tavlamanın sırlarını böbürlenerek anlatırken, ama yakın arkadaşları bile bu adamdan nasıl bir muhabbet çıktığının sırrına varamıyordu. "Sonra da hediye safhası gelir" derdi arkadaşlarına. "İster züppe, ister marjinal, ister gotik, ister idealist olsun, her kız çiçek almaktan hoşlanır. Bunu unutmayın. Çiçekten sonra para gelir. Paralı olacaksın, yoksa bile paralı biri gibi davranmayı bileceksin" derdi bir öğretmen edasıyla. Ama tüm bu öğretilebilir becerilerin dışında onun sahip olduğu en önemli hazine, cazibe denen olgunun açıklanamayan varlığı; şeytan tüyüydü. Güldem'in doğaüstü özelliği, güzelliği ise; Ersin'in doğaüstü gücü, şeytan tüyüydü. Ersin de bunu biliyordu.</p>

    <p class="normal1">Bilmediği şey, bunun sadece bir deyimden ibaret olmadığıydı.</p>

    <p class="normal1">O gün Güldem'in suratı asıktı, bunu biraz geç fark etti Ersin.</p>

    <p class="normal1">"Neyin var senin?" dedi Ersin, bu cümle kızın kulağına Amerikan filmlerinden fırlamış bir replik gibi geldi.</p>

    <p class="normal1">"Bugün böyleyim, böyle olacağım" dedi kız, son derece kararlı ama kısık bir ses tonuyla.</p>

    <p class="normal1">"Neden?"</p>

    <p class="normal1">"Bugün, o gün" dedi Güldem, sanki sesi giderek kısılıyor gibiydi.</p>

    <p class="normal1">"Hangi gün?"</p>

    <p class="normal1">"Geçen seneki olayın olduğu gün" dedi ama bunu söylemesine gerek kalmayacağını düşünmüştü, demek ki sevgilisi sandığı kadar akıllı olamıyordu her zaman.</p>

    <p class="normal1">"Offf... hadi ya... şu intihar olayı, değil mi?"</p>

    <p class="normal1">Sevgilisinin repliğini içinden tekrarladı Güldem: "İntihar olayı." Demek ki sevgilisi sandığı kadar hassas da değildi, bu yüzden yanıt vermemeyi tercih ederek her gün geçtikleri yolun üzerindeki dükkânları, apartmanları, tren garını, arabaları, otobüsleri, durakları ve insanları izlemeye başladı. Daha önce gülümsemesine sebep olacak ufak bir ayrıntı arardı o şeylerde (gülünç bir dükkân ismi, arabaların arka camlarındaki arabesk sloganlar, trenden el sallayan bir çocuk [hemen karşılık verirdi], donu gözüken bir adam [sadece bazen komik gelirdi], çarpışan iki insan, sendeleyen bir çocuk, yola kaçan bir top, üstüne çamur sıçrayan biri [gaddarca ama komik], ufak bir trafik kazası, kaza nedeniyle gariplikleri su yüzüne çıkan sıradan insanlar vs vs.) ama o gün tersini yapıyor; onun sıkıntısını paylaşan izler arıyordu etrafında. Sıkıntısını paylaşacak şey herhangi bir şey olabilirdi: Yoldaki bir çukur, otobüs camındaki bir çatlak, kör bir adamın yürüme çabası, yaşlı bir kadının alışveriş filelerini taşıma uğraşısı, kâğıt mendil satmaya çalışan ufak bir kız, dalı kırılmış bir ağaç, yolun üzerine düşmüş bir motor kayışı (onları çok hüzünlü bulurdu), yırtılmış bir afiş, üstüne çamur sıçrayan biri (kesişen küme), yamulmuş, kurşunlarla delik deşik olmuş ve kaderine terk edilmiş bir trafik levhası, ağlamaklı gözlerle ona bakan insanlar. Hiçbirini bulamadı. Her insan, her eşya, her cisim Güldem'e inat mutluluk saçıyordu o gün. Hiçbir şeyle paylaşamıyordu üzüntüsünü. Ama o gün üzülmek için ideal bir gündü. Başka bir şey yapsa hatıralarına ihanet etmiş olurdu.</p>

    <p class="normal1">Radyodaki spikerin bir esprisi üzerine Ersin kendinden geçerek gülmeye başladı. Başka bir gün olsa kız da gülerdi, ne de olsa sevgililer aynı esprilere gülerlerdi, esprinin ne olduğu ortaklaşa gülme eyleminde önemli bir faktör değildi. Sevgili olma yolunda içtikleri soyut antta "Zenginlikte, yoksullukta, sağlıkta, hastalıkta, iyi espride, kötü espride güleceğime yemin ederim" yazıyordu sanki. Kırmızı ışıkta arabasını durduran ve hâlâ gülmekte olan Ersin, Güldem'in donuk halini görünce kızgın ama kızgın görünmemeye çalışan bir yüz ifadesiyle "Neden gülmüyorsun?" diye sordu kız arkadaşına.</p>

    <p class="normal1">"Duymadım ki" dedi kız, bu doğruydu.</p>

    <p class="normal1">"İyi valla, geçen sene platonik aşkı intihar etti diye 24 saatimiz böyle boktan geçecek demek ki."</p>

    <p class="normal1">"O benim dostumdu aynı zamanda" dedi. Bu cümleyi söyledikten sonra ürperdi. Söylendikten sonra sahibini ürpertebilen cümlelerdendi ama aynı zamanda üşümeyle gelen bir ürperti de hissetmişti. Kaloriferi kusursuz şekilde çalışan, hiç hava sızdırmayan –<span class="ideitalik1">aerodinamik</span> mi deniyordu buna?– camlara sahip olan arabanın içine bir anda soğuk bir hava kütlesi girmiş ve ona yaklaşmıştı sanki.</p>

    <p class="normal1">"Bu da ne demek?" dedi oğlan ve radyoyu kapattı, demek ki kızdan tatmin olabileceği bir yanıt vermesini bekliyordu. Ersin'in bakışları pek etkili olmadı. Gözlüklü birinin bakışlarının etkili olması için esaslı bir karizmaya gereksinimi vardı, Ersin'in de sahip olabileceği en son şey buydu.</p>

    <p class="normal1">Ama kız susmaya karar verdi. Üniversitenin park alanına varana kadar arabanın içinde tek bir ses duyulmadı. Bir vites değiştirme sesi, fren tıslama sesi, motor uğultusu veya sinyal veren kolun tıkır tıkır sesi bu rahatsız edici sessizlikte iyi giderdi ama Ersin'in arabası o kadar iyiydi ki tüm mekanizmaları arabadaki yolcuların duyamayacağı kadar sessizdi. Ama sessizlik her zaman işe yaramıyordu.</p>

    <h2 class="kitapickapak" id="calibre_toc_5"><br class="calibre3"/>
    <br class="calibre3"/>
    <br class="calibre3"/>
    2</h2>

    <p class="normal1">Dokuz Eylül Üniversitesi İktisadi İdari Bilimler Fakültesi kampüsü bir üniversite kampüsü olarak oldukça küçük sayılırdı. İşletme, İktisat, Maliye, Çevre Ekonomisi, Ekonometri gibi bölümlere aitti bu kampüs. Üniversitenin diğer bölümleri ve fakülteleri İzmir'in farklı semtlerine dağıtılmıştı. Kampüsün bir tarafından bir tarafına yürümek dokuz dakikayı geçmezdi. Üç futbol sahası büyüklüğündeki kampüs, bir üniversite kampüsünden daha çok büyük bir lise bahçesini andırıyordu. 19 yıllık bir üniversiteydi, bu yüzden tüm binaları yepyeni gözüküyordu. Öğrencilerin hayal gücü kuvvetli bir kısmının, okulda kendilerini bir geometri kitabının içindeymiş gibi hissetmeleri boşuna değildi, binalar mimari olarak temel geometrik şekilleri fazlasıyla andırıyordu. İki tane büyük binası –dikdörtgen– vardı üniversitenin. Genellikle sınıfların ve amfilerin bulunduğu D binası ve yöneticilerle öğretmenlerin odalarının bulunduğu dekanlık binası. Her biri üç apartman eninde olan binalar dört katlıydı. İkisi arasındaki meydanın ortasında hiçbir öğrencinin anlam veremediği iki buçuk metre yüksekliğinde, içine bir buçuk insanın sığabileceği mavi, kırmızı ve beyazın ağırlıkta olduğu çiçek desenli kocaman bir vazo duruyordu. (Vazonun orada durmasında estetik bir çıkar olamayacağına göre ekonomik bir çıkar vardı mutlaka. Saydam Seramik ile üniversite yönetiminin yaptığı bir anlaşma sonucunda oraya konmuştu.) Vazonun etrafında diz boyu su olan mini bir havuz vardı. O vazonun absürd duruşu sayesinde 20 metre yakınındaki Atatürk heykeli de bir anlamda güme gidiyordu. (Sfenks'e kimse hayranlıkla bakmazdı, eğer yanında kocaman çirkin bir sürahi olsaydı.) Büyük ikiz binaların arasından geçen tüp geçit ise bütün kampüse hükmeden sıradanlığın ve basitliğin içinde eriyip gidiyor ve ilgi çekici bir yapı olarak algılanamıyordu. Oysa pekâlâ, terk edilmiş bir çalışma kampını andıran okula bilimkurgu filmlerinden transfer edilmiş bir hoşluk katabilirdi.</p>

    <p class="normal1">Üniversitenin bir tane büyük kafeteryası, üç tane küçük kantini, üç tane birbirine komşu üç amfi kapasiteli tek katlı binası ve bir de sosyal bilimler enstitüsüne ait, o bölümde okuyan azınlık dışında kalanların sadece zemin katındaki telefonlarını kullanmasına yarayan eski püskü görünen bir bina vardı. Üniversitenin en ilginç mekânı ise bu çirkin binaların içinde varlığını sürdürebilen ve nedense üniversite yöneticilerinin marifeti olmadığı sanılan yirmi üç ağacın bir araya gelerek oluşturduğu koruydu. Birkaç öğrencinin birbirlerinden habersiz bir şekilde <span class="ideitalik1">Sherwood</span> adını taktığı yeşillik ortam gençlerin, kulüp stantlarının, sevgililerin ve teneffüslerde top tepenlerin mekânıydı. Binalar yeni olabilirdi ama aslında genç olan tek yer Sherwood'du.</p>

    <p class="normal1">O sabah ekonometri dersi vardı. Güldem ve Ersin ders başlamadan önce vizelerin sonuçlarının açıklanıp açıklanmadığına bakmak için koşar adım notların asıldığı D binasının birinci katına çıktılar. Uzaktan, notların açıklandığını görünce aralarındaki rahatsız edici soğukluk yerini sınav sonuçlarına duydukları meraka bıraktı. Atatürk'ün kampüsün bilumum yerine görgüsüzce asılmış "İktisat her şey demektir" vecizesinin altında ekonometri notları asılıydı. Ersin 70, Güldem 62 almıştı. Bu not Güldem'in beklediğinin çok üzerindeydi, başka bir gün olsa çok mutlu olurdu ama bugün o 62 sayısı ona anlamsız, yersiz yurtsuz, saçma sapan, absürd bir varlık olarak göründü. Bir anda Güldem'in aklına, Gökalp'in –araları iyiyken– bu iki sayıyı birleştirerek defterine tavşan karikatürü yaptığı geldi. "Ekonometriden tavşan almışım" dedi kendi kendine ve saatlerdir tuttuğu gülmeme orucunu bozarak gülümsedi. Gökalp onu güldürmüştü.</p>

    <p class="normal1">Dersin yapıldığı 150 kişilik amfiye girdiklerinden hemen sonra ekonometri hocası Alparslan Dünebakan geldi. Uzun boylu, gözlüklü, ruhsuz bir adamdı. "Günaydın" bile demeden doğrudan "Sıra korelasyonu farklı varyans testi" diyerek derse başladı. Bu nezaket yoksunu tutuma o kadar alışılmıştı ki, kimseden bir tepki gelmemişti, zaten o sırada herkes konu başlığını defterine geçirmekle meşguldü. Sınıfta sadece Güldem, hocanın bu kaba davranışı üzerinde düşündü. Kim bilir belki de hoca evde de karısını "Sıra korelasyonu farklı varyans testi" diye uyandırıyordu. Bu kulağa çok da acayip gelmiyordu; öğrettiği formüllerin, hesaplamaların, problemlerin anlamsızlığı ve hayattan uzaklığı düşünülürse tüm hayatı boyunca bunları öğreten, bunlar üzerinde kafa patlatan bir adamın normal olması beklenemezdi. Kız, çocuklarının doğum gününü "İyi regresyon denklemleri!" diye kutlayan Alparslan beyi hayal etti ve yeniden gülümsemesine mani olamadı. Hayal gücü onu güldürmüştü. Ersin'e düşlediği şeyi anlatsa büyük olasılıkla (Y=b1+b2X'in aralık tahminleri: gülmezdi&lt;Y&lt;gülerdi ama içten gülmezdi, standart sapması 0,058) anlamazdı. Güldem espri anlayışının Gökalp'inkine benzediğinin ayrımına varınca tedirgin oldu.</p>

    <p class="normal1">Birinci ders sona erdi. Hemen sınıftan dışarı attılar kendilerini. İkinci derse yetişirken Şebnem ve sevgilisi Murat'la karşılaştılar. Şebnem, Güldem'in üniversitedeki en iyi arkadaşıydı, tüm sırlarını onunla paylaşırdı. Şebnem güzel bir kız sayılmazdı ama seksi olduğu ortadaydı, bu özelliği sınıfın en yakışıklı oğlanı Murat'la çıkmasını sağlamıştı. Libidosunu kullanmayı biliyordu, bunun kitabını bile yazabilirdi. Göğüsleri için kullanılabilecek tek sıfat kusursuz olabilirdi. İri ve biçimliydiler. Bir dişi çizgi roman karakterinin göğüslerinin gerçek hayat versiyonuydular. Şebnem de bu kozunun farkındaydı, kışın bol kazak giymesine karşın onları göstermeyi becerirdi. O, Buca'daki Tomb Raider veya Korkunç Tilbe veya Barb Wire'dı. İkiz tepeleri sayesinde vücudundaki tüm çirkinliklerini (mesela bacakları kalın sayılırdı) ustalıkla kapatabiliyordu. Suratı ise ince uzundu. Makyaj yapmazdı, makyaj malzemelerinin var olan vasat yüz güzelliğine bir katkısı olmazdı. Akıllı sayılmazdı, sürekli şapşallıklar yapar etrafındakileri güldürürdü ama kendi şapşallıklarına kendisi de güldüğünden sevimli seksi bir yaratığa dönüşmüştü. Aptal olduğu için nefret edilmesi imkânsız olan insanlardan biriydi. Onun bir doğaüstü gücü varsa bu kesinlikle göğüsleriydi, doğaüstü göğüslere sahipti.</p>

    <p class="normal1">Şebnem'in erkek arkadaşı Murat ise yakışıklı, zengin, şık, mutlu bir tipti. Az konuşur, az espri yapar, az severdi. Mükemmel görünüyordu. Zaafları vardı ama bunları kimseye göstermeyen görünmez bir kalkanı vardı. Ersin'in şeytan tüyü varsa, Murat'ın kalkanı vardı. Bu onun doğaüstü özelliğiydi. Kalkan sayesinde zaaflarını göstermiyordu. En büyük zaafı yakışıklılığına verdiği saplantılı ehemmiyetti. Bakımsız olduğunu iddia eder, bazen kötü bir sakal tıraşıyla ya da saçlarını pek özenli taramayarak bunu insanlara kanıtlamaya çabalardı. Ama Murat yakışıklılığına tapıyordu. Ayna karşısında geçirdiği vakit bir Müslüman'ın seccade üzerinde geçirdiği vaktin iki misliydi. En ufak bir sivilce veya yakışıklılığını bozan en ufak bir iz moralini yerle bir ederdi. Başka kusurları da vardı, mesela o bir göğüs fetişistiydi. "Sadece güzel bir çift göğüs bile beni tavlayabilir" demişti bir ot seansında. Belki de dediği gibi de olmuştu. Şebnem ve Murat birbirlerini dengeleyen, yakışmasalar da kimsenin yakıştıramazlık edemediği, birbirlerinden ve ilişkilerinden son derece mutlu, kendilerini şanslı gören çiftlerdendi.</p>

    <p class="normal1">Şebnem, Murat ve Ersin. Ekonometri sınav sonuçları hakkında konuşuyorlardı. Hepsi geçer not almıştı. En son, durgun görünen Güldem'e soruldu kaç aldığı. Güldem bir süre durdu, "Tavşan" dedi ve güldü. Bir anda sessizlik oldu. Diğer üç kişi şaşkınlıkla birbirlerine baktı. Güldem'in gözleri doldu, birinci kattaki tuvalete doğru hızlı adımlarla ve yere bakarak yürümeye başladı. Ersin diğerlerine o günün geçen seneki hangi güne denk geldiğini sessizce söyledi, sonra da kız arkadaşının peşinden koştu.</p>

    <p class="normal1">Kız tuvalete yirmi metre kalmışken yılan gibi beline sarılan bir kol nedeniyle yerinde sıçradı. Koldan kurtulmaya çalıştı. Ersin şaşırmıştı, ne de olsa yaptığı şey her sevgilinin üzücü durumlarda yaptığı geleneksel bir hareketti. Hemen bıraktı kızı. "Ben sınıftayım" diyerek uzaklaştı Ersin. Kız tuvalete girdi, lavaboda yüzüne su çarptı, birkaç defa daha çarptı. Aynada kendine baktı. "Her şeyi başlatan ben miyim? Sıradan ve mutlu bir gün geçirsem olmaz mıydı? Neden önceden planlanmış bir üzüntüye kendimi şartladım?" dedi aynadaki surata. Yanıt gelmedi aynadaki yüzden ama o yüz güzeldi. Kendine geldi.</p>

    <p class="normal1">Geri döndü sınıfa ve derse son anda yetişti. Ersin amfinin daha önlerinde bir yer bulmuş ve Güldem'e yer tutmuştu. Güldem, Ersin'e "Pardon" dedi. Sustular ve dersi dinlemeye başladılar. Hoca hipotez testleriyle ilgili bir şeyler anlatıyor, tahtaya bir takım sayılar ve formüller yazıyordu. Kız hangi konuda olduklarını bile bilmeden tahtadakilerin aynını defterine geçirerek adeta fotokopisini çekmeye başladı. Evde üzerinde çalışmadan sadece dersteyken takip ederek anlaşılabilecek bir ders değildi, sınıfta sadece hırs küpü olan zeki öğrenciler derste anlatılanları anlayarak takip ediyordu. Aniden kızın sağ omzuna bir kalem vurdu. Güldem, önce arkadan birinin kalem ucu veya silgi istediğini sanarak arkasına dönecekti ama kalem aksak bir ritimle omzuna vurmaya devam etti. Kalemler iki oldu ve bir davul ritmi gibi Güldem'in sırtında gidip gelmeye başladı. Üç kere omzuna, bir kere de köprücük kemiğinin sağdaki çıkık yerine. Bu iki kere tekrarlandı, sonra kalemler sağ omzunun üzerinde soldan sağa bir davul solosu attı ve ardından önceki ritmine geri döndü. Kalemleri baget olarak kullanarak, omzunda davul çalarmış gibi yapan tek insan Gökalp'ti. Gökalp'in sıkıcı derslerdeki şakalarından bir tanesiydi bu. Güldem bunu hatırlayınca dehşet duygusuna boyun eğerek olduğu yerde kilitlendi. Omzuna vuran vuruşlar çok hafifti. Kımıldasa, biraz hareketli olsa hissetmeyebilirdi ama hareket etmeyi göze alamadı. Belki de sağ eliyle hızla not almasının neden olduğu sağ kolundan omzuna uzanan istemsiz bir kas hareketinden başka bir şey değildi. Biraz cesaret kazanınca silgisini düşürmüş gibi yaptı ve yere uzandı. Tekrar doğrulduğunda davul ritmi geçmişti.</p>

    <p class="normal1">Derse yoğunlaşmaya çalıştı. Aklını derse vererek az önce yaşadığı deneyimi unutmak istiyordu. Ama çok geçmeden davul ritmi yeniden başladı. Gene aynı ritim ama bu kez daha sert baget vuruşlarıyla iniyordu sırtına. Bu, kas hareketleri sonucu yaşadığı tuhaf bir yanılsama değildi, mutlaka arkada oturan biri yapıyordu. Bunu dünyada yapan tek kişi Gökalp değildi herhalde. <span class="ideitalik1">Herhalde. Umarım. İnşallah değildir.</span></p>

    <p class="normal1">Döndü arkasına, kimse oturmuyordu arka sırada. İki sıra arkada oturan oğlanlar birden dönen Güldem'i görünce şaşırdılar ama küçük bir mutluluk da yaşadılar, ne de olsa o sınıfın tartışmasız en güzel kızıydı.</p>

    <p class="normal1">Güldem önüne döndü, tek düşünebildiği daha önce hiç bu kadar korkmadığıydı. Kısa bir süre sonra bu düşünce sürekli tekrarlanacaktı. Saate baktı. Dersin bitmesine on dakika kalmıştı. Ders bitmeliydi, okuldan hemen uzaklaşmalıydı. Saatine sık sık bakmayı sürdürdü genç kız. Ersin, Güldem'in halini görünce sıradan bir dersten korkunç şekilde sıkılma krizi geçirdiğini sandı. Oysa yaşadığı kriz sandığından çok daha korkunçtu.</p>

    <p class="normal1">Alparslan Dünebakan dersin bitmesine iki dakika kala yeni bir konuya başladı, bu dersin en az beş dakika daha uzayacağı anlamına geliyordu. Güldem, hiç âdeti olmadığı halde tırnaklarını kemirmeye başladı, not almaya çalışıyordu ama yazısı o kadar çirkinleşmişti ki, not almayı bıraktı.</p>

    <p class="normal1">Davul ritmi aniden hem de çok daha sert darbelerle yeniden başladı. İki görünmez kalem, baget görevi üstlenerek usta bir davulcunun yaptığı gibi kızın omzunda gidip geliyordu. Kız ölesiye korkuyordu ama bir yandan da ayağıyla ritme eşlik etmekten kendini alıkoyamıyordu. Bunu fark edince içinde bulunduğu durumdan daha çok rahatsız oldu ve korkumetresi yükseldi. Ersin kızın ayağını yukarı aşağı sallaması hareketini onu azdırmak için yaptığını düşündü ve bacağını kızınkine sürtecek biçimde yaklaştırdı. Güldem Ersin'in bacağını hissetmedi bile. (Ersin ise pekâlâ hissediyordu, pantolonunda oluşan minyatür çadır bunun kanıtıydı.) Güldem aklını kaçırabilirdi; resmen omzunda biri davul çalıyordu. Ama şarkının sonları geliyordu çünkü bu bir şarkının davul partisyonlarıydı ve üçüncü nakarat iki kere tekrarlanmıştı. Bunu bir şekilde anladı Güldem. Gökalp'in şarkıyı nasıl bitirdiğini hatırlıyordu; saçlarına iki kalemle hafifçe vuracak, saçlarını adeta zil olarak kullanarak şarkının finalini yapacaktı. Davulcuların en büyük keyiflerinden biriydi bu, diğer enstrümanları çalanlar bu keyfi tahmin bile edemezdi, diye düşündü ama daha önce eline bir baget bile almamıştı.</p>

    <p class="normal1">Güldem, saçlarına vuran ve onları hafifçe iki yana uçuran iki kalemin vuruşunu hissedince arkasına döndü ve eski günlerdeki gibi "Gökalp yapma şunu!" diye fısıltıyla bağırdı. Arkadaki oğlanlar çok şaşırmıştı, kız önce saçlarını iki yana sallamış sonra da arkasına dönerek boşlukla konuşmuştu. Ama o hâlâ sınıfın en güzel kızıydı.</p>

    <p class="normal1">Alparslan Bey, Güldem'i "Önüne dön kızım!" diyerek fırçaladı. Güldem hocayı duymadı bile. Önüne dönmüştü zaten. Davul ritmi kesilmişti. "Gökalp yapma şunu!" demişti eski günlerdeki gibi. Gökalp'in "Tamam, zaten şarkı da bitti" deyişini anımsadı. Şimdi de ona çaktırmadan gülümsemeliydi. Aslında belli etmeden severdi Gökalp'in bu numarasını, eski günlerde. Ama eski günlerde değildi, aklı başına geldi. Buz gibiydi şimdi. Korkudan buz kesilmişti.</p>

    <p class="normal1"> </p>

    <p class="normal1">Kötü bir gün olmak için ne kadar güzel bir gündü.</p>

    <h2 class="kitapickapak" id="calibre_toc_6"><br class="calibre3"/>
    <br class="calibre3"/>
    <br class="calibre3"/>
    3</h2>

    <p class="normal1">Kız, ders bittiğinde Ersin'e eve gitmek istediğini söyledi. O gün için Ersin anlayışlı bir erkek portresi çizmekte kararlı olduğundan "Tabii, gidelim. Bırakayım seni" dedi.</p>

    <p class="normal1">Gergin bir araba yolculuğundan sonra Ersin, Güldem'i eve bıraktı. Güldem arabadan inmeden önce, etraftaki meraklı komşulara dedikodu malzemesi olmamak için Ersin'in yanağına masum bir dudak dokundururdu ama o gün öyle olmadı. Güldem, Ersin'e bakmadan "Sağol, görüşürüz" dedi ve indi. Ersin yanağı öpülmemiş kalınca, ipleri elimden kaçırıyorum diye düşündü. Bir kere kaçarsa o ipler bir daha onları tutamayacağını biliyordu. Bir şeyler yapmalıydı.</p>

    <p class="normal1">"Öğleden sonraki derse niye girmedin?" sorusuyla karşıladı annesi, Güldem'i. Kız önce ekonometriden 62 aldığını söyleyerek annesine oyalanacağı bir oyuncak verdi (bez tavşan gibi) sonra da başının ağrıdığını, bu yüzden eve döndüğünü söyledi. Mutfağa gitti, bir bardak sütle bir aspirin aldı. Odasına girdiği anda masanın üzerindeki kitap yığınının arasında kırmızı günlüğü gözüne çarptı. İki sene önce Gökalp'in ona doğum günü için aldığı, daha doğrusu kendi elleriyle yaptığı kırmızı ciltli bir günlüktü bu. Hazine sandığı kilitlerine benzeyen bir kilidi vardı. Çekmeceden anahtarı buldu ve günlüğü açtı. Günlüğün her sayfası kalın saman kâğıttandı. Saman kâğıtlar pütür pütürdü. Koyu sarıya dönüşmüş rengi ve üstünde oluşan bir ağacın damarlarını andıran kahvemsi çizgileriyle ağaç kabuklarını anımsatıyordu. (Acaba nerden buldu bu kâğıtları diye merak etmişti Güldem hediyesini iki yıl önce açtığında.) Günlüğün ilk sayfasında Gökalp'in bir yazısı vardı, Mary Shelly'nin <span class="ideitalik1">Frankestein</span>'ındaki bir sahneye gönderme yapıyordu:</p>

    <p class="normal1"> </p>

    <p class="normal1"><span class="ideitalik1">Bu Güldem Derman'ın günlüğü... Geri kalan kısmı soylu alıntı bir hayatın olaylarını doldurmak için boş bırakıldı.</span></p>

    <p class="normal1"> </p>

    <p class="normal1">Güldem sayfayı çevirdi. Sayfanın sağ üstünde gözlerinin kara kalemle çizilmiş resmi duruyordu. Grenli, abartısız ve güzel bir sayfa süsü. Günlüğe iki senedir hiçbir şey yazmadığını düşündü. Günlüğün, şu ana kadar aldığı en güzel hediyelerden biri olduğunu kabul ediyordu ve günlüğe bir şeyler yazarak o hediyenin hakkını vermesi gerektiğini biliyordu ama Güldem, kısacası günlük yazmayı sevmiyordu. Kendiyle karşılaşmaktan hoşlanmazdı, bilinçaltından korkardı. Belki de bu yüzden roman okumayı bu kadar seviyordu. Kendine benzeyen karakterlerin romanlarını tercih etmesinin altında belki de kendine benzer ama kendisi olmayan insanların yaşadıklarını ve düşündüklerini okumanın rahatlığı yatıyordu. Romandaki kişi ne kadar ona benziyorsa kendini romana o kadar çok kaptırırdı, bir kez kaptırdı mı da, onu kimse oradan alamazdı. Bir günlük yazısı yazmak ise farklıydı; romandaki karakterler kadar kendini ustaca yansıtamayacağını bilmesi bir yana hayalindeki gibi biri olmadığını görmeye çekiniyordu. Bilinçaltından korkmaktan çok kendiyle yüzleşmekten çekiniyordu.</p>

    <p class="normal1">Ama bugün gerçekleşen –ya da gerçekleştiğini sandığı– tuhaf olayları yazarak içini günlüğe dökmek iyi bir fikir olabilirdi. "Neden olmasın"dı. Eline yine Gökalp'in ona verdiği ve hiç kullanmadığı dolmakalemi aldı. Ama yazamadı. Sanki yazarsa sayfanın köşesindeki gözler canlanacak ve ona bakacaktı, hatta belki de şu anda bile bakıyorlardı. Hızla kapattı günlüğü. Kilitledi. Anahtarları da çekmecesinin derinliklerine gizledi.</p>

    <p class="normal1">Eşofmanlarını giydi ve yatağına, yorganın üzerine uzandı. Odasındaydı ve burada ona kimse zarar veremezdi. Uykuya dalacağını anladığı anda miskin bir yılan gibi yorganın altına kıvrıldı.</p>

    <p class="normal1">Saat altıya doğru uyandığında kendini yepyeni biri gibi hissetti. Uykusu korkularını almıştı ondan. O akşam çok sıradan geçti. İlk önce <span class="ideitalik1">Yalan Rüzgârı</span>'nı seyretti, akşam yemeğinden sonra da <span class="ideitalik1">Mahallenin Muhtarları</span>'na göz attı. Biraz da telefonda konuştu.</p>

    <h2 class="kitapickapak" id="calibre_toc_7"><br class="calibre3"/>
    <br class="calibre3"/>
    <br class="calibre3"/>
    4<br class="calibre3"/>
     <br class="calibre3"/>
    29 Nisan 1999 Perşembe</h2>

    <p class="normal1">Ertesi sabah bir enerji topu gibi fırladı yataktan. Çok derin uyumuştu ve hiç rüya görmemişti. Rüyadan uyandığı zamanlarda kendini yorgun hissederdi. Rüyalar onu yorardı ama bu gece hiç ilişmemişlerdi beynine.</p>

    <p class="normal1">Sabah Ersin'in arabasıyla gelmediğini görmek onu şaşırttı, dün zor bir gün geçirmişti ve zor günlerin ardından sevgililer birbirleri için daha fazla özveride bulunur sanıyordu. Yine de Ersin'in düşüncesizliği sabahki mutluluğunu bozamadı. Durağa vardığı anda bir otobüs geldi ve otobüste oturacak bir yer bile buldu.</p>

    <p class="normal1">Ders başlamadan önce sınıfın önünde Şebnem, Murat ve Ersin'le karşılaştı. Havadan sudan konuşma üzerine bir sabah egzersizi yaptı sıkıla sıkıla. Ceyda ile Burak katıldı onlara. Ceyda'yla Burak üç aydır beraberdiler. Bu onlar gibi insanlar için uzun bir süre bile sayılabilirdi. Ceyda uzun boylu bir kızdı. Güzel bir kız demek, çirkin bir kız olduğunu söylemekten daha zordu ama o sarışındı. Türkiye'de sarışına rağbet edilirdi. Ayrıca Ceyda ilişki kurma konusunda tam bir uzmandı. Avcı bir kızdı. Erkekleri etkileyebilme yeteneği vardı. Diğer konularda da aptal sarışın deyişini çiğneyen zekâ kıvraklıkları gösterebiliyordu. Lisedeyken voleybol takımındaydı, şimdi de yüzme kulübüne gidiyordu hafta sonları. Vücudu erkek gibiydi, bu yüzden hiçbir erkeğin onu arzulamayacağı düşünülebilirdi ama okuldaki yaygın bir inanış sayesinde tam tersi olmuş, çoğu erkeğin arzuladığı bir kız olmuştu. Bu inanış somut, yazılı bir şey değildi, her erkek bir şekilde onun sekste bir uzman olduğunu bilirdi. Bunu hissettirmeyi başaran bir kızdı. Uzaktan izleyen biri, onun utangaç hatta mutaassıp biri olduğunu sanabilirdi. "Yere bakan penis yoran" diye kaba ve iğrenç bir tabir olsa onun için kullanılabilirdi. Dünyaya gelen nemfomanizmin gizli ajanı diyebilirdik ona. Ceyda'nın doğaüstü gücü sahip olduğu cazibesiydi ve onu sonuna kadar kullanmaya kararlıydı.</p>

    <p class="normal1">Burak, iri, uzun, kendini karizmatik sanan, daha da karizmatik olmak için <span class="ideitalik1">spider</span> gözlük takan, gökyüzünde güneş olmasa bile gözlüklerinden vazgeçmeyen, kolsuz tişört giymeye bayılan, arada bir saç kesiminin tarzını değiştiren ve zaman zaman keçi sakal bırakan bir tipti. Tam bir şarlatandı. Karar alma konusunda arkadaşları onu hiç dinlemezdi, onun kendilerine göre biraz aptal olduğunu düşünürlerdi. Bu doğruydu. Sınıfın zeki adamları Burak'la aynı bölümde olmaktan utanç duyarlardı. Kötü espri konusunda Burak'ın üstüne adam tanınmazdı okulda. O kalın sesiyle yaptığı her espri, iyi esprilere alışmış biri için işkenceydi. Ama arkadaşı çoktu, çoğunu içki ortamlarında veya ot muhabbetlerinde edinmiş ve çoğuyla da arkadaşlığını içki sofrası veya ot seansları sayesinde devam ettirebilmişti. İyi bir alkol/ot eşlikçisi sayılabilirdi ama normal hayatta ona katlanmak oldukça zordu. Aşka inanmazdı, tek amacı daha fazla kadınla beraber olmaktı. Burak'ın doğaüstü gücü seksteki gücü ve becerisiydi. O bir seks makinesiydi. Ceyda'yla olan beraberliği de seks üzerineydi. Yakında ikisi ayrılır, başkalarını bulurlardı, bu hiç problem değildi. İkisi de hâlâ birinci sınıftan ders alıyorlardı, okulu ne kadar uzatırlarsa o kadar çeşitli maceraya girme fırsatı çıkardı karşılarına. İş hayatı başladı mı, maceralara kalacak zaman bulamazlardı. Bu teoriden hareketle kendilerine eğlenceli bir hayat kurmuşlardı. Burak ve Ceyda, içi boş, risksiz ve zevksiz hedonizmin günümüzdeki temsilcilerindendi.</p>

    <p class="normal1">Muhabbetin arasında Burak'ın cep telefonu çaldı. Arayan Umut'tu. Umut hepsinin ortak arkadaşıydı. Umut, Burak'la ilkokuldan tanışırdı ama Burak'ı pek sevmezdi. Arama nedeni bir gün önceki ekonometri notlarıydı. "12.30'da Sherwood'da olun, alayım" dedi Umut. Burak "Oğlum, Sherwood bayar, direkt Karbon'a gel" dedi. Telefon konuşması bittikten sonra Ersin ve Güldem, Murat ve Şebnem, Burak ve Ceyda kortej düzeninde sınıfa doğru yol aldı.</p>

    <p class="normal1">O gün Güldem'in üzerinde kaynağı belirsiz bir neşe vardı, dünkü tuhaf olayın geriliminden iz kalmamıştı. O sabahki ders, vergi hukukuydu. Hoca sınıfa girdi ve ağzından dökülen ilk şey "Diğer Gayri Safi İradları" oldu. Güldem içinden "Size de diğer gayri safi iradlar" dedi ve güldü kendi kendine.</p>

    <p class="normal1">Hoca bir şeyler söylüyor ve sınıftaki herkes yazıyordu. Kısa boylu, bıyıklı, bira göbekli, yaşına göre gür saçlı, kravatı ile ceketi arasındaki uyumu şu ana kadar pek nadir sağlayabilmiş Şeref Esenbay koca bir sekreter ordusuna iş mektubu yazdıran bir patrona benziyordu. Şeref Esenbay, yazdıran hoca kategorisine giriyordu. On yıl önce –muhtemelen kendi öğrenciliğinde– yazdığı notları sınıfta öğrencilere okur, sonra da onların arasından soru sorardı, onun tarzı buydu. Ezberi kuvvetli öğrenciler Şeref Hoca'yı zararsız görürdü, diğerleri için ise Şeref Hoca en tehlikeli sınav imalatçılarından biriydi.</p>

    <p class="normal1">Şeref Hoca'nın anlattıklarına kulağını tıkayan Güldem, madem öğretmeyecek sadece yazdıracak, o zaman önceden hazırladığı notlarını versin, fotokopiyle çoğaltalım diye düşündü. Son bir iki haftadır beş ay sonra kurtulacağını umduğu üniversitesinin verdiği eğitim hakkında kuşku duymaya başlamıştı. Sınıfta yalnızca Güldem yazmıyordu, sadece o sekreterlik rolünü kabul etmiyordu. Nasıl olsa birinden fotokopi çekerim, diye düşündü.</p>

    <p class="normal1">Ders bittikten sonra üç çift, Karbon Kafe'ye gitti ve boş bir masaya kuruldu. Karbon Kafe üniversite kampüsünün dışındaydı ama üniversitenin en ünlü kafesiydi. Şöhreti yakın şehirlerdeki üniversitelere kadar yayılmıştı. Öyle ki ücra üniversitelerde okuyan arabalı oğlanlar bile dersleri ekip Karbon Kafe'ye gelirlerdi. Karbon Kafe, züppe erkeklerin ve makyajlı şık kızların buluşma noktasıydı. Camekanla kapalı olan bölümünde batak, 3 5 8, ihale, poker, 51, okey, king gibi oyunlar oynanır, açık havada kalan kısmında ise ya muhabbet edilir ya da tavla oynanırdı. Karbon Kafe'nin bazı gelenekleri ve raconları vardı. Kafeye adımını atan her birey öncelikle içerideki çoğunluk tarafından göz ucuyla süzülürdü. Cep telefonlarının, sigara paketlerinin ve araba anahtarlarının masaların üzerine serpiştirildiği, muhabbetlerin uzay boşluğundaki bir dünyalı ile bir marslının konuşma çabasına benzetilebileceği, sahte gülümsemelerin dudak bölgesini lüzumsuzca çekiştirerek yüzü eskittiği, her şeye karşın çok eğleniyorlarmış gibi davranan maskelerin mesken tuttuğu bir mekândı Karbon Kafe. Her üniversitede bunlardan bir tane mutlaka olurdu. Ciks'lerin veya tiki'lerin sepetlendiği bir yer olması, diğerleri için bir avantajdı aslında.</p>

    <p class="normal1">Güldem daha önce hiç olmadığı kadar kendini rahatsız hissetti. Sanki herkes ona bakıyor, her erkek onu arzuluyor, her kız onun kıyafet tarzını eleştiriyor gibi gelmişti. Bakışlarını masadaki kola kutusuna odaklasa da gözleri uzaklaştıramıyordu. Boğulacak gibi oldu. "Çıkalım buradan, bir yerlerde yemek yiyelim" dedi Ersin'e. Ersin bir önceki gece çok düşünmüştü, kız ipleri eline alıyor, kukla olmana az kaldı demişti içindeki ses. Ses haklıydı galiba. "Olmaz, sonra" dedi. Kız "Sıkıldım" dedi. Oğlan "Ben eğleniyorum" dedi. Güldem defterini ve kitaplarını eline alıp öfkeyle kalktı masadan. Masalar birbirine o kadar yaklaşmış ve sandalyeler öyle bir dağılmıştı ki, bir an çıkamayacağını sandı, başı dönüyordu, sanki herkes ona bakıyordu, defterini düşürdü, hemen çömelerek aldı, bir iki kişiye çarptı. Sandalyeler arasında slalom yaptı ve çıktı.</p>

    <p class="normal1">Arkasından Şebnem'in geleceğini, en azından ne olduğunu soracağını sanıyordu ama gelmemişti, en iyi arkadaşı masada sevgilisiyle muhabbetini kesmeyi göze alamamıştı. En iyi arkadaş kavramı üniversitede pek iyi işlemiyordu, buna artık alışmalıydı ama siniri tepesindeydi bu kez. Birden Karbon'un kapısında eski bir arkadaşıyla karşılaştı. Başak lisedeki en samimi arkadaşıydı. Farklı üniversitelere düştüklerinde Başak'sız bir hayatın nasıl olabileceğini hayal bile edememişti. Ancak zamanla alışmıştı buna, şimdi iki sene sonra ilk kez karşılaşıyorlardı. Uzun düz saçları omuzlarına dökülen kumral, ince, uzun, çekici bir kızdı Başak.</p>

    <p class="normal1">"Seni gördüğüme çok sevindim" dedi Güldem, bu kesinlikle doğruydu, gerçek dostlar gibi ihtiyacı olduğu anda karşısına çıkmıştı Başak, "En iyi arkadaşımsın sen" diyerek boynuna atılmayı düşündü, sonradan vazgeçti ve "Ne işin var burada?" dedi sarılarak.</p>

    <p class="normal1">"Bir arkadaşımı ziyarete geldim. Senin burada olduğunu bilmiyordum. İki sene önce konservatuara gideceğini söylemiştin. N'oldu?" dedi Başak.</p>

    <p class="normal1">"Sorma. Olmadı."</p>

    <p class="normal1">"Sınavdan mı geçemedin? O kadar ders almıştın ya."</p>

    <p class="normal1">"Son anda vazgeçtim sınavlara girmekten. Sonra anlatırım" dedi Güldem ama anlatmayacaktı. Çünkü anlatamazdı. "Hayallerimi bir ekonomi diploması için sattım" mı diyecekti? Kendisine itiraf edemediğini başkalarına nasıl anlatabilirdi.</p>

    <p class="normal1">"Neyse... Boş ver, ben seni hep konservatuardasın diye hayal ediyordum. Hatta yakında televizyonlara çıkar falan diye geçirmiştim aklımdan."</p>

    <p class="normal1">İkisi de güldü. Ne kadar da özlemişlerdi birbirlerini.</p>

    <p class="normal1">"Kesin görüşelim, ara beni" dedi Başak, samimi görünüyordu bu teklifinde.</p>

    <p class="normal1">"2304488" dedi Güldem gülerek.</p>

    <p class="normal1">"Evet, değişmedi. Seninki de 2451441 değil mi, hatta bak anneanneninki de 2314387'ydi değil mi?" Yeniden güldüler. Ne kadar da özlemişlerdi dostluğu. Saf katışıksız dostluğu.</p>

    <p class="normal1">Sonra da "görüşmek üzere" veda ettiler birbirlerine. Güldem'in tüm stresi, gerilimi, üzerindeki negatif elektrik vakumla çekilmişti sanki. Vakumu çalıştıran da gerçek bir dostla samimi bir sohbetti. Şimdi otobüs durağına gitmek için üniversitenin bir tarafından diğer tarafına yürümesi gerekiyordu. Sherwood'un yanından geçerken Umut'u gördü. Sherwood denilen bu koru aslında isminin özelliklerini taşıyordu. Burada takılanlar genelde diğerlerine göre alternatif ilgi alanlarına sahip olurdu. İzcilik Kulübü, Fotoğrafçılık Kulübü ve İktisat Oyuncuları Tiyatro Topluluğu elemanları burada stant açarlardı. Bölümlerin sınıf takımları burada ter atar, rock/metal gruplarının elemanları prova öncesi burada buluşurlardı. Robin Hood gibi asilerin mekânı sayılabilirdi burası. Umut da böyle bir tipti. Giyimine kuşamına dikkat etmeyen sinema manyağı biriydi. Üniversite dergisinde ismini vermeden bir rumuz (Sadomazoşist Şirin Baba) kullanarak uçuk kaçık yazılar yazıyordu. Bir de uçuk metinlere dayalı bir radyo programı vardı. Bir erkek için kısa sayılabilecek bir boyda (1,65), kıvırcık esmer saçlı, insanda bir şekilde merak uyandıran, bu adamın aklından neler geçiyor acaba dedirten enteresan bir tipti. Umut'un doğaüstü gücü müzikteki yeteneğiydi, ancak 21 yaşında hâlâ bunun farkına varmamıştı, bu yeteneğinin farkına varsa da absürt metinler, deneysel kısa film senaryoları ve avangart çizimler yapmaya devam ederdi, böyle eğleniyor, böyle hayatta kalıyordu o. Gökalp'in arkadaşları arasında sadece Umut, Güldem'e karşı tavır koymamıştı malum olaydan sonra. Güldem'in Umut'la çok yakın bir muhabbeti yoktu, severdi ama iyi bir çocuk sınırına kadar sevdiklerindendi, erkekleri bu sınırdan öte sevemezdi, daha fazla severse bu âşık olduğu anlamına gelirdi.</p>

    <p class="normal1">Güldem, Umut'a diğerlerinin Karbon'da olduğunu, kendisinin eve gitmek zorunda olduğunu söyledi ve yoluna devam etti. Neşesi henüz geçmemişti, üniversite kampüsünün iki büyük binasının arasında duran enteresan dev vazonun yanından geçerken içinden şarkı söylemeye başladı. Ağzına yapışan şarkı, Savage Garden'ın <span class="ideitalik1">To the Moon and Back</span> şarkısı idi. Sadece nakaratını biliyordu bu şarkının ama nakaratını sürekli tekrarlamak, müzikallerdeki tek başına şarkı söyleme sahnelerinin simülasyonunu yaşatıyordu ona. Güldem, durağa varmadan, herhalde yirmi kere tekrarlamıştı aynı mısraları. Durakta bekleyenlerin yanında şarkısına içinden de olsa devam edemezdi, dudaklarını kıpırdatması yanlış anlaşılabilirdi, bu yüzden son kez tekrarlayıp bitirecekti. İçindeki solist <span class="ideitalik1">"...I would fly you to the moon and back if you'll be, if you'll be my baby, I've got a ticket for a world where we belong"</span> diye söylerken arkasından bir erkek vokali girdi araya: <span class="ideitalik1">"So would you be my baby?"</span> Kız kafasını çevirdi, kimse yoktu. Ses çirkindi, çatallı ve detoneydi. Gökalp'in sesiydi bu. Bundan emindi. Kafasının içine mi sızmıştı yoksa dışarıdan kulağına mı fısıldamıştı? Bir önceki gün olanlar tekrarlanıyor muydu? O sesi duymuştu ve bu, dünkü davul gösterisinden daha da ürkütücü gelmişti Güldem'e. Ne yapacağını şaşırmış bir halde otobüs durağında ayakta duruyordu. Aklından hiçbir şey geçmiyordu. Kalakalmıştı.</p>

    <p class="normal1">Buca-F. Altay otobüsü, yaşadığı karambol anında imdadına koştu. Kız sıradakileri ite kaka otobüse bindi. Arkalarda bir yere oturarak düşüncelere daldı. Şarkı kafasında devam ediyordu, önceleri zevkle mırıldandığı parça çıkmak bilmiyordu kafasından. Eşlik ederse, o sesi duyacağından emindi. Bir kere, sınavlarda bir konuyu aklına getirmek için yaptığı gibi alnına avuç içiyle vurdu. Çantasını açtı, walkman'ini çıkardı. Müzik dinlemek istemiyordu, başka bir şarkıya kapılıp aynı olayı tekrar yaşamak istemiyordu. Bir radyo kanalında sokak köpekleriyle ilgili bir tartışma vardı. Sesi sonuna kadar açtı.</p>

    <h2 class="kitapickapak" id="calibre_toc_8"><br class="calibre3"/>
    <br class="calibre3"/>
    <br class="calibre3"/>
    5</h2>

    <p class="normal1">Kafasının içinde durdurulamaz bir plak gibi dönüp duran müzik otobüsten indiğinde kesilmişti. Ama titremesi geçmemişti. Tüm zihni ve bedeniyle ters giden bir şeyler olduğunun farkındaydı. Açıklayamıyordu, ama bir şey vardı. Bunu dün de biliyordu, bu sabah da. Sabah bunu yapmacık bir mutluluk kargaşasıyla bastırmak istemişti ama fayda etmemişti işte. Bir şey vardı ve o şey, dün yaptığı şeye bugün de devam ediyordu. Sanki bir anda üstüne fazla gelmek istemeyen bir uğursuzluk bulutu peşine düşmüştü.</p>

    <p class="normal1">Zamanla bulut daha da yaklaşacaktı.</p>

    <p class="normal1">Duraktan evine gidiyordu şimdi. Gözlerine bir saniye bakan herkes onun bir şeyden korktuğunu anlayabilirdi. Tepedeki apartmana bakarak yokuşu tırmanıyordu. Her yokuş, üstünde üzücü hatıralar taşırdı. Kalp krizi geçiren yaşlılar, yol kavgası yapan şoförler, kayıp düşen çocuklar, dayanamayıp kopan motor kayışları, aşağı yuvarlanan ve yola düşünce bir kamyonun altında patlayan toplar, bitmek bilmeyen yol çalışmaları (nedense oradaki çalışmalar hiç bitmezdi), trafik kazaları, ölümler, kaybolan aşklar. Derler ki yokuş çıkmayı eğimi yüzünden değil, üstündeki hatıraların ağırlığı yüzünden sevmez insanlar ama bunu bilmezler. O yokuş da hiç sevilmezdi. Taksiler o yokuşu çıkmak istemezdi, çok dik değildi ama yokuşun hemen üstündeki yol öyle bir açıyla karşınıza çıkıyordu ki yokuşu çıkan arabalar önlerine çıkabilecek arabaları göremiyordu. Bu yüzden sık sık kaza olurdu orada. O yokuşta bir de bir aşk yitirilmişti, bu hikâyeyi çok az kişi bilirdi. Bir aşk ölmüştü o yokuşta. O yokuşun sevilmemesi asıl bu yüzdendi. O yokuşta yaşayanların hiç mutlu olmaması da bu yüzdendi. Yoksa eğimi, açısı, asfaltı falan hikâye.</p>

    <p class="normal1">Güldem apartmana vardı sonunda. Nefes nefese kalmıştı. Apartmanın zemin katında biraz soluklanmak için durdu. Posta kutusuna baktı. Bir şey vardı. Posta kutusunun üzerindeki boşluktan sarı ucu görünüyordu. Cebinden anahtarını çıkarıp kutuyu açtı ve içindeki büyük kalın saman kâğıdı çıkardı. Dörde katlanmıştı ve bir iple sarılıydı. O sırada komşuları Müfide Teyze apartmandan içeri girdi. Güldem, kâğıdı hemen defterinin arasına sıkıştırdı ve kadını sollayarak merdivenleri tırmanmaya koyuldu. Geçerken "İyi günler" dedi. Karşılığını aldıktan sonra sahte sahte gülümsedi.</p>

    <p class="normal1">Annesi evde değildi. Güldem odasına girer girmez elindeki kâğıdı saran ipi falçatayla kopardı ve saman kâğıdı açtı. İçinde dolmakalemle büyük bir özenle yazıldığı belli olan, adeta bir nakkaşın kaleminden çıkmış gibi bir elyazısıyla uzunca bir yazı vardı. Uzaktan bakıldığında çok güzel görünüyordu. Her harfin üzerinde tek tek çalışıldığı belli oluyordu. Kâğıttaki harfleri, kelimeleri veya cümleleri aklında bir araya getirmeden, hiçbir anlam vermeden bir süre izledi.</p>

    <p class="normal1">Ve okumaya başladı:</p>

    <p class="indentmetin">Bir varmış, bir yokmuş. Bir masal başlamış. Günümüzde kimsenin hayal edemeyeceği bir şey, kimsenin hayal edemeyeceği kadar uzak bir gezegende gerçekleşmiş.</p>

    <p class="indentmetin">ZabaZingo ismindeki devasa uzay gemisi uzayın derinliklerine gönderilmiş. ZabaZingo, Botan gezegeninin en büyük uzay gemisi olmanın dışında evrenin en büyük fotoğraf makinesiymiş. ZabaZingo o gün, bilimadamlarınca saptanan uygun bir koordinattan sonsuz evrenin sonsuz olmayan fotoğraflarını çekmiş. Evrenin sonsuzluğu üzerine düşülen bu çelişki, çekilen her fotoğrafta yıldızların, gezegenlerin ve uzay boşluğunun çoğaldığı görülerek paradoks meraklısı beyinlerden kovulmuş.</p>

    <p class="indentmetin">Resimler bilimadamlarına ulaştıktan sonra her türlü araştırma yapılmış ama tüm çalışmalar sonunda kayda değer bir sonuç elde edilememiş. Ancak gözden kaçan çok önemli bir şeyi küçük bir çocuk fark etmiş: Bir gün gazetenin baş sayfasındaki Botan Ateist Demokrasi ve Dinci Propaganda Partisi'nin başkanının fotoğrafına bıyık ve sakal ekleyen, herhangi bir Botanlı çocuktan daha muzip olmayan bir çocuk, o fotoğrafla işini bitirdikten sonra yanındaki fotoğrafa kalemiyle saldırmış. Bu fotoğraf evrenin fotoğrafıymış. Milyonlarca beyaz noktanın siyah bir fonda ahenkli bir düzensizlik ve organize bir kaosla serpiştirildiği fotoğraftaki beyaz noktaların en parlaklarını, birbirine çizgilerle birleştirmiş. Bu klasik çocuk oyununun sonucu deli saçması karalamalar olması beklenirken, çocuğun karşısına mucizevi bir şekilde:</p>

    <p class="indentmetin">                     "Seni seviyorum,</p>

    <p class="indentmetin">                              Tanrı"</p>

    <p class="indentmetin">yazısı çıkmış. Şaşırmış ve hemen babasına göstermiş. Evrenin, Tanrı imzalı bir "seni seviyorum" yazısını meydana getirdiği haberi dilden dile, gezegenden gezegene, galaksiden galaksiye ışık hızında dolaşmış. Evren üzerindeki hiçbir canlı buna bir anlam verememiş. Bilimadamlarının formülleri tıkanmış, filozofların derinlikleri sığlaşmış, gazetecilerin kalemleri donmuş. Komedyenler –Cem Yılmaz ve Jay Leno bile– evrenin gündemine paldır küldür düşen konu hakkında espri sıkıntısı çekmişler. Tek bir gerçek varmış: o da Tanrı'nın âşık olduğu. Canlılar zamanla bu düşünceye alışmışlar: "Tanrı da bir varlıktır ve âşık olabilir."</p>

    <p class="indentmetin">Bu arada sansasyon peşinde koşan bir magazin dergisinin haberi evrenin içinde bulunduğu sessiz paradoksa bomba gibi düşmüş. Magazin dergisinin haberi şöyleymiş: "Tanrı'nın kime âşık olduğunu, evrende Tanrı'dan başka tanrıların veya tanrıçaların olup olmadığını bilemeyiz ama şu bir gerçektir ki Tanrı aşkına karşılık bulamamıştır. Çünkü hiçbir varlık ulaştığı aşkı için sonsuz bir evren yaratmaz. Bunun yerine aşkını göstermek için koparılmış cansız bir çiçek vermek, paralanmış hediyelerle donatmak, yıllardır tekrarlanmış bayat bir şiir yazmak veya abartılmış övgüler düzmek gibi başarısı aşk tarihinin başlangıcından beri garantilenmiş yöntemler vardır. Oysa Tanrı bu zahmetsiz yöntemler yerine bir evren yaratmayı tercih etmiştir. Üstelik Tanrı o kadar acizdir ki aşkına karşılık bulamadığı halde, evrenin doğumundan beri evreni sürekli büyütmekte, yeni gezegenler ve yıldızlar eklemektedir. Kısacası; Tanrı zavallı bir platonik âşıktır."</p>

    <p class="indentmetin">Bu haberden sonra kozmosta yaşayan tüm canlılar şoka girmiş. İlk canlının varolduğundan beri uğruna kurban kestikleri, namaz kıldıkları, kiliseye gittikleri, yardıma ihtiyaç duyduklarında dua ettikleri Tanrı'nın, başka bir varlığın aşkını kazanmak için evreni yarattığını ve karşılıksız duygularında karaktersiz bir tavırla ısrar ettiğini anlayınca tüm akıllı canlılar içlerinde Tanrı'ya karşı bir nefret büyütmeye başlamışlar. Sonunda yüzde 99'u Tanrı'ya tapan evrenliler artık bundan sonra böylesine aciz, zayıf ve zavallı şeye tapamayacaklarını belirten gösteriler düzenlemişler. Ağza alınmayacak sözler, kalbe sokulmayacak duygular sarf etmişler yaratanları için. Taparak dua ettikleri dudaklarına nefret dolu küfürlerini yerleştirmişler. İlâhi hoşgörüyü yıkabilecek terbiyesiz pankartların yükseldiği ayaklanmalar gerçekleşmiş. Kiliseler, camiler dozerlerle yıkılmış. Bilimadamları Tanrı'nın, "seni seviyorum" yazısını gezegenlerle ve yıldızlarla yazarken, yazısının üzerinde canlıların varolduğunu göremeyecek kadar körkütük âşık olduğunu iddia etmişler. Zavallı bir aşkın –buna aşk denebilirse eğer– ürünü olmanın kızgınlığı ile Tanrı'yı yadsımışlar. Bütün kâinat yaratanını reddetmiş.</p>

    <p class="indentmetin">Sadece galaksilerin birindeki, dokuz gezegenli ve bir güneşli sistemin mavi gezegeninin, çalkantılı bir ülkesinin, şirin bir şehrinde yaşayan ve magazin dergisinin haberine kadar Tanrı'dan tamamen kişisel nedenlerden dolayı pek hoşlanmayan bir masal kahramanı (kendi masalının kahramanı) tüm canlıların aksine Tanrı'yı kendine yakın hissetmiş. Koca evrende yalnızca o, zavallı âşık Tanrı'nın yaratma gücüyle aşkına yanıt aramasını bir büyüklük olarak görmüş.</p>

    <p class="indentmetin">Çünkü aynı güç, onda olsa, o da aynı şeyi yaparmış.</p>

    <p class="indentmetin">O, bunun yerine, kendi Tanrıçasına sunmak için düşlerini yazarak bir Hayaller Evreni yaratmış. Büyük aşklarını küçük harflerle yazmış. Ama günümüzün masallarında Aşk Ülkesi'ni keşfetmeye çıkan tanrılar ve masal kahramanları sonsuz acılarla cezalandırılırmış. Masallarda aşka yer yokmuş artık. Âşık olan her Kurşun Asker kırılır, her King Kong ölürmüş. Aşkın bulaştığı her masal mutsuz bitermiş. Oysa, bir masal mutsuz bitmişse, aslında o masal henüz başlamamıştır, derdi masalcılar. Ve artık hiçbir aşk masalı, bin tanrı araya girse bile başlamazmış. Yaşanmazmış. Yazılmazmış.</p>

    <p class="ortayazi">Başlangıç</p>

    <p class="normal1">Kız, hikâyeyi bitirdi. Önce hikâyeden çıkması gerekiyordu. Nasıl da kendini kaptırmış ve beş dakikalığına farklı bir yere göç etmişti. Bitmeseydi, ordan çıkamayabilirdim, diye anormal bir endişe duydu. Bir şey okurken ona sunulan dünyanın içine dalması belki de Güldem'in en garip huyuydu. Okuduğu romandaki veya hikâyedeki karakter ne kadar ona benziyorsa Güldem o kadar kendini o dünyada sanıyordu. Az önce okuduğu hikâyedeki karakter belki ona benzemiyordu ama o karakterin duyduğu aşk ona karşı hissedilmişti, bu da kendini gerçek dünyada yok edip o kâğıdın içindeki dünyada var etmesi için yeterli bir nedendi. Çocukluğundan beri bu böyleydi, dünyadan kopup kitapların dünyasına ışınlanmayı çok iyi becerirdi. Bir çocuğun oyun oynarken veya bir babanın kahvaltıda gazete okurken yaşadığına benzer ama çok daha kalıcı bir göçtü onunkisi. Belki de bir göç değil, ona bahşedilmiş bir güçtü bu. Belki de Güldem'in doğaüstü gücü güzelliği değil, buydu.</p>

    <p class="normal1">Güldem hikâyeden çok etkilenmişti, çok klişe bir etkilenmişlik göstergesi olduğunu bile bile sesli bir nefes verdi. Gözlerini harflerin arasından alamamıştı, belli bir kelimeye veya bir cümleye bakmıyordu, sadece önündeki kâğıda bakıyordu. Onun için yazılmış olan en güzel şeyi seyrediyordu; önündeki kâğıt parçası, ona göre yeryüzünde bir kız için yazılmış en güzel şeydi. Ona çok uzun ama çok da güzel gelen boş saniyelerden sonra kafasını kaldırdı. Çok iyi bir filmden çıkmış, sinema salonunun dışındaki ortama adapte olamamış biri gibi şaşkın şaşkın bakınıyordu şimdi, dünyanın en tanıdık yeri olan odası ona daha önce bulunmadığı yabancı bir yer gibi görünmüştü. Bu duygu aniden kesildi, o hikâyeye başladığından beri yitirdiği hafızası yerine gelmişti bir anda. "Bu hikâyeden niye bu kadar etkilendim ki, ben daha önce bunu okumuştum" dedi kendi kendine. Bunamış biri gibi daha önce gittiği bir yeri bir süreliğine unutmuştu sanki. Bu düşüncesini kanıtlamak için çekmecesinin derinliklerinde elini gezdirmeye başladı. Ve buldu. 13.03.1997 tarihli Gökalp'in A4 kâğıdına daktilo ile yazdığı ve kızın posta kutusuna bıraktığı başlıksız hikâye. "Zamanında bundan etkilenmeyecek kadar salakmışım" diye düşündü. "Hatta az önceye kadar bunu anımsamayacak kadar da salaktım" diye ekledi düşünce envanterine. Sonra kızdı kendi kendine; başkasıyla birlikteydi o zaman, etkilenmesi saçma olurdu. Bu açıklamadan kendisi de tatmin olmadı.</p>

    <p class="normal1">İyi de bu hikâye posta kutuma nasıl girdi, diye düşündü, rasyonalizm filmin büyüsünün yerini almaya, Güldem filmi sorgulamaya başlamıştı. Biri hikâyeyi özenle saman kâğıda geçirmiş (bu kadar güzel ve özel bir yazıyla yazması en az sekiz saatini alırdı bir insanın) ve posta kutusuna atmış olmalıydı. Onu sevmeyen biri yapmış olmalıydı; Gökalp'in bir arkadaşı... Umut, evet Umut olmalıydı. Gökalp'in ölümünün birinci yıldönümünde onun soyut katiline düzenlenen kötü bir şaka. "Katil" kelimesinden nefret etti, kimsenin böyle düşünmeye hakkı yoktu. "Duygularımı suçlayamazsınız" dedi. "Ben bile suçlayamam." Bir an için, eğer suçlayabilseydi n'olurdu diye düşündü.</p>

    <p class="normal1">Şimdi Umut'u telefonla arayamazdı çünkü Umut okuldaydı ve Umut'un cep telefonu yoktu. Akşamüstüne kadar beklemeye karar verdi. O zamana kadar yaşadıklarını veya okuduklarını unutturacak bir şeylerle uğraşmalıydı. Başak geldi aklına. Eski bir fotoğraf albümüne gözü kaydı, ortaokul ve lise dönemindeki arkadaşlarıyla birlikte çektirdiği fotoğrafları seyre daldı. Her fotoğrafta komik bir şey buluyor ve gülüyordu. Hatıraları, üzerindeki tüm stresi atmıştı. Okul gezileri, piknikler, merasimler, teşekkür belgeleriyle verdikleri pozlar, pijama partileri, ilk makyajlar, yorganın altında tavla partileri, erkek kostümleriyle yasaklı fotoğraflar, mezuniyet görüntüleri, hepsi o kalın fotoğraf albümünün içindeydi. Tek bir kareyle uzun kalıcı hatıraları dile getiren belgeler. Bazı ayrıntıları ilk kez fark ediyordu; ilk çıktığı oğlanın bir fotoğrafta arka planda tesadüfen görünmesi, bacak bacak üzerine attığı bir resimde donunun gözükmesi, folklor ekibindeyken çekilen bir fotoğrafta poz vereyim derken senkronu kaçırıp ayağını havaya kaldırmış olması, okulun rock müzik çalan orkestrasında <span class="ideitalik1">back</span> vokal yaparken mikrofonun aşağıya kaydığını görmeden şarkı söylemeye devam etmesi gibi bir sürü fark edilmemiş ayrıntıyı gizlendikleri yerden çıkardı. Acaba hangi şarkıydı o söylediği? <span class="ideitalik1">Sweet Child O'Mine</span>'dı galiba, emin değildi. Birden aklına Başak'ın bugünkü sözleri geldi: "...ben seni hep konservatuardasın diye hayal ediyordum." Ekonomiden hoşlanmadığını anladığı üniversitedeki ilk senesinde aklına koymuştu konservatuarı, hayallerini gerçekleştirebileceği yer orasıydı. Çok da çalışmıştı, şehrin en kıdemli şan hocasından pahalı dersler almıştı. Peki sonra nasıl oldu da ekonomi diploması denilen kâğıt paçavrasının çekimine kapılmıştı? "Sistem" diye yanıtladı sorusunu, ÖYS, iş imkânları, para, gelecek, koca, ev, aile, çocuk, çocuklar gibi kavramlarla destekledi yanıtını. "Ailem" dedi ikinci bir yanıt olarak, suç ailesindeydi. Bu olabilir miydi, kurs ücretlerini ailesi ödememiş miydi? Epey düşündükten sonra içinden "Ben" dedi, "Esas suçlu benim."</p>

    <p class="normal1">İşte tam da hayaller, diploma vs paradoksu sırasında tanışmıştı Gökalp'le. Arkadaşları arasında onu, konservatuara gitme konusunda destekleyen tek kişi Gökalp'ti. Tüm arkadaşları ve sevgilisi Ersin, onun üniversiteyi bırakıp konservatuvara giderek büyük bir hata yapacağını ve geleceğini riske atacağını söyleyip duruyorlardı. Gökalp ise hayallerinin peşinden gitmesini söylüyordu sürekli. Gökalp, Güldem'e âşıktı, ama Güldem başkasına âşıktı, belki de bu yüzden Gökalp onun konservatuara gitmesini istiyordu. Tabii ya, Gökalp, Güldem'i Ersin'den uzaklaştırmak için onun konservatuara gitmesini istiyor olmalıydı. Bu düşüncesiyle kendini aldattığını biliyordu. Belki de Gökalp onu desteklediği için konservatuvar fikrinden uzaklaşmıştı. Ne de olsa âşık olduğu adam –Ersin'di bu– onun için daha hayırlı olanı düşünürdü. Değil mi? Ersin "Saçmalama, konservatuara gidip de ne olacan, popçu mu?" diyerek onun aklını mı çelmişti? Ersin miydi esas suçlu? Ya da sevildiği adama değil, sevdiği adama uyma gereksinimi hayatının hatasını yapmasına mı neden olmuştu? Çok fazla saçmalamıştı, "Bu kadarı yeter" dedi kendine. Güldem içindeki hayalperesti kendi elleriyle öldürmüştü, başka biri veya başka bir şey değil, bunu kabullenmeliydi.</p>

    <p class="normal1">Akşamüstü olunca Umut'u aradı.</p>

    <p class="normal1">"Selam n'aber?" dedi Umut'a.</p>

    <p class="normal1">"İyidir, sağol. N'oldu?" dedi Umut ve "N'oldu" demekle kızın şüphesini çekti.</p>

    <p class="normal1">"Bir şey yok, sen bugün niye derse gelmedin?"</p>

    <p class="normal1">"Uyanamadım, benim yerime imza attınız, değil mi?"</p>

    <p class="normal1">"Atmışlardır mutlaka, merak etme" dedi Güldem ve söylenecek bir şey kalmayınca sinir bozucu bir sessizlik oldu. O kısa sürede, Güldem her şeyi anlatmaya karar verdi, belki de sadece o sessizliği kırmak istemişti.</p>

    <p class="normal1">"Aslında ben seni şunun için aramıştım. Bugün posta kutumda bir hikâye buldum. Gökalp'in bana bir buçuk sene önce verdiği hikâyelerden biri. Çok güzel bir elyazısıyla kalın saman bir kâğıda yazılmış. Lütfen söyle, sen mi yaptın bunu? Söyle lütfen, kızmayacağım söz. Son zamanlarda çok ağır olaylar başıma geliyor, buna da katlanacak gücüm yok."</p>

    <p class="normal1">"Ben yapmadım tabii ki. Bundan emin olabilirsin" dedi Umut. Sesi ikna ediciydi.</p>

    <p class="normal1">"Çok kötü bir şaka bu."</p>

    <p class="normal1">"Evet bence de."</p>

    <p class="normal1">"Bence Gökalp'in bir arkadaşı yapmış olmalı."</p>

    <p class="normal1">"Bu imkânsız. Gökalp'in tüm arkadaşları şehir dışında. Bunu biliyorum, onlar benim de arkadaşım çünkü. Ayrıca burada olsalar bile böyle bir şey yapmazlar. Az buçuk tanırsın hepsini, seni sevmezler ama böyle bir şey de yapmazlar. Akrabaları da ölümünden seni suçlamıyorlar, seninle ilgili olan şeyini... şey... şeyini de bilmiyorlar. Bunları konuşamadık daha önce, belki bilmende yarar vardır."</p>

    <p class="normal1">"Canım çok sıkılıyor. Kafayı yiyeceğim."</p>

    <p class="normal1">"Sıkma canını, ben yine gizli gizli araştırırım. Yakında kimin yaptığı ortaya çıkar, hiç merak etme."</p>

    <p class="normal1">"Çok sağol. Şimdi kapatmalıyım. Görüşürüz."</p>

    <p class="normal1">"Görüşürüz."</p>

    <h2 class="kitapickapak" id="calibre_toc_9"><br class="calibre3"/>
    <br class="calibre3"/>
    <br class="calibre3"/>
    6</h2>

    <p class="normal1">Umut değildi, bir iki şüphe çeken laf etmişti ama o değildi, o olamazdı, bundan bir şekilde emindi Güldem. Telefonu kapattıktan sonra hafiyelik ruhu kabardı ve odasına geri dönerek hikâyenin yazılı olduğu kâğıdı incelemeye başladı. Bir şey bulmayı umut ederek sağına, soluna, köşelerine, arkasına baktı. Kâğıt pürüzsüzdü, en ufak bir kıvrık, buruşma izi falan yoktu. Yazılara baktı, en ufak bir harf hatası, bir harfte yanlış bir uzama, harflerin koyulukları arasında bir fark, dağılmış bir mürekkep izi, hiçbir şey yoktu. Bilgisayarda yazılmış kadar kusursuzdu, bir bilgisayarın yazamayacağı kadar da insan yapımıydı. Hikâyeyi yeniden okudu. Gene hikâyenin içine girmesine ve etkilenmesine çok şaşırdı. Sonra iki yıl önce aldığı hikâyeyi okudu. Tıpatıp aynı gibi geldi önce ama son paragrafta kendisini rahatsız eden bir şeyin farkına vardı. İki yazının son paragraflarını karşılaştırdı. Daha önce daktiloda yazılan hikâyede "O, bunun yerine, kendi Tanrıçasına sunmak için düşlerini yazarak bir Düşler Evreni yaratmış" yazıyordu. Yenisinde ise "Düşler Evreni" yerine "Hayaller Evreni" kullanılmıştı. Hikâyede "düş" yerine "hayal" kullanılması tuhafına gitti Güldem'in. Bir polisiye filmde gördüğü gibi, ipucunu yani "HAYAL" kelimesini masasının üzerindeki post-it'e yazdı ve duvara yapıştırdı. Bu bir ipucu sayılabilir miydi? Hayal isminde birini tanıyor muydu? İki kelime de aynı anlama geliyordu ama "düş" kelimesi "hayal" kelimesine göre o kalıp içinde evren kelimesine daha çok yakışıyordu. Cümlenin içinde ilk önce düş'ü kullanıp (düşlerini yazarak) sonra "Hayaller Evreni" yazması bir tutarsızlık yaratıyordu. Güldem, bir yazarın iki kelime arasındaki seçiminin arka planını çözmeye çalışan bir okurdan öte, bir yazar gibi düşünüyordu. Ben olsam düş'ü kullanırım diye sonuca bağladı seçimini. Zamanla yazarla okur rollerini mi değiştiriyordu? Gün geçtikçe Gökalpleşiyor muydu yoksa? Bu fikirle beraber ürperdi.</p>

    <p class="normal1">Hayal kelimesine, o kelimeyi okuması için gereken sürenin 1.000 katı kadar bir süre baktı. Aslında o kelimeyle gözlerinin arasındaki boşluğa baktığını söylemek daha doğru olur. Sanki aradaki uzaklığı göz kararıyla hesaplamaya çalışıyordu. Kafasının içinde ise gözlerinin gördüğüyle alakasız düşünceler dolaşıyordu. Güldem'e düşünce dalgalarını ufak bir iğneyle kâğıda ileten makinelerden biri takılsaydı, o anki düşüncelerinin dağınıklığından ve birbirleriyle olan çelişikliğinden dolayı makine önce eski bir çamaşır makinesi gibi yerinden oynamaya başlar, ardından içindeki devreler oraya buraya sıçrayıp sigortaları attırırdı.</p>

    <p class="normal1">Güldem düşüncelerini savuşturmak için gazetenin magazin sayfasını açtı (Magazinin en büyük faydasıydı bu; kötü düşünceleri savuşturmak). Sayfanın çoğunu bir röportajla doldurmuşlardı: "Sosyete Güzeli Yasemin Bozdağ'dan Çarpıcı İtiraflar: Hiç Âşık Olmadım" Büyük bir gazetenin çok okunan bir sayfasında, hayatında görmediği bir kadınla sanki kadın çok önemli bir insanmış gibi uzun bir röportaj yapılmıştı. Spotun altındaki paragraf "gece hayatının tanınmış simalarından..." diye başlıyordu, zaten "gündüz hayatının tanınmış simalarından" söz eden bir haber olsa şaşardı. İnsanların sadece küçük bir bölümünün ait olabildiği bu hayat türünün varlıkları neden bu kadar merak ediliyordu? Tüm itirazlarına karşın her kadın, hemcinslerinin özel hayatını merak ederdi. Sanıldığının aksine kadınlar birbirlerinden habersiz bir şekilde aynı davranışları gösteren bir cins değildi, onların erkekler tarafından fark edilmeyen gizli bir zincirleri vardı, böylece tek bir varlık gibi hareket edebiliyorlardı. Sadece kendi varlıklarına güvenenler o zincire danışmadan yaşayabiliyordu. Âşık olabiliyordu.</p>

    <p class="normal1">Güldem o gizli zincirden kopuk yaşamayı deneyenlerden (başarıp başarmadığı önemli değildi, en azından deniyordu) biriydi. Bu tip röportajları (o gizli zinciri bir şekilde yönlendiren şeylerden biriydi o röportajlar, tıpkı İkinci Dünya Savaşı'nda gazetelerin askeri talimatları şifreyle yazmaları gibi, içinde saklı mesajları sadece o gizli zincirin mensupları okuyabilir ve uygulayabilirdi) okumaktan nefret ederdi. Ama okurdu. Bu defa sadece sorulara göz gezdirecek ve hemen başka bir sayfaya geçecekti. Bir soru dikkatini çekti: "Hiç doğaüstü bir olayla karşılaştınız mı?" Sosyete güzelinin yanıtına baktı: "Hayır ama karşılaşmak isterdim." Bu soru Hakan Şükür'e, İbrahim Tatlıses'e veya Umberto Eco'ya sorulsa yanıt yine aynı olurdu. Herkes bunu isterdi. Güldem de isterdi. Bir sonraki soruda röportajcı sorusuna yeni bir boyut katıyordu: "Peki, ya bu kötü, zalim, size zarar verebilecek doğaüstü bir varlık olursa?" Magazin röportajlarında karşılaşmayacağınız türden bir soruydu. Bu tip değişik sorularda röportajı yapan gazeteci bir anda kendini belli eder ve okuyucunun ilgisini çekerdi. Güldem röportajı yapan gazetecinin hayalini kurdu kafasında: 20'li yaşlarında, ergenlikten kalma sivilcelerin izi belli oluyor ama fena da sayılmaz, yakışıklı bile denebilir, genelde koyu renk giyiniyor, eli kanda olsa cuma akşamları <span class="ideitalik1">X-Files</span>'ı kaçırmıyor ama yine de eski <span class="ideitalik1">Alacakaranlık Kuşağı</span> gecelerini özlüyor, kapıdan dışarı adımını atarken cüzdanını alıp almadığını kontrol edeceğine walkman'ini kontrol ediyor, aslında Stephen King'le röportaj yapmak istiyor ama gazete patronları popçularla yapmasını buyuruyor ve o tüm bunlara katlanıyor çünkü sistemin içine dışardan yollanan bir ajan gibi hissediyor kendini, bir gün gazetenin patronu olmanın hayalini kuruyor, işte o an gelince şu an istediklerini yapabileceğini düşünüyor ve o gün geldiği zaman şimdi düşünüp de gerçekleştiremediklerini unutmamak için projelerini kırmızı defterine yazıyor ve yazdığı her şeyden sonra onları gerçekleştireceğine "Kripton adına" yemin ediyor...</p>

    <p class="normal1">Güldem ne de çok düşlemişti o gazeteciyi. Hayal gücü son zamanlarda inanılmaz işliyordu; bir röportaj sorusunun içinden sorunun sahibinin kendisini birebir ortaya çıkarmıştı sanki. Sonra o hayal ettiği kişiyi birine benzetti. "Umut, Umut'a benziyor" dedi içinden. "Hayır. O değil, daha çok..." diye düşünürken düşünce balonunun devamından korkarak balonu sosyete güzelinin yanıtını okuyarak patlattı: "Hımm, neden olmasın, belki böylesi daha da ilginç olur."</p>

    <p class="normal1">Kendisi ne yanıt verirdi acaba? Omzunda kimin yaptığı anlaşılmayan masum bir davul solosunun bile onu ölesiye korkuttuğunu hatırlayınca yanıtının "Hayır" olacağından emindi. Şarkısına eşlik eden hayali ses ise onu çıldırtacaktı neredeyse. Hem bunlar saçma olaylardı. "En saçma sapan doğaüstü olaylar" seçilse bunlar ilk ona mutlaka girerdi. Sonra posta kutusundaki hikâye henüz doğaüstü sıfatını hak etmiyordu. "Hayal" kelimesini fark edişi ise sadece bir polisiye romanları müptelasının ilgisini çekecek bir ayrıntıya benziyordu. Güldem, tüm yaşadıklarını hesaba katarak sonunda kendini doğaüstü olayların eşiğinde biri olarak tanımladı. Ve asıl rahatsızlığının bu yüzden olduğunu anladı. Sanki onu takip eden bir UFO vardı, açıklanamaz uçan cisim ona bazı sinyaller yolluyordu, Güldem kafasını kaldırıp gökyüzüne baktığı anda ise ortadan kayboluyordu. Yine de zamanla yaklaşıyordu. Tıpkı bilimkurgu veya korku filmlerinin başında olduğu gibi. "Gelecekse gelsin" demenin bir manası yoktu, hemen gelseydi "sinematografik" olmazdı.</p>

    <p class="normal1">Okuldan erken döndüğü için istemediği kadar vakti vardı. Bir şekilde kullanmalıydı vaktini. O sırada annesi "Senin finallerin ne zaman?" diye sordu. Bu soru ona "Senin sonun ne zaman?" gibi geldi. Kısa bir an dehşete kapıldıktan sonra sık sık başına gelen bu durumdan ustalıkla sıyrıldı ve "Pazartesi" diye yanıtladı. "Çalışman gerekiyor" dedi annesi. "Doğru, pazartesi Sosyal Piyasa Ekonomisi'nden sınavım var" dedi kız. "Bugün günlerden ne?" diye sordu ardından. Annesi, son iki üç gündür kızının suratına yapışan dalgınlığı sezdiği için şaşırmadı ve "Perşembe" dedi.</p>

    <p class="normal1"> </p>

    <p class="normal1">Güldem uzun bir süredir çalışma masasında oturuyor ve bir ders kitabına bakıyordu. Öğrencilerin sık sık kullandığı deyimle kitap da ona bakıyordu. Bakıştığı yakışıklının adı Sosyal Piyasa Ekonomisi idi. Bir gazetenin ekinde bu kitabın eleştirisi yayımlanırsa nasıl olur diye merak ediyordu. "Yazar bu yeni kitabında okuyucunun bol bol sancı çekmesine sebep olabilecek yarım sayfa uzunluğunda cümlelerle kaotik bir anlatım tercih etmiş. Didaktik olması gereken bir eserin sürükleyicilikten bu kadar uzak olmasında yazarın sık sık yabancı kitaplardan kötü ve yanlış şekilde yapılmış çevirilere yer vermesi de neden olmuş olabilir. Her şeye karşın dersi alanlara (mecburen) önerebilirim."</p>

    <p class="normal1">Saatine baktığında çalışma masasının başında, sandalyede bir saati hiçbir şey yapmadan geçirdiğini gördü. Bir an saatindeki akreple yelkovanı yanlış okuduğunu sandı ama doğruydu. Resmen hiçbir şey yapmamıştı, belki de yaptığı tek şey o kitap eleştirisi fantezisiydi. Onun dışında tamamen hiçbir şey yapmamıştı. Dünyada hiçbir şey yapmadan bir saat boyunca aynı yerde durabilen tek varlık öğrenci-insan olmalıydı. Aslında çoğu öğrenci-insanın yaptığı gibi anlayarak tekrar etme aşamasından, önce özet çıkarma yöntemini denemeliydi. Fakat kitaplıklı masasının ikinci rafında duran ders özetleri yığınını görünce özetlerin yararı hakkında şiddetli bir şüpheye kapıldı. Belki de özet çıkarmak için harcadığı zamanı, tekrar etmeye verse derslerinde çok daha başarılı olurdu. Ama bir yandan da sıkça kullanılan anonim bir teori vardı: "Yazarak çalışınca konular insanın aklına daha iyi girer." İyi de bu teorinin doğruluğu nasıl kanıtlanmıştı ya da nasıl kanıtlanabilirdi? Belki de milyarlarca öğrenci-insanı ilgilendiren çalışma teknikleri üzerinde hangi yöntemin, özet çıkararak mı, cümlelerin altını çizerek okumanın mı, kısık sesle kitaptakileri tekrarlamanın mı, iki veya daha fazla kişiyle çalışmanın mı daha faydalı olduğunu saptayacak bir bilimsel araştırma yapılsaydı, öğrenci-insanlar vakitlerini daha verimli kullanabilirlerdi. Kazandıkları ekstra zaman yeni icatlar anlamına gelebilirdi. En azından milyarlarca öğrenci-insanın trilyonlarca beyin hücresinin daha faydalı işlere kanalize olmasını sağlanabilirdi böylece. Güldem tüm bu düşüncelerinin arasından ilk problemine döndü ve aniden "Bu sefer özet çıkarmayacağım" diyerek problemini halletti.</p>

    <p class="normal1">Çok geçmeden, "Bugün ders çalışmayacağım" diyerek diğer tüm problemlerini kökünden yok ederek çözdü.</p>

    <p class="normal1"> </p>

    <p class="normal1">İki tuhaf olayla başlayan ama onlara inat olağandan da sıradan geçen bir günün finalini gerçekleştirmek için salonda televizyon izlediği kanepeden kalkarak odasındaki yatağına doğru gitti. Yatağına tam uzanacaktı ki günün sıradanlığının yeniden kırılarak, UFO'dan yeni bir sinyalin geldiğini fark etti. Battaniyesi ve pikesi düzgün bir şekilde yerleştirilmişti. Yatağını düzeltmeyeli yıllar, düzenli bulmayalı ise iki ay oluyordu. Tam iki ay önce –bunu bu kadar net hatırlaması tuhaftı– annesiyle bu yüzden kavga etmişti ve annesi "Bir daha yatağını düzeltmeyeceğim, artık öğrenmen lazım" diyerek kavgayı sona erdirmişti. Kavga sanatında iki tarafın kulağına giden son cümleyi söyleyen kazanmış sayılırdı, bu yüzden Güldem'in "Ama anne..." demesi havada kalmıştı. "Ama anne sen yorgana öyle bir biçim veriyorsun ki ayaklarımı battaniyenin kıvrılması ile oluşan katmana koyabiliyorum, oradaki ılıklık yatağın hiçbir yerinde yok ve sadece senin yaptığın gibi eşit ve simetrik oluşan o katmanlara ayaklarımı koyunca en şiddetli kâbuslarım sırasında yaptığım refleks dönüşlerinde bile yorgan üzerimden kaymıyor, üstüm açılmıyor, böylece daha rahat uyuyabiliyorum" demek isterdi ama bu alışkanlık her ne kadar gerçek olsa da kulağa inandırıcı gelmiyordu. Oysa her insanın tuhaf davranışlar hanesi olmalıydı ve Güldem için annesinin düzelttiği yorganın büyülü biçimi bunlardan biriydi. Kavgadan sonraki iki hafta boyunca Güldem yatağını annesi gibi düzeltmeye çalışmıştı ama hiçbir zaman o iki katmanı istediği gibi düzgün katlamayı becerememişti. Bazen yaptığını sanıyordu ama yorganın içine girdiği anda bozuluyordu. O iki hafta ciddi anlamda uykusuzluk çekti. Yıllardır yorganın, pikenin veya battaniyenin katmanlarına konan ayaklar doğrudan çarşafın tatsız tuzsuz ılıklığıyla temas edince o ayakların sahibinin uyuması için yüzden geriye doğru sayılan kuzular dahil hiçbir yöntem işe yaramıyordu. Zaten eğer bir insan bu sapkın yöntemle uyku arıyorsa gerçekten çaresiz durumdadır. Neyse ki ortalama insan ömrüyle karşılaştırırsak bu durum fazla sürmedi. Ayaklarının yatak çarşafının ılıklığına alışabilmesi sadece dokuz gecesine mal oldu. Ondan sonra eskisi gibi olmasa da yine de rahat uyudu.</p>

    <p class="normal1">Güldem odasından dışarı çıktı ve banyoda dişlerini fırçalayan annesine teşekkür etti. Annesi ağzındaki diş macunlarının izin verdiği kadar "Niye?" diyebildi. "Yatağımı toplamışsın" dedi Güldem. "Ben toplamadım" diye karşılık verdi annesi ve "Belki baban toplamıştır" diye de klasik bir aile esprisi yaptı. Güldem gülemedi bu espriye. Annesine yeniden "İyi geceler" diyerek odasına girdi. Kendi yapmadığından emindi. İnsanın hafızasını kaybetmesi, aklını kaybetmesinden daha zor diye düşündü. Aslında annesinin yatağını düzeltmediğini tahmin etmeliydi, çünkü yatağın şu anki görüntüsünde annesinin mükemmeliyetçi tarzı görünmüyordu. Kırmızı pikenin bazı bölgelerindeki buruşukluklar bunun kanıtıydı. Yatağın içine girince bunu daha iyi anladı; katmanların eni eşit uzunlukta değildi. Sağ ayağını uzattığı katman iyiydi ama elini uzatınca ayak kısmındaki uzunluğun el kısmındaki uzunluğa eşit olmadığını anladı. Dikdörtgen değil yamuk olmuştu. Tamam mükemmel değildi ama en azından denenmişti. Ne kadar uğraşsa kendisi de o şekle getiremezdi, bu yüzden her kim düzelttiyse onu bu konuda suçlayamazdı. Erkeklerin en belalı beceriksizliğinin bulaştığı dünyadaki tek kız belki de Güldem'di. "Bu yüzden evde kalmam inşallah" dedi kendi kendine.</p>

    <p class="normal1">Ve gözlerini güzel bir rüyaya kapattı.</p>

    <p class="normal1">Rüyasında yatağını düzelteni gördü. Yatağındaki korkuluğu.</p>

    <h2 class="kitapickapak" id="calibre_toc_10"><br class="calibre3"/>
    <br class="calibre3"/>
    <br class="calibre3"/>
    7<br class="calibre3"/>
     <br class="calibre3"/>
    30 Nisan 1999 Cuma</h2>

    <p class="normal1">Cuma günlerini severdi. Çünkü sadece bir ders vardı. Gerçi ders Uluslararası İktisat'tı ve bu, okul tarihinin en sıkıcı dersi anlamına geliyordu ama yine de tüm gün tek dersin olması mutluluk sebebi olabilirdi.</p>

    <p class="normal1">Güldem daha evden dışarı çıktığı anda mübarek cuma gününün tuhaf olaylara gebe olduğunu ve bugün tuhaflıkların diğer günlere göre daha erken doğacağını hissediyordu. Odasına girip yatağını düzelttiğine göre UFO iyiden iyiye yaklaşmıştı. Düşündüğü gibi de oldu, posta kutusunun boşluğundan sarkan sarımsı kâğıdı merdivenlerden ayağını zemin kata basmadan gördü, hatta onu görmenin heyecanı ve ona duyduğu merak yüzünden merdivenin son basamağını unuttu, ayağını boşluğa doğru attı, öne doğru sendeledi, neredeyse Michael Jackson'ın <span class="ideitalik1">Smooth Criminal</span> klibindeki kadar eğilmişti ve en az o klipteki kadar insanüstü bir çabayla doğrulmayı başardı. Bir nefes verdikten sonra bir saniye önceki, düşeceğim ve boynumu kıracağım korkusundan kurtulup posta kutusuna doğru ilerledi. Posta kutusunda bir önceki gibi kalın ve saman rengi bir kâğıt buldu. Dörde katlanmıştı. Güldem o sarımsı kâğıdı görünce korkacağını sanıyordu ama tam tersine korkunun azılı düşmanı güven hissi ile dolmuştu. Posta kutusundaki o kâğıt, içinde tümüyle güvende olacağı yeni bir dünya anlamına geliyordu. Kendine bahşedilen bu yeni dünyayı çok merak ediyordu ama açmadı. Okula gitmesi gerekiyordu. O gün derse girip imza atmazsa finalden 100 alsa bile devamsızlıktan kalırdı. Tüm otobüs yolculuğu boyunca kâğıdı herkesin ortasında açıp okuma fikrine karşı gizli bir savaş verdi.</p>

    <p class="normal1">Uluslararası İktisat hocası Ali İhsan Doğaner isminin başına "Prof. Dr." ekini kazanmış, Amerikalarda yüksek düzeyde öğrenim görmüş, yabancı ülkelerdeki panellerde Türk olduğunu belli eden İngilizcesiyle dinleyicilere zorlu anlar yaşatmış, bir türlü dekan olamadığı için etrafına karşı gizli bir nefret besleyen seyrek saçlı, kısa boylu, boyuna oranla zayıf sayılsa bile hatırı sayılır bir göbeğe sahip bir adamdı. Her hoca gibi o da ilk dersinde, hiçbir zaman sahip olamadığı sempatikliği doğaüstü bir güçle sağlamaya çalışarak "Bana istediğiniz soruyu sorabilirsiniz, sakın soru sormaktan çekinmeyin. Bu aptalca bir soru olsa bile sorun. Merak eden öğrenci iyi öğrencidir. Soruları yanıtlamak bizim görevimizdir" türünden bir nutuk atmıştı. Ancak bunun kalleş bir tuzak olduğu daha ikinci derste belli oldu. İlginçtir ki sorulan ilk soruyu kendi kelimesiyle, bu sefer gerçek anlamıyla kullanarak aşağılamıştı: "Bu çok aptalca bir soru." Dördüncü derste ise ikinci derse girmeyen ve arkadaşlarının ikinci dersteki olayı anlatmaması yüzünden, başka bir öğrenci soru sorma gafletine düşmüştü. Sınıftaki herkes içinden eyvah demiş ve soruyu soran kısa boylu, yeni tıraş olmuş çocuğa acımıştı. Bu sefer Ali İhsan sadece soruyu değil sorunun yaratıcısını da aşağılamıştı: "Birinci sınıftaki bir İktisat öğrencisi bile bu kadar aptalca bir soru soramaz. Mikro İktisat'tan hâlâ geçmediysen, o başka." Bu yüzden o oğlan sabahki acelesine karşın tıraş olmasının sebebi olan kızın, herkesin önünde bu aşağılamaya maruz kalan kendisiyle çıkmayacağını düşünmüş ve o günkü "teklif etme projesi"ni bir süreliğine rafa kaldırmıştı. Sevdiği kız o akşam bir arkadaşının arkadaşıyla tanışacak ve o sabah haftalardır çıkma teklifini beklediği tıraş olmuş çocuğun yerine bu yeni çocukla çıkmaya karar verecekti.</p>

    <p class="normal1">Hocanın bir de asistanı vardı. Ünsal, yirmi beş yaşındaydı ama en fazla yirmi gösteriyordu. Sınıftaki bazı öğrenciler ondan yaşlıydı. Ünsal'ın kumral saçları demode bir şekilde yandan taranmıştı. Yıllardır inatla yandan tarıyordu. Onu eleştiren arkadaşlarını "Ne olacak, Tom Cruise da yıllardır saçlarını yandan tarıyor" diye yanıtlardı. İçinden "Bir gün saçları yandan tarama modası geri gelecek ve o gün dünyanın en popüler adamı ben olacağım" diyordu He-Man'i yeneceği günü iple çeken İskeletor misali. Ünsal'ın bebeksi bir yüzü, pembeleşmeye müsait yanakları ve bebeksi suratlarda rastlanmayacak kadar kocaman bir burnu vardı. Tahtaya grafikleri o çizerdi. Sonra da Prof. Dr. Ali İhsan grafiğin üzerindeki çizgileri ve noktaların anlamlarını anlatırdı. Eğer Ünsal en ufak bir hata yapmışsa, sınıfın karşısında onu küçük düşürürdü. Ünsal çizdiği grafiğin sadece hatalı olan kısmını silip düzeltecekken, "Hepsini sil Ünsal, tekrar çiz" derdi ustası. Ünsal içinden "Bu çok gereksiz" diye düşünmesine rağmen, usta çırak ilişkisini bozmaması gerektiğini biliyordu, yoksa sonsuza kadar çırak kalabilir ve üstü başı tebeşir tozuyla kaplanana kadar grafik çizebilirdi.</p>

    <p class="normal1">Güldem'in aklı derste değil, dosyasının içinde uyuyan saman rengi kâğıttaydı. <span class="ideitalik1">Uluslararası İktisat II</span> kitabı açıktı. Yanında dosyası duruyordu. Eli dosyasının üzerindeydi. Elini orada tutmasındaki amaç sadece dosyanın içindekini korumak değildi sanki. Yıldız Adam'ın bir kaseti kulağına yaslayarak dinlediği bölüm aklına geldi. Güldem de Yıldız Adam gibi eliyle kâğıttakini okumaya çalışıyordu. Başaramadı. "Tabii ya, arada dosya var" diye güldü kendine. Sonra <span class="ideitalik1">Yıldız Adam</span>'ı izleyip izlemediğini sordu kendine. O küçükken, <span class="ideitalik1">Yıldız Adam</span> TRT 1'de oynuyordu ama hiç baştan sona bir bölümünü izlemiş miydi acaba? Sorusuna kesin bir yanıt bulamadı.</p>

    <p class="normal1">Teneffüste herkes dışarı çıkınca okuyabileceğini düşündü ama bu hareketi tuhaf karşılanır ve merak uyandırırdı. Ersin bir anda sürpriz yaparmış gibi arkasında peydahlanıp okuduğu şeyi elinden alabilir sonra da Şebnem, Murat, Burak ve Ceyda'nın oynadığı bir ortada sıçan oyununun kurbanı olabilirdi. Bunun yerine kalabalık bir teneffüs geyiğini tercih ederdi. Dosyasını sıranın altına koydu ve dışarı çıktı. Sonra aniden geri döndü ve dosyasını yanına aldı. Dosyasını yanına almasını "Tüm notlarım içinde ve tüm fotokopi canavarları etrafta, bir günlük tedbirin zararı olmaz" diye açıkladı Ersin'e.</p>

    <p class="normal1">İkinci ders 10.30'da başladı. Biraz, derse kendini vermeye çabaladı. Hocanın dediklerinden bir şey anlamadığı için kitabı okuyarak konuyu anlamaya çalışıyordu. İlginç olan kitabın yazarının hocayla aynı kişi olmasıydı. Kitabın hocadan daha iyi anlattığını diğerleri de anlamış olacak ki öğrencilerin çoğunun gözü hocada değil kitaptaydı. Güldem de kitaptaki cümleleri hocanın mırıldanmaları eşliğinde okuyordu. Kitabın yanında hocanın ses kaydının olduğu bir kaset verseler okula gelme zahmetine ne hoca ne de öğrenciler katlanacaktı. "Bu ayın ders kitabı: Uluslararası İktisat II. Ali İhsan Doğaner ilk kitabında olduğu gibi okuyucusunu ülkeler arası ticaret başta olmak üzere çeşitli ilişkiler içinde sıkıcı bir yolculuğa çıkarıyor. Hikâyelerini resimlerle daha ilginç kılabileceği halde o, hâlâ anlaşılmaz ve kâğıt üzerine çok kötü basılmış grafikleri seçiyor. Kitabın sürprizi ise yazarın kendi ağzından anlattığı konuşma bandının kitapla beraber ücretsiz verilmesi. Sonuç olarak; sadece formülleri, acayip terimleri ve grafikleri seven manyaklara önerebilirim." Kafasının içinde bile olsa daha önce yaptığı esprileri tekrarlamayı sevmezdi Güldem ama yine de düşlediği fanteziye gülümsedi.</p>

    <p class="normal1">Dersin normalde 11.45'te sona ermesi gerekiyordu ama bu finallerden önceki son ders olduğu için hocanın kitabı bitirmesi gerekiyordu. Ve kitabın bitmesine daha on beş sayfa vardı. Minimum kırk dakika demekti bu.</p>

    <p class="normal1">Ve işte o korkunç dakikalar başladı.</p>

    <p class="normal1">Bir öğrenci-insana yapılacak en büyük işkence buydu. Gerçi hoca "İsteyen çıkabilir" demişti ama kapıdan ayağını atan her öğrencinin o anda mimleneceği biliniyordu. "İsteyen çıkabilir" önerisi, "İsteyen soru sorabilir" gibi klasik bir hoca tuzağıydı. Sınıftaki öğrencilerin çoğu bu sene okulu bitirmeyi düşünüyordu ve kalacakları tek bir dersin onların bir senelerine mal olabileceğini biliyorlardı. Eğer şimdi sınıftan çıkarlarsa sınıfın dışında onların ayaklarını kan revan içinde bırakacak, kangren yüzünden bacaklarını kaybetme tehlikesi yaşayacakları kocaman bir ayı kapanı değil, –daha da korkunç– 365 günlerini bir anda yutuverecek bir kara delik bulunduğunu biliyorlardı. Kimse dışarı çıkmayı göze alamıyordu. Dakikalar geçtikçe beyinlerinin içerisindeki çığlıklar yükseliyordu. Eğitilmeye ve evcilleştirilmeye pek bir meraklı birkaç inek öğrenci dışındaki herkes bu işkenceye maruz kalıyordu. Toplu beyin işkencesi. Toplu katliam.</p>

    <p class="normal1">Galaksinin ücra bir köşesinde bir gezegende sıkıntıdan gerçekten, yani basbayağı, biyolojik olarak patlayabilen bir canlı türü olsaydı, onların dünyaya gelmesi son derece sakıncalı olurdu diye düşündü, daha doğrusu düşledi Güldem. Nabro gezegenindeki zıplayarak hareket eden yuvarlak ve şişman canlılardı bunlar. Bir tanesinin adı Roga Hapıltroma Denzigorlatanya idi ama kısaca Ekra derlerdi ona. Ekra, Nabro gezegeninin en ünlü okulu Oregintitenman'dan mezun oldu ve üstün başarılarından dolayı Galaksi Eğitim Müfettişliği'ne atandı. Ekra'nın ailesi çocuklarının görev nedeniyle geri kalmış ırak gezegenlere gideceğini duyunca çok korktular ama bedenden bir şey gelmezdi (Elleri olmadığından böyle derdi onlar). Ekra'nın ilk görev yeri Dünya isimli ilkel bir gezegenin Türkiye isimli geri kalmış bir ülkesindeydi. Roga Hapıltroma Denzigorlatanya sürgün diye tanımlanan görev yerine gitmeden önce Nabro'daki üstün teknoloji ile 20 yaşlarında bir insana dönüştü. Yürümek ona çok sıkıcı gelmişti ama buna dayanabilirdi, ne de olsa her mesleğin zor yanları vardı. Her şey ayarlandı ve dünyadaki görevine Cuma Ali (ona göre sıkıcı dünyadaki en eğlenceli faaliyet sinemaydı ve o da bir filmde gördüğü bu ismi kendine yakıştırdı) ismiyle İzmir kentindeki bir üniversitede başladı. Üniversitede girdiği ilk derste görevinin sandığından da zor olduğunu anladı. Yüzünden terler boşanıyordu. Çok ama çok sıkılmıştı. Daha da sıkılırsa patlayacak ve ölecekti. Dersin hocası "Şu kısa konuyu da hemen anlatayım sonra çıkarsınız" dediği anda aniden korkunç bir sesle patladı. Öğrencilerin ve hocanın şaşkın bakışları eşliğinde hiçbir dünyalının görmediği organlar (yapışkan, sulu, meni benzeri) sınıfın içinde uçuşuyor, bazıları hocanın suratına bazıları öğrencilerin üzerine bazıları ise duvarlara sıçrıyordu. Nabro gezegeninin gazetelerinde "Eğitim Şehidi: Roga Hapıltroma Denzigorlatanya" başlıklı yazılarda o ve ailesi onurlandırılıyor, dünya gezegeni sonsuza dek Galaksi Eğitim Sistemi'nden dışlanıyordu. Dünyada ise anlaşılmaz patlamanın etrafa saçtığı yapışkan maddeler duvardan sökülemediği için o sınıf kilitlendi, patlamanın yaşandığı sınıf bir yan sınıfta ders görüyor şimdi.</p>

    <p class="normal1">Güldem'in hayal gücü yine iş başındaydı. Ancak son zamanlarda profesyonelce çalışan hayal gücü bile onu yeterince oyalayamadı. Saat 12.05'ti. Daha yirmi dakika vardı ve yelkovan her zamankinden çok daha yavaş hareket ediyordu.</p>

    <h2 class="kitapickapak" id="calibre_toc_11"><br class="calibre3"/>
    <br class="calibre3"/>
    <br class="calibre3"/>
    8</h2>

    <p class="normal1">Güldem, sınıftaki işkenceden habersiz, dersi dikkatle dinleyen Ersin'i görünce dosyasındaki kâğıdı çıkarıp içindekini okuyabileceğini düşündü. Ersin, finallere doğru öyle bir inekleşiyordu ki şu an yanında göbek atsa fark etmezdi. Sağında oturan tanımadığı oğlan ve arkasındakiler ilk derste dağıtılan imza kâğıdına imzalarını (asıl imzaları değildi tabii, en kolay halini atıyorlardı ki, kendilerinin gelmediği derslerde arkadaşları onların yerine atabilsin) attıktan sonra Karbon Kafe'de okey oynamaya gitmişlerdi. Korkacak bir şey yoktu. Hem böylece beynini hocanın işkencesinden kurtarabilirdi. Dikkatle dosyasının lastik ipini çekti ve elini uzatarak saman kâğıdı çıkardı. Buruşturmamaya gayret ederek dörde katlanmış kâğıdı açtı. A4'ten biraz daha büyük olan kâğıdı bir fotoğraf negatifiymiş gibi kenarlarından tutuyordu. Bir öncekiyle aynı güzellikte el yazısıyla yazılmış, uzaktan bakınca "Tarihin En Güzel Yazıları Sergisi"nden çalınmış bir esere benziyordu. Biraz daha yaklaştığında kelimelerin oluşturduğu şeyin daha da güzel olabileceğini tahmin ediyordu. Kâğıda yaklaştıkça sınıf kayboldu, sadece önündeki hikâye ve o kaldı. Okumaya başladığında Güldem başka bir yerdeydi.</p>

    <p class="normal1"> <br class="chapter"/>
    <span class="ideitalik1">   * Kayıp masallar antolojisi<br class="chapter"/>
       Cilt 13'ten</span></p>

    <p class="ortayazi"><span class="idebold">Modenya'nın Masalı*</span></p>

    <p class="indentmetin">Miş'li geçmiş zamanların sıra dışı bir masalıydı Modenya. Sıradan bir masal kahramanının, Modenya'nın, hikâyesiydi. Modenya, hiç gocunmadan kendi ismini koymuştu masalına, fakat masal nihayete erdiğinde en sert masal teorisyenleri dahil kimse Modenya'yı bu görgüsüzlüğünden dolayı yadırgamayacaktı. Zaten şimdiki zamanda Modenya böyle tanınıyordu: kaba, görgüsüz, terbiyesiz, ukala, çok bilmiş, megaloman, diğer masal kahramanlarına tepeden bakan, sinir, gıcık, antipatik ve tabii ki ölü.</p>

    <p class="indentmetin">Oysa hikâyeyi başa sardığımızda hiç de anlatıldığı veya tanındığı gibi bir Modenya ile karşılaşmıyoruz. İki cümle önce söylenenlerin aksine; kibar, terbiyeli, ahlaklı, mütevazı, çekingen, aklı bir karış havada, masal kahramanlarına gıptayla bakan, sempatik ve tabii ki yaşayan biriymiş Modenya. En karamsar kâhin bile onun bu halini gördüğünde gelecekte neden olacağı kötülüklerin zerresini tahmin edemezmiş.</p>

    <p class="indentmetin">Modenya, kusursuzluğu ile meşhur Teminya krallığının birbirine benzer şehirlerinden Dargeyn'de yaşarmış. Teminya masal kahramanlarının emekliliklerini geçirdikleri, fantazya aleminin turizm ve tarım zengini ülkelerinden biriymiş. Masalların sonunda derler ya; "Hayatlarının sonuna kadar mutluluk içinde yaşamışlar" işte o cümlenin kastettiği masal kahramanlarının çoğu hayatlarının sonuna kadar onlara bahşedilen mutluluğa Teminya'da erişirlermiş. Masal kahramanları dışında Teminya halkı da sonsuz bir mutluluk içinde yaşarmış. Verimli toprakları, devasa kuleleri, enfes bahçeleri ve hiçbir yerde bulunmayan çiçekleriyle Teminya masallarda bile eşine az rastlanır bir tablo çiziyormuş. Tüm bu masalsı atmosferin yaratıcısı ise Teminya'nın kralı Teminlan'mış. Kimselerin sahip olamadığı kusursuz mutluluğu sağlayan bu masalsı düzenden dolayı tüm halk Teminya kralı Teminlan'a minnettarmış. Teminya halkı adeta Teminlan'a tapıyormuş ama Teminlan'ın sakladığı çok önemli bir giz varmış. O giz, bir kehanetmiş. Kehanete göre Teminya topraklarına düşecek her gözyaşı ile beraber bu topraklara karanlık güçler hâkim olacakmış. Eğer gözyaşı düşmezse topraklar verimliliğine ve sahibine şan, şöhret ve para kazandırmaya devam edecekmiş. İşte bu kehaneti bilen Teminlan bu mukaddes bilgiyi halkından gizlemiş, onların mutluluğu için çalışıyor gibi lanse etmiş kendini ama aslında sadece kendi ve bir zamanlar ölen eşi Dergan'dan olan kızı Teminger'in mutluluğunu düşünüyormuş.</p>

    <p class="indentmetin">Teminya halkı gibi Modenya da Teminlan'ın sahtekârlığından haberdar değilmiş. Modenya'nın çocukluğuna baktığımızda gökkuşağının eksik olmadığı, oyunların hiç tükenmediği, salıncakların hiç gıcırdamadığı, tahterevallilerin balans ayarlarının hiç bozulmadığı Teminya'ya ait Dargeyn şehrinde geçen mutlu ve olabildiğince sıradan bir zaman dilimini görmüş oluruz. Modenya'nın ergenliğine baktığımızda ise güneşin eksik olmadığı, sivilcelerin hiç çıkmadığı, topların hiç patlamadığı, derslerin başa bela olmadığı, mutlu ve olabildiğince diğer yaşıt Teminyalılarınkine benzeyen bir zaman dilimine tanıklık etmiş oluruz. İşte masalımız bundan sonra karışır, daha doğrusu bundan sonrasındaki olaylar neticesinde hikâyemiz bir masal olur.</p>

    <p class="indentmetin">Teminya kralı Teminlan, toprağa gözyaşı düşmemesi için aşkı topraklarına sokmamıştır. Yanlış anlaşılmasın; aşk yasak değildir ama aşk bilinmemektedir. Teminlan aşkı halkına öğretmemek için topraklarına sanatı sokmamıştır. Sanatı sınırlarına sokmamayı beceren Teminlan böylece halkını aşktan bihaber yaşatmayı başarmıştır. Zaten tam da bu noktada kahramanımız Modenya devreye girer.</p>

    <p class="indentmetin">Her Teminyalı gibi sıradanlıkla sarmalanan Modenya'nın diğer benzerlerinden farklılık gösterdiği bir özelliği varmış. Modenya meraklıymış. Her yeri görmek ister, her duvarın arkasında ne var, merak edermiş. İşte bu merakının neticesinde bir gün amaçsızca gezinirken Teminlan'ın devasa kalesine ulaşmış. Kale surlarının arasından Teminlan'ın en çok değer verdiği varlık olan Teminger'i görmüş. Görüş o görüş, olmuş.</p>

    <p class="indentmetin">İşte Teminya'daki ilk aşk böyle doğmuş. Modenya, Teminger'e duyduğu aşkla daha önce Teminyalıların karşılaşmadığı acayip davranışlar göstermeye başlamış. Yakın çevresinden de uzak çevresinden de bu davranışlara mantıklı bir açıklama getirilememiş. En sevdiği dostları bile ona faydalı önerilerde bulunamamış. Açlık, uykusuzluk, hayal gücünün aşırı çalışması, dalgınlık, tembellik, diğer her şeye ilgisizlik gibi hastalıklardan mustarip olan Modenya, keşfedilmemiş bir duyguyla nasıl baş edeceğini bilememiş. Sonunda kule surlarını tırmanıp duygularını Teminger'e söyleme kararı almış. Elbette, Teminlan'ın muhafızları sayesinde bu amacına ulaşamamış. Aşkı ülkesinin sınırlarına sokmayan Teminlan, aldığı önlemlere karşın Modenya'nın bu çabasını görünce biraz paniklemiş, yine de Modenya'nın pes edip bu duygudan yakın zamanda vazgeçeceğini sanmış, Teminya'nın mutluluğunu tehlikeye sokacak herhangi bir olaya neden olacağını tahmin edememiş. Fakat olaylar onun tahminlerinin tersine gelişmiş. Modenya neredeyse her gün kaleye girmek için girişimlerde bulunmuş ve sonunda bunu başarmış. Teminger'in kaldığı odaya girmiş ve onu kimsenin daha önce duymadığı duygularla sevdiğini söylemiş. Fakat Teminger tıpkı babası gibi kalbi soğuk bir yaratıkmış, öyle yetiştirilmiş ne de olsa. "Muhafızlar!" diye bir çığlık atmış güzeller güzeli Teminger. Modenya kaçmış.</p>

    <p class="indentmetin">Modenya çaresiz ve umutsuz bir halde evine geri dönmüş. Günler günleri, geceler geceleri kovalamış, Modenya kendini yollara vurmuş. Teminya Krallığı'nın sınırlarını geçerek en büyük büyücülerle görüşmüş. En güçlü aşk büyülerini öğrenmiş. Teminlan'ın kalesine geri dönüp Teminger'in bardağına aşk iksiri dökmüş, kapısına aşk kokulu çiçeklerden asmış, kalenin yollarına aşk kokan sihirli kokular sürmüş, kalenin bahçesindeki her meyveye aşk vitaminleri katmış. Hiçbiri işe yaramamış. Soğuk kalpli Teminger yüz vermemiş âşık Modenya'ya.</p>

    <p class="indentmetin">Modenya'nın en büyük derdi aşkına karşılık bulamamak değilmiş, tanıdığı herkesin bu bilinmeyen, duyulmayan duyguyu yadırgamasıymış. Bu yüzden ne hissedeceğini ne yapacağını bilemiyormuş. Türünün ilk ve tek örneği Modenya, öğrendiği aşk büyülerinin işe yarayıp yaramadığını öğrenmek için Teminger üzerinde denediği büyülerin çok az bir kısmını Dargeyn'in en yüksek dağı Ringeryan'ın üzerinden şehrin üzerine saçmış. Teminger'e işlemeyen büyülerin minnacık zerrecikleri kısa zamanda tüm Dargeyn'i sarmış. İnsanlar daha önce bilmedikleri bir duygu seline kapılmışlar. Hepsi de büyünün sahibi Modenya'ya âşık olmuş, Modenya ise hiç hesaba katmadığı bu olayın neticesinde kılık değiştirerek etrafta dolanmaya başlamış. Sihrin herkeste işlediğini görünce Teminger üzerinde işleyecek bir sihir aramak için tekrar Teminya dışına çıkmış. Bilinen ve bilinmeyen denizleri geçmiş, haritalarda çizilmiş ve çizilmemiş okyanusları aşmış, yasak krallıkların günahkâr şehirlerinde gezinmiş, adım atılmamış topraklara adım atmış. Tüm fantazyanın en ünlü büyücüleri ve cadılarıyla görüşmüş. Büyücüler ve cadılar masal kahramanı olmayan Modenya'nın bu insanüstü çabasını gördükleri için ona kimsenin bilmediği –ya da farkında olmadığı– en büyük aşk büyüsünü açıklamışlar. Bu büyü kelimelermiş. "Kelimeleri en güzel şekilde karıştır, budur dünyanın en güçlü büyüsü" demişler. Ve eklemişler "Fakat bu büyü sana özgü olmalı, kelimelerin büyüsünün belli bir formülü yoktur, o formülü bulmakta tek başınasın."</p>

    <p class="indentmetin">Modenya, kelimelerin büyüsünü çözmek için yıllarca tek başına çalışmış. Nasıl, onları karıştırırsam en etkili şekle sokarım diye kafa yormuş. Aylar ayları, yıllar yılları kovalamış. Sonunda işe yarayacağını sandığı bir sürü büyüsü olmuş. Onları Teminlan'ın kalesinde yaşayan Teminger'in odasına bir kartalın vasıtasıyla bırakmış. Ama Teminger onlara bir göz attıktan sonra okumadan pencereden fırlatmış. Dargeyn'de uçuşan büyülü kâğıtlar Teminyalıların eline geçmiş. Daha önce kimyasal zerreciklerle büyülenen insanlar tam da büyüden kurtulmak üzereyken çok daha güçlü olan kâğıtlarla karşılaşmışlar. Kısa zamanda tüm Dargeyn, sonra da tüm Teminya bu kâğıtlarda yazılanları okumuş ve onların içindeki büyülerle Teminya'da tanınmayan duygunun kölesi olmuşlar. İlk gözyaşı işte böyle bir zamanda Teminya topraklarına düşmüş.</p>

    <p class="indentmetin">Modenya'ya âşık olan ama onu tanımayı bırakın yüzünü bile görmeyen acılı bir kızın gözyaşıymış bu. O gözyaşını diğerleri takip etmiş. Kehanet gerçekleşmiş. Modenya'nın büyülü kâğıtları Teminya'yı karanlığa sürüklemeye başlamış. Bunun farkına varan Teminlan muhafızlarını Modenya'yı yakalamak için ülkenin dört bir yanına salmış. Bu sırada kime âşık olduklarını anlayamayan Teminyalıların akıttığı her gözyaşıyla beraber Teminya'ya karanlık daha bir hâkim oluyormuş. Tarlalar kurumaya, binalar yıkılmaya, gökyüzü kararmaya, çiçekler solmaya tam gaz devam ediyormuş. Masal kahramanları ve fantazyanın turistleri apar topar Teminya'yı terk etmeye başlamışlar. Fantazya da bu trajedi ülkesini aceleyle sınır dışı etmiş. Fantazya tarihçileri oraya Platonik Âşıklar Krallığı adını verip haritalarında gereken değişikliği yapmışlar.</p>

    <p class="indentmetin">Modenya ise neden olduğu bu karmaşaya bir anlam veremeden saklanıyormuş. Ancak bulunması uzun sürmemiş. Teminlan kurduğu tüm düzene ihanet eden Modenya'yı kurşuna dizmeden evvel son isteğini sormuş. Modenya "Bu masala benim ismimi koyun" demiş. Teminlan "Öyle olsun" demiş ve elini kaldırmış. Muhafızlar Modenya'yı kurşuna dizmiş, Teminya halkı hayatlarının sonuna kadar acı dolu bir hayat yaşamış.</p>

    <p class="indentmetin">Modenya'nın masalı hiçbir zaman gün yüzüne çıkmamış. Çünkü masal teorisyenleri, gerçek dünya insanlarının aşk için yazdığı şarkıların, şiirlerin ve masalların, Teminger örneğindeki gibi, hiçbir tesir bırakmadığının anlaşılmasını istemiyorlarmış. Modenya'nın hikâyesi bilinirse insanların aşk için sanatı kullanmayacaklarını ve bu yüzden de yeni masalların önünün kesileceğini düşünmüşler. Fantazya Sansür Kurulu "En iyisi Modenya'nın masalını Kayıp Masallar Antolojisi Cilt 13'te saklayalım" diye karar almış. İnsanlar, Modenya'nın masalını bilmedikleri için sahip oldukları masallarla gaza gelip aşk için faydasız yazılar, şarkılar ve filmler yaratmaya devam etmişler. Sansürlü masallar ve onların yalancı mutlu sonları sayesinde insanoğlu, acınası âşıkların, sivilceli kahramanların, yalnız kalecilerin, oyunun farkına varan Truman'ların, evinden uzak E.T'lerin yaşadığını sanarak hayatına devam etmiş. Platonik Âşıklar Krallığı'nın asil vatandaşları, hayatlarının sonuna kadar mutsuzluk içinde yaşamışlar. Modenya ise mezarında salak bir gülümseme ile uyuyormuş, en azından birileri hayalet bir kitapta da olsa masalımı okudu diye.</p>

    <p class="ortayazi">Son</p>

    <p class="normal1"> </p>

    <p class="normal1">Topluca söylenen bir kilise korosunun mısrasıymış gibi "Oh be!" sesi yükseldi sınıftan ve tüm sınıf ayaklandı birden. O daracık sıralar bitmek bilmeyen dakikalarda daha da daralmıştı, öğrenciler ilkokul sıralarında oturuyormuş gibi rahatsız hissediyorlardı ve hocanın "ders bitti" lafıyla uzun süre denizin dibinde nefessiz kalıp var güçleriyle dipten deniz yüzeyine doğru kulaç atan amatör dalgıçlar gibi hızla ayağa kalkıp sıralarından kurtuldular. Sıraların mekanizması sinema salonlarındaki koltuklar gibiydi, üstündeki insan kalktığında arkaya doğru kapanıyorlardı. Ancak sinema koltuklarından farklı olarak üniversite sıraları tahtadan olduğu için gövdelerine çarparak korkunç sesler çıkarıyordu. Güldem son cümlesini okuduğundan beri saniyeler geçmesine karşın kendisini hâlâ önündeki hikâyenin içinde hissediyordu ki Ersin'in hızla kalkmasından dolayı tahta gövdesine hızla çarpan sıra oturağının sinir bozucu sesiyle uyandı. Diğer sıralar da sırayla hızla çarptı arkaya, çattt! çattt! çattttt! Bu sesler bile Güldem'in az önce okuduğu hikâyeden tamamen çıkmasını sağlayamamıştı. Gökalp intihar mektubunda Güldem'in kitaplara gömüldüğünü, okurken dünyayı unuttuğunu anlatmıştı: "Bazen kitaplara kendini fazla kaptırıyorsun. Bunu bu defa yapma. Gerçek veya değil, yaşanmış veya yaşanmamış, ölüm var ya da yok, fark eder mi, her şekilde hepsi hikâye, değil mi?" diye yazmıştı. Bu bir tavsiye miydi, yoksa bir uyarı mı?</p>

    <p class="normal1"> </p>

    <p class="normal1">Şimdi Ersin kitaplarını topluyordu. Güldem'e dönerek "Hadi gidelim" dedi. Güldem, Ersin'in önündeki hikâyeyi görüp alacağını sanarak korktu ama Ersin o saman kâğıda şöyle bir bakmış ve gözünü çevirmişti. Ersin merak edip de Güldem'in yanına aldığı romanların kapağına bile bakmazdı, şimdi sevgilisini bir süreliğine uzak bir masal diyarına kaçıran saman kâğıdın farkına varmaması normaldi. En son beş sene önce annesine, anneler günü için, hediye bakarken kitapçıya adım atmış biri için bu sıradan bir aptallıktı.</p>

    <h2 class="kitapickapak" id="calibre_toc_12"><br class="calibre3"/>
    <br class="calibre3"/>
    <br class="calibre3"/>
    9</h2>

    <p class="normal1">Şebnem, Murat, Ceyda ve Burak dışarıda Ersin ve Güldem'in çıkmalarını bekliyorlardı. Beklenen ikili dışarı çıktığı anda çiftler bando ekibi gibi otoparka doğru yürümeye başladı. Yürürlerken bir yandan Burak, ders boyunca kurduğu Alsancak'a gitme planı için arkadaşlarını ikna etmeye çabalıyordu. "İtiraz istemem. Alsancak'a gidiyoruz" diyerek başladı ikna çalışmalarına Burak. Ersin "Pazartesi sınav var, çalışmayı düşünüyordum" dedi. Burak ise "Finallerden önce hiç çekilmiyorsun ha" diyerek uzaklaştı. Ersin'le Güldem birbirlerine baktılar ve sırtı onlara dönmüş olan Burak'a "Tamam geliyoruz" dediler. Burak sınıftan vazoya kadar olan iki yüz metrelik yolda onları ikna etmeyi başarmıştı.</p>

    <p class="normal1">Üç çift üç arabayla Alsancak'taki Atanis Kafe'nin yolunu tuttu. Üç arabanın en pahalısı olan Ersin'in Hyundai'sinde gergin bir atmosfer vardı. Güldem hikâyenin dışına çıkmış olsa da dünya turundan yeni dönmüş ve tabettirdiği fotoğraflara bakan biri gibi dalgındı. Hızla geçip giden apartmanlara bakıyor gibi görünüyordu ama aslında az önce bitirdiği hikâyede altını çizdiği cümleler gözünün önünden geçiyordu. Ersin ise kızın sessizliğinin altında yatan nedeni bilmediğinden çileden çıkıyordu. İpleri düşündü yine. İpler kaçmıştı elinden. <span class="ideitalik1">Ya başka birine geçtiyse.</span></p>

    <p class="normal1">Zar zor park yeri bulduktan sonra üç çift Atanis Kafe'ye oturdu. Ersin'le Güldem bu kafede tanışmışlardı. Bir arkadaş vasıtasıyla, yani görücü usulüyle. Güldem'in hiç ilgisini çekmemişti Ersin. Ta ki Ersin "Garson!" diyene kadar. Gür sesiyle beraber şeytan tüyü özelliğini çalıştırmıştı Ersin. Sağ elini kaldırmaya gerek duymadan ve tiyatrocuların dediği gibi sadece ağızdan değil kafadan da çıkan ve garsonun uzaklığına göre dikkatlice ayarlanmış bir "kafa sesi"yle "Garson!" demişti. Garson sipariş alırken Güldem âşık oluyordu. Bu da Güldem'in tuhaflık hanesine eklenmesi gereken tuhaflıklarından biri olmalıydı. Bir önceki erkek arkadaşına olan aşkı da buna benzer bir olay sonucu bitivermişti. Eski sevgilisi Çağlar üç defa parmak kaldıran ilkokul öğrencilerini anımsatacak kadar elini yukarı kaldırarak "Garson" demişti ama bir türlü sesini duyuramamıştı. Bu olay gecelerinin çok eğlenceli ve bol kahkahalı geçmesine neden olmuştu. Cem Yılmaz'ın gösterisinden çıkmış gibi ağız etrafındaki kaslar fazlaca kullanılmaktan ağrıyordu. Hatta bu yüzden öpüşmeleri, daha önce yaşamadıkları bir ağız ağrısına sebep olmuştu. Ama hoş bir ağrıydı. Çağlar, Güldem'i evine bıraktıktan sonra kendi evine doğru yol alırken "Hayalimdeki kızla hayali bir gece" diye özetliyordu yaşadıklarını, o garson paranoyası bile yaşadığı mucizevi gecenin büyüsünü bozamamıştı. Güldem ise bu sırada televizyonun karşısında uykusunun gelmesini beklerken, Çağlar'dan en çabuk nasıl ayrılabilirim diye hesaplar yapıyordu. Eğlenmenin aşkın iyi yürüdüğüne kanıt olmadığını acı bir şekilde öğrenmişti Çağlar.</p>

    <p class="normal1">Üç kız; Şebnem, Ceyda ve Güldem salata yemeyi tercih ettiler. Sadece bu tip yerlerde hazırlanan vejetaryenlerin et yiyenleri kendi saflarına kazanmak için icat ettiği yeşilin değişik tonlarını bir araya getiren karışık salatalar. Erkekler ise daha önce denemedikleri soslu bir makarna yiyorlardı. O sırada Güldem'in ensesinin arkasından soğuk ve yoğun bir hava akımı hızla geçti ve saçlarını savurdu. Güldem arkasına baktığında hiçbir şey görmedi. Ve ilk korkunç olay o anda gerçekleşti. Yemeğini ilk bitiren Ersin'in elmalı çay siparişini garson getirdi, masanın üzerine koydu. Ersin'in elini bardağa dokundurmasıyla çekmesi bir oldu. "Ne bu, magmada mı ısıttılar bunu" dedi. Son zamanlarda yaptığı en iyi espri bu olmalıydı. Masadaki herhangi birinin "İyi de o kadar sıcaksa garson nasıl tutabildi?" diye düşündüğünü bilse elinin yanacağını bile bile tutardı. Ersin eğilerek üfledi biraz ama fayda etmedi. Beklemeye karar verdi.</p>

    <p class="normal1">Ondan sonraki olayı hayal edebilmek için eski ve basit bir sihirbaz oyununu hayal edip onunla benzerlik kurmak gerekiyordu. O sırada çay bardağına bakmayanlar "rüzgâr bardağı savurdu" kolaycılığına kaçabilirdi ama Güldem muhabbetten sıkılan insanların yaptığı gibi etrafındaki cisimlerle ilgileniyordu ve kazaya haylaz bir rüzgârın neden olmadığını fark edecekti. Masa örtüsünün üstünde tabaklar, çatallar, bıçaklar, biberlikler, Atanis'in sembolü olan iki tane cilalı tahtadan A harfi, iki tane de ortaçağ özentisi şamdandan bozma mumluk vardı. Sanki görünmez bir sihirbaz masa örtüsünü olağanüstü bir hızla çekmiş ve masanın üstündeki her şey kımıldamadan yerinde durmuştu. Bir çay bardağı dışında. Çay bardağı o anda Ersin'in kucağına doğru havalanmakla meşguldü. Davetsiz sihirbazımızın daha da şaşırtıcı numarası ise masa örtüsünü yeniden olağanüstü bir hızla yerine koyması oldu. Hepsinden öte; görünmez sihirbazın numarası görünmemişti.</p>

    <p class="normal1">Kafedekilerin ve dışarıdakilerin duydukları ses onların düşüncesine göre, şu ana kadar duydukları en kadınsı erkek çığlığıydı. <span class="ideitalik1">Allah hiçbir erkeğe böyle bir çığlık vermesin.</span> Ersin tam cinsel organının üzerine düşen 97 santigratlık suyun –abartıyordu tabii– ona değmesiyle beraber karşı koyamadığı ani bir refleksle haykırmıştı. Şimdi o kaynar su kot pantolonundan içerilere doğru sızıyor ve boxer'ından sıyrılan su, yanardağdan yükselen lav misali kasık bölgesine doğru ilerliyordu. O anda Ersin'in aklına bir önceki gece erkeklerin en sevmediği operasyonlardan biri olan malum yerdeki kıl kesme operasyonunu yaptığı geldi. O bunu dün yapmıştı. Bir hafta boyunca ertelemiş ve "Sınavlar araya girdi mi hiç vakit kalmaz, ya bugün ya hiç" diyerek banyoda tıraş olmuştu. Önce makasla kısaltır, sonra da cilasını yapardı. Yüzündeki kılları kesmek gibi değildi bu operasyon. Sanki o bölgenin her milimetrekaresi şah damarının üzerindeydi. Hem o bir porno aktörü olmadığına göre ter temiz olması gerekmiyordu, "ucundan azucuk" kesecekti. Ancak yine de üç dört tane hata yapmış, görünmeyen ve kanamayan ama içten içe sızlatan delikler açmıştı. Ertesi gün geçerdi ama. Bu hep böyle olurdu, eğer o 220 santigratlık –abartmaya devam ediyordu tabii– elmalı çay suyu orasını hedeflemeseydi. İşte o dünkü yaralar kızgın suyla karşılaşınca olanlar oldu. Ersin kafenin içinde kovboy filmlerinde kötü adamların zamane kaybedenlerini kurşunla zıplatmasına benzer hareketlerle tuvalete doğru zıplayarak koştu. İnsanlar Ersin'in dansına şaşkınlıkla bakıyorlardı.</p>

    <p class="normal1">Tuvalet Allah'tan boştu. Hemen girdi, pantolonunu indirdi. Lavabodan soğuk su fırlattı organına doğru. Sonra birden TRT1'in "Aman dikkat ha!" tarzındaki belgesellerinden birini hatırladı. Soğuk havada donan çocuğu ateşin yanında ısıtarak kurtarmaya çalışan bir adam vardı belgeselde ama ani sıcaklık farkından çocuk damarları çatlayarak ölüyordu. Tam tersi durumda da aynı şey olabilir miydi? Attığı iki avuç soğuk su yüzünden yaşadığı pişmanlık ve korku ona o kadar gerçekçi bir gündüz düşü hazırladı ki kafenin dışındaki masalarda oturanların bile duyabileceği bir çığlık attı. Organı bir heykele dönüşmüş ve çatlamaya başlamıştı. Ve sonra çatlakların yarattığı parçalar birer birer yere düştü. Kâbuslar da hayaller gibi uykuya ait olmalıydı ama o uyumuyordu. Kâbusunu organı yerine suratına attığı soğuk suyla dağıttı. Yerinde duruyordu organı. Kıpkırmızıydı ama yine de sapasağlam sayılırdı. "Aman dikkat ha!" belgeselleri umurunda değildi, soğuk su iyi geliyordu, o da devam etti. Sonra tuvalet kâğıtlarıyla kuruladı. Ardından pisuarda işedi. "Bu mendebur, inikken bu kadar ufak olmak zorunda mı?" diye düşündü işerken. Sonra da "Akşam bir otuzbir çekip kontrol edeyim çocuğu" diye plan yaptı. Akan sidikle beraber acısı da gidiyordu. Pantolonunu yukarı çekti. Kotunun düğmelerini nazikçe kapattı, son düğmeyi çocuk biraz rahatlasın diye açık bıraktı. Çok daha iyiydi şimdi.</p>

    <p class="normal1">Bu sırada Güldem sevgilisini yakan bardağı yerden kaldırdı. Eli dondu. Aceleyle masanın üzerine koydu bardağı. Sanki buzdan yapılmış bir bardaktı o ve masaya koyar koymaz erimeye başlayacaktı. Bardakta hissettiği soğukluğa benzer bir soğukluk arkasından bir rüzgâr gibi geçti. Gitti. Az sonra uzaktan Metin Akpınar'ın eski bir kabarede yaptığı martı taklidine benzer bir ses duydu. Bunu Gökalp yapardı. Yaşarken yapardı. Şimdi hiç komik değildi. Çok yersizdi.</p>

    <p class="normal1">Ersin insanların merak dolu bakışları eşliğinde ayaklarını aça aça yaralı bir ördek gibi masasına doğru ilerliyordu. Hayalarında tanıdık bir ağrı kalmıştı. Bir kere futbol oynarken ceza alanına yakın bir yerde baraj kurmuşlardı. Halı sahalarda genelde üç adım kuralı vardır, bu yüzden de halı sahalarda frikikler pas olarak kullanılır ama o gün karşı takım maçtan önce "Bunu 5 adım yapalım, daha gerçekçi olur" demişlerdi. Ve onlar da kabul etmişlerdi. Frikiği kullanan oğlan uzun, ince, futbolcu tipi olmayan biriydi. Sağ elinde bir bileklik vardı. Öyle bir şut çekti ki Mikasa marka top Adidas marka ayakkabısıyla buluştuktan bir saniye sonra Ersin yerde hayalarını tutuyordu. Ersin, o gün kısır kalacağını sanmıştı. Sahanın yanındaki bir ağacı üst üste üç kere sulamıştı, buna karşın sönmüş iki balona benzeyen hayaları akşama kadar ağrımaya devam etmişti. Maçtan önceki kural değişikliğinin ve o çocuğa neden Prekazi dediklerinin sebebini acı bir olayla anlamıştı.</p>

    <p class="normal1">Ersin araba kullanamayacak kadar kötü değildi ama Murat'la Burak bunun sakıncalı olacağına karar verdiler. Ersin de onlara karşı koyamadı. Geriye kalan iki şoför, adamları paylaştı ve evli evine, köylü köyüne bırakıldı.</p>

    <p class="normal1">Güldem'in elindeki soğukluk geçmiş, duyduğu martı taklidi ise çok çok gerilerde kalmıştı ama Güldem onların etkisinden kurtulamamıştı. Bunlar o UFO'nun marifeti olmalıydı. UFO'nun kaptanının kötü niyetli olabileceği o ana kadar hiç aklına gelmemişti.</p>

    <h2 class="kitapickapak" id="calibre_toc_13"><br class="calibre3"/>
    <br class="calibre3"/>
    <br class="calibre3"/>
    10</h2>

    <p class="normal1">Odasına girdiği anda Güldem'in ilk işi Gökalp'in yaşarken ona verdiği son hikâyeyi çekmecesinin altından çıkarmak oldu. Yeniden bir fark bulacağını tahmin ediyordu. İkisini de karşılıklı olarak okudu. Her kelimeye dikkat ettiğini düşünüyordu ama gözden kaçırdığı şeyi ancak üçüncü kez baktığında fark etti. Redaktörlerin de sık sık yaptığı bir hataydı bu; dikkatlerini kelimelere o kadar yoğunlaştırırlardı ki özel isimler dikkatlerinden kaçardı. Güldem'in fark ettiği gerçek şuydu: Gökalp ilk hikâyede "...evinden uzak E.T'lerin yaşadığını sanarak hayatlarına devam etmiş" derken E.T yerine onun açılımı olan <span class="ideitalik1">Extra Terrestrial</span>'ı kullanırken ikinci hikâyede E.T kısaltmasını kullanmıştı. Güldem'e göre cümle içindeki anlamı itibariyle o cümleye <span class="ideitalik1">Extra Terrestrail</span> yani Ekstra Yaratık daha uygundu. Daha önce yaptığı gibi hikâyenin yeni versiyonundaki değişik kelimeyi, yani "E.T."yi bir post-it'in üzerine yazdı ve "Hayal" yazılı olan post-it'in yanına yapıştırdı. "Hayal E.T." Mesaj buydu işte. Bu oyun kimin işiyse, ona "hayal et" diyordu. Esrarı çözmesine karşın hâlâ o polisiye filmlerinin dedektiflerine özgü "ipuçlarıyla seri cinayet katilini bulma orgazm"ını yaşayamamıştı. Bir terslik vardı bu işte.</p>

    <p class="normal1"> </p>

    <p class="normal1">Post-itlere bir süre baktıktan sonra ben olsam "hayal" yerine "düş", "et" yerine "kur"u kullanırdım dedi. "Düş kur", "hayal et"e göre kulağa daha hoş geliyor. Daha edebiydi sanki. En kötüsü bu ipucu, şakayı yapanı ele vermiyordu. Walt Disney filmlerinin hayalperestlik mesajlarından biri gibiydi, Gökalp bunu söylemek istese bile bu kadar kolay söylemezdi. Acaba ona geçmişindeki hatayı anımsatıp pişmanlık duymasını sağlamak amacıyla yazılmış bir mesaj mıydı bu? Hayatının sonuna kadar konservatuar hayalinin peşinden değil de ekonomi diplomasının peşinden koştuğu için onu suçlayabilecek bir cümle anasının karnından doğmamıştı, buna izin vermezdi de. Neden aklına Gökalp gelmişti?</p>

    <p class="normal1">Güldem, zekâsını bir kenara itti ve kendini içgüdülerine bıraktı. Post-itler ayrı duruyordu. Onları aldı, birbirlerine yaklaştırdı. Kelimeleri birleştirdi. Sonunda katili yakalamıştı:</p>

    <p class="normal1">"Hayalet!"</p>

    <p class="normal1">Yedi harflik bir kelimenin bir insanı boşluğa doğru sürükleyebileceğini aklının ucundan geçirmezdi. Ama o kadar tuhaf olaylar ardından bu kelime birden önüne çıkınca katili bulan dedektifin sevinci ile katilin kendi oğlu olduğunu anlayan dedektifin geçirdiği şok durumu arasında bir duygu yaşadı. Güldem'in o an yaşadığı duyguyu tanımlayabilecek tek kelime "hayalet duygu"ydu.</p>

    <p class="normal1">Koştu ve salonda duran kütüphanelerinin ikinci rafındaki <span class="ideitalik1">Ana Britanicca</span>'da "Hayalet" sözcüğünü aradı. Üç yıl önce altı ay boyunca kupon biriktirerek ve dört saat boyunca sırada bekleyerek aldıkları ansiklopediye yıllardır ilk kez bakıyordu. 10. cildi aldı eline, hemen hayalet kelimesine baktı: "Ölmüş bir kişinin yaşayanlar dünyasına dönebildiğine inanılan ruh veya görüntüsü." Bu tür ciddi bir ansiklopedide böylesine fantastik bir tanımlamayla karşılaşınca şaşırdı. Bu kelimeye bir sütunluk yazı ve W. Raphael'in bir resmini ayırmışlardı. Yazıdaki bir bölüm dehşete düşmesine neden oldu: "Hayaletin bulunduğu yerle hayalet arasında, vicdan azabı, korku ya da şiddetli bir ölümün dehşeti gibi geçmişten gelen güçlü bir duygusal bağın olduğu düşünülür." Vicdan azabı, korku ve şiddetli bir ölümün dehşeti... Aşk, dedi içinden, aşkı unutmuşlar. Güldem tanımı okumaya devam ettikçe kalbi daha hızlı atıyordu. "Hayaletin ele geçirdiği kişilerin de hayaletin mutsuz geçmişiyle ilişkili ya da bundan sorumlu olduğuna inanılır."</p>

    <p class="normal1"><span class="ideitalik1">Bu benim, benden bahsediyor, Allah kahretsin.</span></p>

    <h2 class="kitapickapak" id="calibre_toc_14"><br class="calibre3"/>
    <br class="calibre3"/>
    <br class="calibre3"/>
    11</h2>

    <p class="normal1">Akşama kadar hayalet fikrinden de o fikrin onda yarattığı "hayalet duygu"dan da kurtulamadı Güldem. Bir ara Ersin'le telefonda konuştu ama on dakikadan fazla süren görüşmeden hatırladığı tek replik, Ersin'in iki defa tekrarladığı "Merak etme, küçük Ersin'in sağlığı yerinde, eskisi gibi" oldu. Güldem ona telefon kablolarından bir tiksinme efekti yollamak isterdi ama tam tersine bir gülümseme efekti yollamıştı.</p>

    <p class="normal1">Sonra ders çalışmaya çalışmıştı, çalışamayınca ders çalışmaya çalışmayı çalışmıştı, ders çalışmaya çalışmayı çalışamayınca pes etmişti. Üniversiteye girdiği ilk yıl finallere iki hafta önceden çalışmaya başlardı, her yıl bu süre azalmış ve işte finallere iki gün kala kapak bile açmamıştı. Hayalet fikri yaptığı her eylemde düşüncelerinin arasından hortluyordu. <span class="ideitalik1">Bari sınav haftasında gelmeseydin.</span></p>

    <p class="normal1">Yatmadan önce yatağını düzgün bulacağını nasılsa, biliyordu. Gökalp'in intihar mektubundaki yatağındaki görünmeyen korkuluk lafını hatırladı. Kâbuslarını kovan, düşlerini çeken bir korkuluk. Aslında paragraftaki intikam duygusuna uymayan bir tamlamaydı bu. Defalarca okuduğu mektupta en çok takıldığı cümlelerden biri buydu. Yanlış yazmış olabilirdi. "Düşlerini kovan, kâbuslarını çeken bir korkuluk" olmalıydı doğrusu. Korkulukları düşündü. Bir okul gezisi sırasında otobüsle kardeş köy okuluna giderken bir korkuluk görmüştü. Karikatürlerdeki gibi estetik değildi. Üzerinde pek uğraşılmamışa benziyordu. İnandırıcı olmayan, kötü bir insan taklidiydi. Kargalarda biraz akıl olsa onun bir insan olmadığını anlar, acemi işi bir korkulukla onları aptal yerine koyan çiftçinin tarlasını yerle bir ederek onları cezalandırırlardı. Karga durumundan yola çıkarak kendi durumuna geldi. <span class="ideitalik1">İnandırıcı olmayan bir korkuluk, kötü bir hayalet taklidi bu. Bende biraz akıl olsa ortalıkta bir hayalet olmadığını anlardım. Gerçekler Dünyası'nın kapıları gerçekdışı varlıkların girmesine olanak sağlayacak kadar aralık olamaz. Saçmalık bunlar.</span> Güldem sonunda her şeye boş veren çingene ruhlu insanların becerisiyle bugün ve bugünden önce yaşadığı her şeyi beyninden kovup gözlerinin kepenklerini indirdi.</p>

    <p class="normal1">Güldem'in gözlerini kapatmasıyla açması, yorganı üzerinden atarak doğrulmasıyla panik içinde odanın içinde çaresizce göz gezdirmesi bir anda oldu. İşte hayatının en gerçekdışı gecesi böyle başladı.</p>

    <p class="normal1">Gerçekler Dünyası'nın kapıları sandığından daha aralıktı.</p>

    <h2 class="kitapickapak" id="calibre_toc_15"><br class="calibre3"/>
    <br class="calibre3"/>
    <br class="calibre3"/>
    12<br class="calibre3"/>
     <br class="calibre3"/>
    1 Mayıs 1999 Cumartesi</h2>

    <p class="normal1">Eli yaklaşık beş dakikadır kırmızı telefon ahizesinin üzerinde uzanıyordu. Doğrudan telefonun üstüne isabet eden güneş ışığının da yardımıyla avcunun plastik cihazın üstünde biriktirdiği ter damlacıklarını duyumsayabiliyordu. Birini aramayı düşünüyor, mutlaka biriyle konuşmak istiyordu. Dün gece olanları anlatması, yaşadığı deneyimin gerçek mi düş olduğunu anlaması için birinden yardım alması şarttı. Önce aklına Şebnem geldi. Üniversitedeki en iyi arkadaşı. Dostu. Vazgeçti. O yardım edemezdi. Dostluklarının bazı sınırları vardı. Batı sınırı Resmiyet'e, Doğu sınırı Olgunluk'a dayanıyordu. Tuhaf olaylar hakkında fikir yürütme faaliyeti bu sınırların dışında kalıyordu. Başak geldi aklına. Lisedeki en iyi arkadaşı. Ama yıllarca aramamıştı onu. Yıllar sonra dostluklarına kaldığı yerden devam etmek isterdi ama yıllardır askıda duran bir dostluğu hayalet hikâyeleri anlatarak yeniden başlatamazdınız. Hayattaki hiçbir şey, ani ve sert virajlara hazırlıklı değildir. Bir ara aklına Umut geldi ama o seçenekten vazgeçmesi diğerlerine göre daha kolay oldu; o hayaletin arkadaşıydı. Ersin de aklına geldi ama onun aklına geliş macerası "Ersin bana yardım edebilir mi acaba"dan çok "Niye Ersin'i aramayı hiç düşünmedim" biçiminde oldu. E seçeneğini hiç düşünmeden geçti. Büyük olasılıkla soruyu boş bırakacaktı.</p>

    <p class="normal1">Tam bu paradoks nöbeti esnasında gözü günlüğüne ilişti. Gözlerinin günlüğe gitmesi bir sanrıydı, günlük gözlerini çekmişti çünkü gözbebeklerinin günlüğün olduğu koordinata bakması Güldem'in oturduğu noktadan oldukça zordu. Günlüğü görebilmesi için kafasını 90 derece sola çevirmesi sonra da yukarı doğru 70 derecelik bir açıyla sol çaprazına bakması gerekiyordu. İlkokulda hocasının sorularını yanıtlarkenki gibi tavana bakmıştı. "Tavanda mı yazıyor sorunun yanıtı?" diye aşağılardı hocası. Bu aşağılanmaya maruz kaldığı her defasında ona "Tavanda yazmıyor ama tavan sizden daha çok yardımcı oluyor, aptal karı!" demek isterdi.</p>

    <p class="normal1">Kırmızı günlük bir an kırmızı dudaklarıyla sırıtan, Peter Gabriel kliplerinin animasyon karakterlerine benzedi. El sallıyor ve Güldem'i bağırarak çağırıyordu sanki. Al beni, yaz bana diyor gibiydi. Güldem günlüğe uzandı ve onu masasının üzerine koydu. Dün geceyi kime anlatması gerektiğini artık biliyordu.</p>

    <p class="normal1"> </p>

    <p class="normal1">Güldem'in elinde tuttuğu kalemin ucu günlüğün ilk sayfasının hemen üzerinde kâğıda değmeden duruyordu. Onu biraz daha yaklaştırıp sayfanın üzerinde hareket ettirmesi gerekiyordu ki yazabilsin. Ama uzun bir süre öylece durdu. Bu uzun bekleyişin nedeni tereddüt veya korku değildi. Yazmak istiyordu, hem de çok. Yazmadan yaşayamayan bir yazarın arzusuyla tutuyordu o kalemi. Sadece bir ilham perisinin gelmesini bekliyordu. Ona ilk cümle için ilham verecek bir şey. Herhangi bir şey. Gerisi daha kolay olurdu. İlham perisi pencerenin yalıtımsızlığından yararlanarak soğuk bir rüzgâr kılığında odaya girdi. Başkası olsa üşür ve ısınmak için üstüne bir ceket alırdı. Kız ise ilhamını almış ve yazmaya başlamıştı.</p>

    <h2 class="kitapickapak" id="calibre_toc_16"><br class="calibre3"/>
    <br class="calibre3"/>
    <br class="calibre3"/>
    13</h2>

    <p class="indentmetin">Dün gece olanları anlatmak istiyorum ve şu anlattığımın dün geceki olayla zerre kadar alakası yok. Sanırım uyurken bizim dışımızda gelişen şeyler var. Ve nasıl biz uykuya muhtaçsak onlar da bizim uyumamıza muhtaçlar. Neden böyle düşündüğümü bilmiyorum. Düşüncelerimi doğuran şeyleri anlatmak bir fıkranın neden komik olduğunu açıklamaktan daha sıkıcı bir şey olur. Bu arada daha önce hiç günlük yazmadım. Sadece okuduğum kitaplardaki sevdiğim alıntıları yazdığım ufak bir defterim vardı. En son ortaokulda teneffüste bir şiir yazmıştım ve arkadaşım onu elimden alarak sınıfın önünde okumuştu. Hoca çok beğenmişti. Sınıftakiler de beğenmişti. Bu olayı hiç unutamam. Yazmaktan daha çok, yaptığım şeyin beğenilmesi hoşuma gitmişti. İlginçtir ki herkes okur yazar sıfatını hak edebilmek için yıllarca çeşitli seviyelerde eğitim görüyorlar ama üniversite bitirenlerin yüzde 90'ı ne okuyor, ne de yazıyor. Neyse... Lafı neden bu kadar uzattım bilmiyorum, belki de dün geceki olayı anlatmaktansa kişisel düşüncelerimi anlatmak daha zevkli geldi bana. Ama anlatacağım, –bu ne kadar zor bir şey olsa da– dün geceki olayları yazacağım.</p>

    <p class="indentmetin">Bu arada günlüğüme, yani sana arada bir siz diye hitap edebilirim. Bence bir insanın günlüğü kişisel olmamalı. Başkaları okuduğunda ondan zevk almalı. Bu yüzden "siz" diye hitap ediyorum. Hem kim bilebilir ki içimizde sadece bir kişi mi var? Açıkçası ben özellikle kararsızlık nöbetlerim sırasında milyonlarca Güldemciği içimde hissediyorum! (Bunu yazmış olduğuma inanamıyorum! Kurşunkalemle yazmış olsam silerdim.) Neyse, dün geceye geri dönelim...</p>

    <p class="indentmetin">Gözlerimi kapatmış, yorganımı üzerime çekmiştim ki odamın içinde bir şeyin hareket ettiğini fark ettim. Odasıyla özdeşleşen herkes bunu hissedebilir. Oda canlı bir varlık gibi sizinle beraber yaşar. Sonra bir ses duydum. Uykusuzluk çektiğim dönemlerde de bazı önemsiz sesleri abartarak irkilirdim ama bu farklıydı. Gecelerin sessizliğinden yararlanarak insanları korkutmayı âdet bilen bir eşyanın genleşmesinden meydana gelen bir ses değildi. Ya da bulaşıklıkta tabağın üzerinde kayarak gürültü çıkarmak için gece yarısını bekleyen bir çatalın yere düşüşü değildi. Kalorifer borularından çocuk uluması gibi duyulan uğultulardan biri de değildi. Sessiz ve uykusuz geceleri eğlenceli kılmak için bilinçaltımda uydurduğum korku oyunlarına da benzemiyordu. Odamın içinde biri vardı. Bundan hiç kuşkum yoktu.</p>

    <p class="indentmetin">Yorganı yatağımın diğer tarafında sessizce bırakarak doğruldum. Gözlerim karanlığa henüz alışmamıştı. O an elimin uzanabileceği bir yerde odamı aydınlatan floresan lambasını açacak bir düğmenin olması için dört aylık harçlığımı gözden çıkarabilirdim. Zifiri karanlıkta bir şeyler görme ümidiyle başımı sağa sola çevirdim. Sonra panjur deliklerinin arasından sızan sokak lambaları yardımıyla gözlerim karanlığa alıştı ve odamın içindeki bazı cisimleri seçmeye başladım. O sırada yokuşumuzu tırmanmakta olan bir arabanın farlarının panjur deliklerinin arasından geçerek odamın içinde yarattığı, duvardan tavana doğru tur atan ışık oyunu sayesinde tüm odamı bir saniye içinde çok net olarak görebildim. Bir anda odanızda yabancı birini görmüş olmanın korkusunu az çok tahmin veya hayal edebilirsiniz. Ama bir anda odanızda birinin olduğunu hissettikten sonra onu görememek çok daha korkunç bir durum. Bundan emin olabilirsiniz. Önce nefes alışlarım düzensiz bir ritimle hızlandı. Ardından iki defa aralıklarla tüm bedenimle titredim. Daha önce hiç bu kadar korktuğumu hatırlamıyorum.</p>

    <p class="indentmetin">Bunları anlatırken hiç çekinmiyorum. Kimseye cesaretimi ispatlama gibi bir niyetim yok. Bu tip şeyler erkeklere göredir. Ben kesinlikle korkak biriyim. Bunu hep söylerim. Dünyadaki tüm fobiler kıyısından köşesinden bana bulaşmıştır; yükseklik korkusu, karanlık korkusu, böcek, fare, yılan, köpek korkusu, sınav korkusu (kesinlikle en güçlüsü, özellikle lisede sürpriz sözlülerden ölümüne korkardım), resmi formları doldururken yaşadığım bürokrasi korkusu, klostrofobi, deniz korkusu, trafik korkusu, hatta kimsenin henüz ismini koymaya gerek duymadığı insan korkusu. En çok da bu sonuncu korkumla karşılaşmaktan nefret ediyorum. Otobüste bana bakan gözlerden, cüzdanımı çıkardığım anda elimden onu kapacağını sandığım ellerden, beni takip ettiğini düşündüğüm ayaklardan ve onların sahiplerinden korkuyorum. Karanlık korkum ise diğer fobilerime göre daha sıradan sayılabilir ama yine de beni fazlasıyla uğraştırıyor. Özellikle de yaz mevsimi, karanlıkla daha fazla yüzleştiğim için zor geçiyor. Yazlık evimize giden karanlık patika benim en büyük kâbuslarıma sahne oluyor. Yazın yaşanan korkular daha bir sinir bozucu oluyor. Herhalde yaz aylarında, dolunaya kurtlarla beraber sevinen nadir insanlardanımdır. Dolunay gecelerinde her gün geçmem gereken patika bana daha kısa geliyor. Akşamüstü, arkadaşlarımın gelenek haline getirdiği deniz keyfi ise başka bir rahatsızlık. Güneş ışığının zayıflaması nedeniyle denizin dibindeki yeşil yosunlar, canavar adayı gölgelere dönüşüyor. Buna, her sene artan elektrik kesintileri eklenince yaz mevsimi benim için sanıldığı kadar eğlenceli geçmiyor. Karanlık korkum yaz aylarında güç kazanıyor.</p>

    <p class="indentmetin">Dün gece ise sanki saydığım tüm korkularım anlaşmış gibi aynı anda saldırdı. Korkumun belirsizliği bilinçaltımda bir boşluk yaratmış ve böylece tüm korkularım fırsat bu fırsat diyerek üstüme çullanmıştı. Yüksek bir binanın tepesinde bir sürü yabancı erkeğin arasında, ayaklarımın dibinde böceklerin, yılanların, farelerin, fino köpeklerinin (bunlar nedense büyüklerine göre daha korkunç geliyor bana) gezindiğini bilsem ve elektrikler yavaş yavaş sönse, ancak bu kadar korkardım.</p>

    <p class="indentmetin">Bu yüzden korkumun belirsizliğini ortadan kaldırmam gerekiyordu. Bu korkunun bir adı olmalıydı. Sıkıysa tek başınıza gelin diyerek karşılaştığım korkunun kaynağını aramaya koyuldum. Uyurken size musallat olan bir sineği refleksle kovarsınız ya, ona benzer bir şekilde dilim kontrolüm dışında hareketlendi ve "Gökalp?" sesini çıkardı. Dilimin marifeti sayesinde fısıltıyla "Gökalp?" diye sormuştum karanlık boşluğa. Şişmiş bir balonun tıkaç noktasını bıraktığınızda düzensiz bir rotayla fırlar ya, ona benzer bir şekilde odanın içinde balonsuz bir hava kütlesinin hızla uçtuğunu hissettim. Adının söylenmesi onu sevindirmiş olmalıydı. "Platonik aşka eğilimi olan birinin aşkını istemiyorsanız ona adıyla hitap etmeyin" diye yazıyordu bir magazin dergisinde. Seri cinayet işleyen psikopat katillerin filmlerini yapan Hollywood sayesinde dünyadaki tüm kızlarda bir platonik âşık korkusu baş gösterdi. Yeni bir korku edinmeye müsait olan beynim bu korkuya hiç aldırış etmedi. Bir kez ilkokulda, bir kez de ortaokulda iki defa platonik aşka tutuldum. İkisi de çok güçlü aşklardı. Hatta hayatımın ders ödevlerinden bağımsız, kendi isteğimle yarattığım tek sanatsal ürünü olan şiiri (evet, daha önce bahsettiğim şiir) de ortaokuldaki platonik aşkım yüzünden yazmıştım. O zamanlar şimdiki gibi güzel değildim. O çocuk da başkasıyla beraberdi (itiraf etmeliyim ki çıktığı kızın ölmesini istiyordum) ve benim aşkımdan haberi vardı. Ve bana sanki benden korkuyormuş gibi bakıyordu. Bakışlarından şu cümleler okunuyordu: "Bu kız kesin başıma bela olacak. Ortaya bir dedikodu atıp kız arkadaşımdan ayrılmama sebep olacak. Hatta onu dövmeye bile kalkışabilir. Ulan bir de intihar ederse ayvayı yedik." Sevdiğiniz bir insanın gözünde tehlikeli bir insana dönüştüğünüzü görmek berbat bir duygu. Beni geri zekâlı, aptal veya zavallı olarak görmesini tercih ederdim. Karşılık beklemeden birine âşık olmak veya daha da kötüsü karşılık vermeyeceğini bile bile âşık olmak karşılığından emin olunca âşık olmaktan çok daha esaslı bir duygu. Bunu herkes anlamalı. Birinde karşılığında aldığınız acılara karşın seviyorsunuz, diğerinde ise son derece ilkel bir şekilde takas yapıyorsunuz duygularınızı. Bu yüzden diğer hemcinslerimin tersine bana platonik anlamda âşık olan hiçbir erkekten korkmadım, rahatsızlık da duymadım. Onlarda, ortaokuldaki kendimi gördüm.</p>

    <p class="indentmetin">Tekrarladım: "Gökalp? Sen misin?" Soğuk hava kütlesinin yer değiştirdiğini yeniden hissettim. Sokak lambalarının panjur deliklerinin arasından sızan soluk ışıkları odamdaki karanlığı alt edemiyordu, sadece odamdaki bazı eşyaların görünmesini sağlıyordu. O sırada yokuşumuzu tırmanmakta olan bir arabanın farları sayesinde odam yeniden bir saniyeliğine de olsa hareketli ışık oyunuyla aydınlandı ve bu size çok saçma görünebilir ama o balonsuz hava kütlesinin gölgesini o sırada gördüm. Hızla hareket eden koyu bir gölgeydi. Hatta floresanı açan duvardaki fosforlu düğmenin üzerine geldiğinde fosforun görünmesini önleyecek kadar koyuydu. Ama gölgeyi sadece bir kere, o arabanın dans eden ışığı eşliğinde görebildim. Gölgesiyle bile görünmek istemediği anlaşılıyordu. Ben de onu aramaktan vazgeçtim.</p>

    <p class="indentmetin">"Seni göremiyorum" dedim.</p>

    <p class="indentmetin">"Görmek ister miydin?" dedi bir ses.</p>

    <p class="indentmetin">Sanırım bu ses beni şok etmeliydi. Hayatımda hiç korkmadığım kadar korkutmalı, dehşete düşmeme neden olmalıydı. Tüm hayatım boyunca beraber yaşayacağım yeni bir ses korkusu kazandırmalıydı. Ya da en azından oturduğum yerde hoplatmalıydı. Ama hiçbiri olmadı. Ses Gökalp'in sesiydi. Görünmez bir kaynaktan geliyordu. Hangi yönden geldiği de belirsizdi. Yaşarkenki sesinden daha mikrofonik ve daha karizmatik bir ses olduğunu itiraf etmeliyim. Çatallı bir sesti. Bas bariton ama biraz kesik kesik geliyordu. Telefonda duysanız daha ilk saniyeden merak duyacağınız etkileyici bir sesti. Dağınık bir rotayla odanın içinde yankılanıyordu. Odam biraz daha büyük olsa onun ne dediğini anlamak daha zor olabilirdi. Odamdaki yabancı, kimliğini belli ederek korkunçluğunu yitirmişti. Aslında baştan beri onun kim olduğunu biliyordum. Belki de esas korkum onun Gökalp olmaması olasılığından kaynaklanıyordu. O olasılık kalkınca üzerimdeki endişeden de korkudan da kurtulmuştum. Dedim ya, bana platonik aşk duyanlardan korkmam, onlarda ortaokuldaki kendimi görürdüm.</p>

    <p class="indentmetin">"Nesin sen?" diye sordum.</p>

    <p class="indentmetin">"Biliyorsun zaten. Bilmeceyi çözdün" dedi.</p>

    <p class="indentmetin">"Nerdesin şu an?" dedim, gözlerim karanlığa iyice alışmıştı ama hayaletin ne kendisini ne de gölgesini görebiliyordum.</p>

    <p class="indentmetin">"Beni değil, gözlerimi ara" dedi hayalet. Ben yine göz gezdirdim odamda.</p>

    <p class="indentmetin">"Gözlerimi..." diye tekrarlayınca aramam gerekenin bir çift göz olduğunu geç olsa da anladım ve anladığım anda iki kapkara gözle karşılaştım.</p>

    <p class="indentmetin">"Gözlerime bak ve benimle gel" dedi ses.</p>

    <p class="indentmetin">Gözler önümde duruyordu. Karanlıktan daha da karanlık olan iki çok boyutlu elips. Nemliydiler, belki de nemin yarattığı parlaklık sonucunda onları görebiliyordum. Bir dakika önce ağlamış, gözyaşlarından kurtulamamış gözleri anımsatıyorlardı. Ve beni içlerine çekiyorlardı. Yapmam gereken tek şey onların içine odaklanmamdı. Hayaletin beni davet ettiği yerin kapıları karanlıktı, hem de karşılaştığım tüm karanlıklardan daha karanlık görünüyordu; iki kara delik gibi asılı duruyorlardı ve beni yutmaya hazırdılar. Ama ben korkmadım. O iki kara elipse doğru <span class="ideitalik1">2001 Uzay Macerası</span>'ndaki astronotun Jüpiter'deki siyah kütleye yaklaştığı gibi yaklaştım. Ve hayaletin düşlerimi sakladığı kusursuz karanlığın içine daldım.</p>

    <p class="indentmetin"> </p>

    <p class="indentmetin">Gözlere baktım, onunla gittim.</p>

    <p class="indentmetin">Kocaman bir kapı açıldı önümüzde. Kostümlü yüzlerce insan bize bakıyordu. Bana ve Gökalp'e. Kapının köşesinde duran bir uşak, eski filmlerdeki gibi yüksek sesle çalınan bir borazan nağmesinden sonra bizi kalabalığa tanıttı:</p>

    <p class="indentmetin">"Kraliçe hünkârları ve padişah ekselansları!"</p>

    <p class="indentmetin">Kalabalıktan bir alkış tufanı yükseldi, ben ise kahkahayla güldüm. Hem de bir kraliçeye yakışmayacak şekilde. Tutamadım kendimi. Komikti ama. Gökalp "Çok mu uçuk oldu?" dedi. "Yok yok, sadece komik" dedim. Onun hazırladığı devasa bir oyundu bu. Girer girmez bunu anlamış ve rolümü kabullenmiştim. Rüya olmayacak kadar gerçekçi, hayat olmayacak kadar grotesk ve eğlenceli bir oyundu. Büyük olasılıkla Avrupa'daydık, Rönesans dönemi olabilirdi. Üstündeki ortaçağ kostümleri yüzünden Gökalp çok komik görünüyordu. Daha doğrusu, önce onu komik bulmuştum ama kısa sürede aslında onun bu kıyafetle çok yakışıklı göründüğünü kendi kendime itiraf ettim. Hayatta iken, ciddiye aldığımız zaman bizi üzecek konuları komedi malzemesi yaparak onlardan korunmamıza benzer bir tutumla onun yakışıklılığını değil gülünçlüğünü yakalamıştım. Daha önce de hep böyle olmuştu. Gökalp'in suratında çıkan bir sivilce, ter koktuğu bir gün, saçlarındaki taranmamış bir kısım gibi minik ayrıntılar benim onu seçmeyişimin doğru bir karar olduğunu teyit eden, kendimi iyi ve haklı hissetmemi sağlayan önemli ölçütlere dönüşüyordu. Şimdiki mükemmel halini görünce bir değil, suratının en dikkat çekici yerlerine dağılan üç sivilcenin bile onu seçmemem için bir neden olamayacağını düşünüyordum. Gördüğüm en yakışıklı adamlardan biriydi o. Cennet veya cehennem, her neyse, ona yaramıştı.</p>

    <p class="indentmetin">Bizim dışımızdaki herkes maskeliydi. Arkada duran orkestra müziğe başladığı zaman kalabalık kocaman bir çember oluşturdu ve ortası boşaldı. Erkekler eşlerini seçerek ortaya doğru ilerliyordu. Gökalp "Dans edelim mi?" diye sordu. "Etmezsek sıkılırız herhalde" dedim.</p>

    <p class="indentmetin">21. yüzyılda dans edilen tek mekân düşler dünyası olmalı, bunun bilincinde olduğumda bir keyif alıyordum. Bir keresinde İzmir'in önemli diskolarının birinde <span class="ideitalik1">slow</span> dans çalmış ve ortada dans eden çiftleri görünce Ersin'le dışarı çıkmıştık. İkimiz de bunun demode, arabesk ve banal olduğunu düşünüyorduk. Bizim dışımızda başka çiftler de dışarı çıkmıştı. DJ'in kovulduğunu tahmin edebiliyordum. İki yıldır Ersin'le beraberdim ama hiç dans etmemiştim. Aklımın ucundan bile geçmemişti. Dans kavramının diskoda tepinmek sayıldığı bir çağdan, estetik ve soylulara özgü bir faaliyet olduğu bir çağa gelmiştim ve dansın güzel bir şey olduğunu keşfediyordum. Romantizm açlığı çekmelerine karşın dansı anlamayan modern çağ insanlarına dansın verdiği zevki anlatmak için şu tarifi verebilirim: Sevdiğinizle en duygusal takıldığınız andaki duygularınızı toplayın, sonucu 100 ile çarpın; dansın verdiği zevki anlayabilirsiniz.</p>

    <p class="indentmetin">Bir ara sıkıldığımı hatırlıyorum. Ama bu çok kısa sürdü. Sanırım çok zevk aldığımız şeylerin arasında sıkılmak ve tekrar o şeyin zevkini çıkarmak, keyfimizi tazelemek için gereken bir şey. Sonra etrafımızın durmaksızın değişmeye başladığını hatırlıyorum. Etrafımızdan daha çok, içinde bulunduğumuz zaman değişiyordu. Bu değişim düzenli değildi. Geçmişten geleceğe doğru veya gelecekten geçmişe doğru bir düzende ilerlemiyordu. "Bir geçmiş, bir gelecek" diye de ilerlemiyordu. Bir süre sonra –ki, bir süre kavramından söz etmek şu durumda oldukça abes kaçıyordu– zaman da anlamını yitirdi. Tüm zamanlar, içinde bulunduğumuz devasa salonda toplanmıştı. Zamanların bir araya geldiği zamansız bir ortamda dans eden âşıklar. Âşıklar derken bir çelişkim yok, tüm bu olan biten içinde özellikle de zamanın karıştığı andan itibaren ona âşık olmuştum. Tıpkı ortaokuldaki o çocuğa âşık olduğum gibi. Dansımızın bir teneffüsü olsa şiir bile yazardım.</p>

    <p class="indentmetin">Zaman çığırından çıktıktan sonra yaşadığım olayların detaylarını çok iyi hatırlayamıyorum. Bir ara salonun diğer ucunda bir <span class="ideitalik1">homoerektus</span>'un bilgisayarda <span class="ideitalik1">chat</span> yaptığını, yanından da kaykaylı bir Eskimo'nun geçtiğini anımsıyorum. Gökalp gitgide ortamın gerçeküstü dozunu artırıyor, zamanı yok ediyordu. Ben de bilincimi rüyalarda olduğu gibi rüyanın efendisine, yani Gökalp'e emanet ediyordum. Ama diyalogları çok net anımsıyorum. Söylediğim her cümlenin bilinçli beynimin bir ürünü olduğuna dair imzamı atarım, her ne kadar garip olsalar da. Gökalp başladı:</p>

    <p class="indentmetin">"Zamanı yok ettim. Bunun iki nedeni var. Sana uzun süre bakabilmek çok zor. Güzelliğin önce insanı rahatlatıyor, sonsuza kadar bakarım diye düşünüyorum, ama sonra bakamıyorum. Bence birbirlerine uzun süre bakan sevgililer birbirlerinin kusurlu yerlerine bakıyordur. Kusursuz bir resme pek bakılmaz, tabii insan korkmak istemiyorsa. Bu yüzden zamanı kaldırdım, sana istediğim kadar bakabilmek için. Böylece şu an sana baktığımda ilk anda gördüğüm şeyi görüyorum, yani kusurunun olduğuna inanmadığım, henüz aramaya girişmenin de sırası olmadığı kusursuz güzellik."</p>

    <p class="indentmetin">"O zaman, zamanlı bir ortamda ben korkunçlaşıyor muyum?"</p>

    <p class="indentmetin">"Benim için evet. Sana uzun uzun baktığımı hiç hatırlıyor musun? Sana bakmak zamanın azaldığını hatırlatıyordu bana, yaşamak için ayrılan zamanın. Zaman, güzelliğin ve aşkın en büyük düşmanı. Neden günümüzün aşklarından memnun olmayan herkes geçmişe ve geçmişteki aşklara özlem duyar? Geçmiş saçmalıktır. Geçmişte de aşk yoktur. Geçmiş zamanın aşkları abartılıyor. Eminim geçmiştekiler de "Gelecek olsa da aşk daha özgür olabilse" gibi zırvalıklar düşünmüştür. Oysa gelecekte de geçmişte de karşılıklı aşk hiçbir zaman olmayacaktır. Aşkı yaşayan tek bir kişidir ve onun için işleyen zamanla karşı taraf için işleyen zaman farklıdır. "Sonsuz aşk", "Sonsuza kadar seveceğim" geyikleri, bunlar güzeldir ama hepsinin altındaki ana fikir şudur: Zaman oldukça aşk gerçek olmayacak."</p>

    <p class="indentmetin">"Sanırım tam takip edemedim ama özünü yakaladım. Yalnız düşüncelerin fazla sabit değil mi? Hiç şüphe taşımayan bir düşünce herkese antipatik gelir."</p>

    <p class="indentmetin">"Düşüncemi az önce kanıtladım. Bu oyun, rüya veya ne haltsa zamanı kaldırdığım andan beri bana bakışların değişti. Engel kalktı ve sen de..."</p>

    <p class="indentmetin">"Kafam karıştı benim."</p>

    <p class="indentmetin">"Bence sen dünyanın en güzel on üçüncü kızısın."</p>

    <p class="indentmetin">İşte yeniden bu kelimeyle karşılaşmıştım. Zaman üzerine ilginç bir sohbetin ardından tuhaf bir zamanlamayla ortaya çıktı bu kez. Bu kelime grubuyla Gökalp'in daha önce benim için yazdığı yazılarda çok karşılaşmıştım ama altındaki anlamı sorgulamak için hiç çaba harcamamıştım. Anlamı sadece Gökalp'in bildiğini ve sorsam da anlatmayacağını biliyordum. Zamanı gelince anlatırım diyeceğini biliyordum, bu yüzden de soramıyordum. Ama bu sefer zamanı gelmişti. Bunu biliyordum.</p>

    <p class="indentmetin">"Ne demek bu?"</p>

    <p class="indentmetin">"Sence?"</p>

    <p class="indentmetin">"Bir iltifata benziyor ama 13 gibi uğursuz sayılan bir rakam var..."</p>

    <p class="indentmetin">"Kısa mı anlatayım, uzun mu?"</p>

    <p class="indentmetin">"Sen bilirsin" dedim.</p>

    <p class="indentmetin">"Kısa olsun o zaman" dedi ve güldü. Kafasını eğdi (yanıt yerde mi yazıyor?), perdenin arkasından hızla sahneye çıkıp kariyerinin en önemli tiradını okuyacak bir tiyatrocu gibi repliklerini kafasında toparlıyordu. Kafasını kaldırdı ve gözlerime bakarak (seyirciyi unutma, gözlerine bak) başladı:</p>

    <p class="indentmetin">"Yeryüzü üzerinde çok yer gezdim. Hatta cennete, cehenneme bile uğradım. Çok da film seyrederim, bilirsin. Senin güzelliğine sahip birini daha görmedim. Bu durumda sana dünyanın en güzel kızı demeliyim. Ama bu klişe lafı söylersem, bunun hiçbir anlamı olmaz. Çünkü New York'taki Michael, Tokyo'daki Matsuko, Meksika'daki Pedro ve şu ana kadar milyonlarca insan, hatta eski zamanları da katarsak milyarlarca insan bunu sevgililerine veya sevdiklerine söylemiştir. Bu teoriye göre dünyada milyarlarca dünyanın en güzel kızı var. Çok kullanılmış bir arabanın iyi bir araba sayılamayacağı gibi, bu kadar sık kullanılan bir övgünün kıymeti de olamaz. O zaman akla dünyanın en güzel ikinci kızı gelir; bu kalıbı da kullanamam çünkü eğer bir adam Marilyn Monroe hayranı ise sevgilisine dünyanın en güzel ikinci kızı demiştir ve inan bana böyle adamlar var. Hem de çok. Ayrıca dünya/kainat/galaksi/güneş sistemi gibi bir sürü güzellik yarışmasında dünyanın en güzel ikinci/üçüncü/dördüncü güzeli gibi sıfatlar veriliyor. Gelelim diğer sayılara; eğer bir adam hem Michelle Pfeiffer, hem Winona Ryder, hem Laetitia Casta, hem Natalie Portman hayranı ise sevgilisine dünyanın en güzel beşinci kızı der. Demese bile düşünmüştür ve düşüncelerin sözlerden daha gerçek olduğu hem sanat eserlerinde hem de beyin tomografilerinde görülmüştür. Eğer bir adam hem Jessica Lange (<span class="ideitalik1">King Kong</span>'daki hali ama), hem Sharon Stone, hem Pamela Anderson, hem Demi Moore, hem de Hülya Avşar hayranı ise o adam için sevgilisi dünyanın en güzel altıncı kızıdır. Hiç şüphen olmasın, böyle adamlar var. Ve hep var olacak, bu da çok normal çünkü tüm erkekler büyümeyen çocuklardır. Bu teorinin 10'a kadar olan rakamlarda işlediğini varsayalım. Tüm bu anlattıklarımı unutursak bile daha basit bir çözümle magazin dergilerinde güzellik <span class="ideitalik1">top ten</span>'leri yapıldığı için teorim ikinci kez ispatlanıyor. On bire gelelim o zaman... Takip edebildin değil mi? Kaçırdığın bir yer varsa geri dönebilirsin, rüya olmasa da pek gerçekçi bir durum da sayılmaz bizimkisi. Her şey senin için ve sana bağlı."</p>

    <p class="indentmetin">"Yok. Devam edelim. Merak ettim" dedim gülümseyerek.</p>

    <p class="indentmetin">"On birde kalmıştık. Eğer bir kız güzellik yarışmasında ilk yirmiye girip de ilk ona giremezse, eve döndüğünde sevgilisi, onu teselli etmek için dünyanın en güzel on birinci kızı! diyebilir. Bu dâhiyane bir teselli olur. Tüm zamanları ve tüm insanları olasılık hesabımıza katarsan böyle bir şeyin gerçekleşmiş – hem de birkaç kere – olduğundan emin bile olabiliriz. Gelelim on ikiye. Eğer bir adam futbol manyağı ise dünyanın en güzel kızlarından oluşan veya o ana kadarki sevgililerinden ya da benim durumumdaki milyonlarca platonik âşık gibi platonik aşklarından oluşan bir futbol takımı kurabilir. Lisedeyken tarih kitaplarımızın boş sayfalarına arkadaşlarımla okulun en güzel kızlarından kurulu takımların futbol sahasına dizilişini çizerdik, bunu yapan başka insanların da olduğundan eminim. Hatta hatırlıyorum da düşsel kadrolarımıza taktik verip aramızda hayali maçlar bile yapardık. Erkekler oyunlardan hiçbir zaman vazgeçmez. Sanırım delilik kredimizi daha çok kullanıyoruz. Neyse... Böylece onların şu anki sevgilileri dünyanın en güzel on ikinci kızı olur. Ve çok kişinin kullandığı bir iltifat iyi bir iltifat değildir. İyi bir iltifat 0 km. bir sözdür. Duyduğunda sonsuza kadar senin olur."</p>

    <p class="indentmetin">Gökalp durdu. Sanırım yorulmuştu. Ne de olsa kolay bir tirat değildi. Bir iki nefes aldı ve devam etti:</p>

    <p class="indentmetin">"Ama dünyanın en güzel on üçüncü kızı sadece bir tanedir."</p>

    <p class="indentmetin"> </p>

    <p class="indentmetin">Etkilenmiştim. Öyle kalakalmıştım. İnsan her gün, sonsuza kadar sadece kendisine ait kalacak bir iltifatla karşılaşmıyor. Tamam, kabul ediyorum, biraz tuhaf bir iltifat, filmlerdeki şiirlerdeki gibi değil. Şiirsel değil ama romantik. Grotesk ve şaşırtıcı. Fazlasıyla teknik ama vurucu. Deli ama sevimli. Saçma sapan ve güzel. Sanırım en iyi tanımlama çocuksu olmalı. Ve en çok da bu yönünü sevdim.</p>

    <p class="indentmetin">Gökalp tiradını bitirmişti ama bana teşekkür anlamında son bir replik söyledi:</p>

    <p class="indentmetin">"Ve ben şu an onunla dans ettiğim için kendimi dünyanın en mutlu insanı sayıyorum."</p>

    <p class="indentmetin">Buna iyi bir yanıt vermeliydim. Nasıl size küfredildiğinde onun altında kalmak istemeyip en az size edilen küfür kadar ağır bir küfür etme ihtiyacı duyarsınız, ben de onun güzel sözlerine güzel bir karşılık bulmaya çalıştım. Sanırım bunu da başardım:</p>

    <p class="indentmetin">"Dünyanın en mutlu on üçüncüsü diyecektin herhalde..."</p>

    <p class="indentmetin">Güldü.</p>

    <p class="indentmetin">Ben de güldüm.</p>

    <p class="indentmetin">"Seni seviyorum. Seni öpmek istiyorum" dedi birden.</p>

    <p class="indentmetin">"Ne?" dedim.</p>

    <p class="indentmetin">"Lütfen tekrarlatma. Bu iki cümleyi söylemek üç senemi aldı. Tekrar söylemeyebilirim, üç sene daha beklemek istemezsin herhalde."</p>

    <p class="indentmetin">"Sen delisin."</p>

    <p class="indentmetin">"Evet. Aynı zamanda ölüyüm."</p>

    <p class="indentmetin">O anda Gökalp'in denize çarparak parçalanmış, günlerce denizin dibinde kalarak morarmış, yer yer sararmış cesedini gördüm. Kâbuslarımdan bir kare sıçramıştı rüyama. Ölü kelimesi söylendiği anda beynimdeki uzaktan kumanda, kâbuslarıma zaplamış ama yanlış bir karar verdiğinin farkına vararak rüyama geri dönmüştü. Dehşete düşmekten alıkoyamadım kendimi.</p>

    <p class="indentmetin">"N'oldu?" dedi.</p>

    <p class="indentmetin">"Yok bir şey. Bu bir rüya mı?"</p>

    <p class="indentmetin">"Galiba buna öyle diyebiliriz."</p>

    <p class="indentmetin">"Kâbusa dönüşebilir mi?"</p>

    <p class="indentmetin">"Hayır. Her şey benim kontrolümde. Ama kâbuslar rüyalara kısa süreliğine karışabilir. Korkarak uyananların çoğu bir kâbustan değil, çok kısa süreliğine kâbuslaşan bir rüyadan uyanır. Böylesi daha korkunçtur. İnsan eğlenirken ve mutluyken korkunç bir şeyden daha çok; sıkılırken veya üzgünken daha az korkar."</p>

    <p class="indentmetin">"Az önce öyle bir şey oldu."</p>

    <p class="indentmetin">"Teklifime olumlu bir yanıt vermediğin için kısa süreliğine rüyanın üzerindeki kontrolümü kaybetmiş olabilirim. Bu sırada..."</p>

    <p class="indentmetin">"Anladım."</p>

    <p class="indentmetin">"Şimdi ne diyorsun teklifime?"</p>

    <p class="indentmetin">"Başka şansım var mı?"</p>

    <p class="indentmetin">"Var. Uyanabilirsin."</p>

    <p class="indentmetin">Onu rüyada ilk gördüğüm andan beri öpmek istiyordum. Daha önce de yazdığım gibi o çok yakışıklıydı. Hayattaki gibi neden naz yapıyordum, ben de anlayamamıştım. Sanırım insan düşlerinde bile alışkanlıklarından vazgeçemiyor.</p>

    <p class="indentmetin">Kafamı eğdim her zamanki gibi. Onun gözlerinden kaçtım bir süre.</p>

    <p class="indentmetin">Gökalp fısıldayarak:</p>

    <p class="indentmetin">"Geliyorlar" dedi o gizemli çatallı sesiyle.</p>

    <p class="indentmetin">Kafamı kaldırdım. Şehvetin kırmızı ikiz kardeşleri yaklaşıyordu. Kafamı sağa eğdim çünkü onun kafası bana göre sola eğikti. Son iki yıldır öpüşme eşim solak olduğu için ve ne aptallıksa çoğu solak gibi o da genelde kafasını bana göre sağa eğdiği için kafamı sola eğmeye alışmıştım, o yüzden bu yeni duruma alışmam az da olsa vakit aldı. Ah şu, dudak dudağa öpüşmenin gıcık geometrisi!</p>

    <p class="indentmetin">Her şey yavaş çekimde ilerliyor gibiydi. Gözlerimi yumdum. Sonra gözlerimi açmaya karar verdim. Bir kez de böyle deneyeyim, diye düşündüm. Daha önce de lisedeyken denemiştim ama açmamla kapamam bir olmuştu. Gökalp'in de gözleri açıktı. Birbirimizin gözlerinin içindeydik ve şu yavaş çekim saçmalığı olmasa çoktan birbirimizin içinde olacaktık. Dudaklarım titremeye başladı, onunkilerle aynı anda. Tükürük bezlerim harekete geçti ve ağzım ıslandı. Gözlerimi kapatmadım. Hayallerimdeki erkeği (bir hayalde olduğuma göre o en azından şimdilik hayalimdeki erkekti) öpeceğime göre gözlerimi kapatıp onun hayalini kurmama gerek yoktu. (Bu günlüğü Ersin okumamalı!) Gözlerim fal taşı gibi açıktı. Sihirli dokunuş için geri sayımın sonlarındaydık. 3 milimetre, 2 milimetre, 1 milimetre...</p>

    <p class="indentmetin">Karşımdaki gözlerin değiştiğini fark etmemiştim. Sanki Gökalp yaklaştıkça gözleri benimkilere benzemeye başlıyordu. Artık Gökalp'in nefesini hissedebiliyordum, yani zamanı gelmişti. Öptüm. Dudaklarım o soğuk cisme dokunduğu anda geri çekildim. Kendimi odamdaki boy aynasının karşısında buldum. Üzerine dudaklarımın ıslaklığı bulaşmıştı. "Bu da ne?" dedim şapşalca.</p>

    <p class="indentmetin">Bütün bu zaman içinde ayna karşısında kendimle mi konuşmuştum? O anda etrafımdakilerin sahteliğinin farkına vardım, hepsi bir rüyaydı. Odamdaydım ama ayna karşısında kendime bakmıyordum. Yatağımda gözlerim kapalı bilinçaltımın bana oynattığı filmi izliyordum. Film bitmişti, ama film bittiği halde salonu terk edemeyen biri gibiydim.</p>

    <p class="indentmetin">Gözlerimi açtım. Bu sefer son kez ve gerçekten açıldılar. Duvardaki posterlerimden evimde, odamda, yatağımda olduğumun teyidini aldım. Uyanmıştım. Rüya gösterimden kalkmıştı. Köşedeki pencerenin kulpunun gevşediğini bu yüzden içeriye soğuk havanın girdiğini gördüm, pencereyi hemen sıkıca kapattım. Tüm bu tuhaflıklar karnavalının sorumlusu kalitesiz bir pencere tasarımı ve zamanla gevşeyen ufak bir kulptu. Ve tabii ki ondan yararlanmasını bilen sevgili bilinçaltım. Bu kadar yaratıcı bir bilinçaltına sahip olduğumu bilmezdim. Kendime hayranlık duydum. Aynı zamanda da rahatlamıştım. Üstümdeki tüm negatif enerjiden bir anda arınmıştım. Dün geceye kadar yaşadığım tüm o açıklanamaz anlar, uğursuz kazalar, meçhul bir yazarın hikâyeleri, hayalet senaryoları... Hepsinin gerçeklikleri vardı elbet ama bilinçaltımın yardımıyla onları kurgulamış ve bir tarihi dönem filminin malzemesiyle ortaya fantastik bir film çıkarmıştım. Eğer bilinçaltım biraz önceki inanılmaz rüyayı yaşatabiliyorsa bana, gerçek hayattaki rastlantıları kullanarak gerçekleri, gerçekdışı veya gerçeküstü şeyler olarak sunabilirdi.</p>

    <p class="indentmetin">Gördüğüm en güzel rüyayı sorduklarında aklıma gelecek ilk rüya bu olmalıydı. Ama yüksek sesle hiçbir zaman anlatamayacaktım. Her anını, bir iki dakika önce yaşamış olduğum gerçek bir hatıraymışçasına anımsıyorum. Tek bir detay bile gözlerimi açmamla birlikte dağılıp hiçliğe karışmamıştı. Yatağımda bir süre öylesine uzandım. <span class="ideitalik1">Eyes Wide Shut / Gözleri Tamamen Kapalı</span>'daki "Hiçbir düş, sadece düş değildir" repliğini anımsadım. Ama bunun üzerinde çok da düşünmedim, sadece çok garip bir rüya görmüştüm, o kadar. Yataktan kalktım. Yerde bulunması gereken çoraplarıma uzandı elim. O sırada elim bir şeye çarptı ve o şey hışırdadı. Kafamı uzattım ve halının üzerindeki kâğıdı gördüm. Lisedeki tarih kitaplarının sadece tek satırı dolu olan boş sayfalarından biriydi. Önceki konunun son cümlesinin bir kısmı basılmıştı sadece: "Sasanilerin yıkılışından sonra İran topraklarına inen Türkler, Müslüman Araplarla karşılaştılar." Bu cümlenin hiçbir anlamı olmadığını biliyordum. Önemli olan boş tarih sayfasına çizilen şekildi.</p>

    <p class="normal1">Kız masasının köşesinde duran boş tarih kitabı sayfasının aldı. Ve günlüğünün arasına koydu. Sayfa şöyleydi:</p>
  </div>

  <div class="calibre1" id="calibre_pb_9"/>
</body>
</html>