<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <div class="chapter">
    <p class="indentmetin">Donakalma kelimesinin anlamını o şekle baktığımda anladım. Ne demişti hayalet: "Eğer bir adam futbol manyağı ise dünyanın en güzel kızlarından oluşan veya o ana kadarki sevgililerinden ya da benim durumumdaki milyonlarca platonik âşık gibi platonik aşklarından oluşan bir futbol takımı kurabilir." İşte futbol manyağı bir hayaletin ilk on biri karşımdaydı. Uzun bir süre bakmama karşın elimde tuttuğum şeye inanamadım. Eğer ona inanırsam dün gece ve daha önce olan her şeyin gerçekliğine ve o gerçekliğin taşıdığı olağanüstülüğe de inanmam gerekiyordu. Karşılaştığım tüm olayların bilinçaltımın abartmasıyla oluşmadığına inanmam demekti bu. Tüm hayalet senaryolarına, uğursuz kazaların nedeninin gerçekdışı bir varlık olduğuna ve en kötüsü de olayların devam edeceğine inanmam demekti. Ve inandım. Hepsine inandım. Elimde somut bir kanıtım vardı.</p>

    <p class="indentmetin">Kekelemeye başladım: "Bu olamaz. Olamaz. İmkânsız. Bu bir düş. Gerçek olamaz..."</p>

    <h2 class="kitapickapak" id="calibre_toc_17"><br class="calibre3"/>
    <br class="calibre3"/>
    <br class="calibre3"/>
    14</h2>

    <p class="normal1">Kız günlüğü yavaşça kapattı. Uzun zamandır okumakta olduğu bir kitabı bitirdikten sonra kapattığı gibi, hafifçe, belirgin bir estetik kaygısıyla ve çok kısa süren kişisel bir tören edasıyla kapattı. Kilitledi ve eski yerine kaldırdı. Şimdi tüm hayalet düşüncelerinden kurtulmalı, yaşadıklarını unutmalıydı. Onları da başka bir yere kilitlemeliydi, beyninin erişemeyeceği bir köşesine. Kahvaltı etmeli, ardından ders kitaplarını ortaya çıkarmalı ve onların içindekileri okumalıydı. Ama kahvaltıdan sonrası, özellikle sınav dönemlerinde, istendiği gibi gelişmezdi.</p>

    <p class="normal1">Değil bir paragrafla, bir oğlanla bile bu kadar uzun bakıştığını anımsamıyordu Güldem. Dile kolay tam iki saat boyunca gözleri çirkin bir paragrafın harfleriyle kesişmişti. Şeklini sorsalar ezberden çizerdi. <span class="ideitalik1">İlk üç satır hemen hemen birbirine eşit, dördüncü satır ise sondaki uzun kelimenin sığmayıp alt satıra transfer olmasından dolayı bayağı bir kısa. Geriye kalan beş satır, boy sırasına girmiş çocuklar gibi uzundan kısaya doğru uzanıyor. Son dört satır ise, bir piramit kenarı gibi simetrik bir inşaatla paragrafı sona erdiriyor.</span> Şekli kolaydı ama içeriğini sorsalar –ki hep böyle yaparlardı– tek bir kelime bile yazamazdı.</p>

    <p class="normal1">Kararlıydı ama, isterse yüz hayalet odasında cirit atsın bu kitabı bugün en azından bir kere okuyacaktı. Annesi geleneksel 5 çayını getirdiğinde amacını gerçekleştirebilmesi matematiksel olarak da imkânsızdı. Bu saatten sonra her sayfayı bir dakikada okursa anca bitirebilirdi, oysa bu ders kitabı için bir sayfanın okunma süresi ortalama üç dakika yirmi iki saniye idi (bunu hesaplamıştı). Ve o hâlâ birinci paragraftaydı. Birinci paragrafın önemini bilse de atlamaya karar verdi. Bu taktik işe yaramıştı; 20 dakikada birinci konuyu bitirdi. Rocky'nin merdivenleri çıkıp ellerini kaldırması gibi sandalyesinin üzerinde ellerini kaldırdı. Konunun altında hocanın adını ve kitabın tarihini görünce o eller ölü insanların elleri gibi yerçekimine boyun eğerek kucağına yığıldı. "Hayır olamaz, olamaz" diyordu içinden. Bu imkânsız! Sayfaları hızla geri çevirdi ve bitirdiği konunun başlığına baktı: "3. BASKIYA ÖNSÖZ."</p>

    <p class="normal1">Çığlık atmak istedi, atamadı. Kitabın kapağını hızla çarparak kapattı. Günlük yazısını bitirdikten sonra –öğleden sonra 1 civarında bitirmişti– yaklaşık 4 saat boyunca sınavda çıkmayacak olan ve hocanın kendi egolarını tatmin etmek için yazdığı palavraları okumuştu. Gerçi <span class="ideitalik1">Muhteşem İkili</span>'nin bir bölümünde, kitabın yayınevi, basılış tarihi gibi saçmalıkları (Larry onunla fena dalga geçmişti) ezberleyen Balki'ye girdiği sınavdan geçemeyince, o ana kadar kimsenin yanıtlayamadığı bir soru olarak kitabın yayınevi, matbaası, tarihi gibi teferruatları sormuşlar ve Balki bunu rahatlıkla yanıtlayarak sınavı geçmişti ama maalesef Güldem bir televizyon dizisinin içinde yaşamıyordu ve gerçek hayatta hiçbir zaman önsözden soru gelmezdi.</p>

    <p class="normal1"><span class="ideitalik1">Hep o hayaletin suçu!</span></p>

    <p class="normal1">O anda bir esinti ona doğru geldi, değdi ve kaçtı. Soğuk bir hava kütlesi üzerinden sekmişti sanki. Arkasına hızla döndü, bir şey yoktu. Tekrar masasına döndü. Bu sırada masanın üzerindeki birinci rafın üzerinde duran parlak ve renkli bir kâğıt parçası sürüne sürüne köşeye geldi ve intihar eden biri gibi kendini Güldem'in kitabının üzerine bıraktı. Güldem'in şaşkın gözlerinin önünde havada bir iki takla attıktan sonra kitabın üzerine kondu. Kâğıdı aldı, katlanmış kâğıdı açtı. Bu bir tiyatro broşürü idi. Konak'ta yürürken biri eline tutuşturmuştu, o da bakmadan çantasına atmıştı. Ankara'dan gelen özel bir tiyatro topluluğu Kültür Park'taki İsmet İnönü Sanat Merkezi'nin sahnesinde Shakespeare'in <span class="ideitalik1">Macbeth</span>'ini oynayacaktı. Güldem "Bu işte, kurtuluş burada" diye düşündü. Bugün çalışamayacağı ortadaydı. Lisedeki sistemine geri dönecek ve bir gün önce yani pazar günü çalışacaktı. Ersin'i aradı:</p>

    <p class="normal1">"Ersin, nasıl çalışabildin mi?"</p>

    <p class="normal1">"Evet, kitabın özetini çıkardım. Şimdi tekrar etmeye başlamıştım..."</p>

    <p class="normal1">"Atıyorsun!"</p>

    <p class="normal1">"Hayır gerçekten. Biliyorsun, sınavlara doğru gaza geliyorum. Sen n'aptın?"</p>

    <p class="normal1">"Beni boş ver. Ben önsözü yaladım yuttum."</p>

    <p class="normal1">"Hahaha!"</p>

    <p class="normal1">"Ya gülme ya! Ben fıttırmak üzereyim. Akşam tiyatro var, gidelim mi?"</p>

    <p class="normal1">"Ne, şaka bu herhalde?"</p>

    <p class="normal1">"Değil. Lütfen."</p>

    <p class="normal1">"Olmaz. Çalışmam... çalışmamız lazım."</p>

    <p class="normal1">"Vizen zaten 80. 50 yetiyor sana."</p>

    <p class="normal1">Ersin'in bu sırada kafasından bin bir türlü düşünce tören alaylarıyla, orkestralarla, bandolarla geçiyordu. Ersin tiyatroya gitmek istemiyordu. Çalışması şarttı. Tiyatroyu da sevmezdi. Gerçi Cem Yılmaz bayağı iyiydi ama diğerleri sıkıcı oluyordu. Ama bir yandan da "ipler"i kafasından atamıyordu. Ya başkasının eline geçtiyse? Şimdi o kabul etmezse, Güldem başkasıyla gider miydi? Neredeyse her gün görüşüyorlardı, cep telefonu sağ olsun ne yaptığını ne ettiğini dakika dakika biliyordu. Ama hiç belli olmaz, kız milletine güven olmazdı. Lisede toplam altı erkekle çıktığını anlatmıştı. Aile baskısının en güçlü olduğu, karşı cinsle tanışmanın en zor olduğu bir dönemde bile okul dışından (okuldan olsalardı bu kadar endişe etmezdi Ersin) altı erkek bulabilmişti. Kızlar, tropikal bir ülkenin hayvanat bahçesinde yaşayan penguenler olsalar bile hayvanat bahçesinin dışından birini mutlaka bulurlardı. Erkeklerin akıl sır erdiremediği ve merak ettikleri en büyük dişi yeteneği buydu.</p>

    <p class="normal1">"Tamam. Gidelim. Beni ikna ettin. Sekize on kala evin önünden alırım seni."</p>

    <p class="normal1">"Çok sağ ol. Sevindim. Görüşürüz. Bye."</p>

    <h2 class="kitapickapak" id="calibre_toc_18"><br class="calibre3"/>
    <br class="calibre3"/>
    <br class="calibre3"/>
    15</h2>

    <p class="normal1">Güldem, hayalet fikrinden, dünkü rüyanın aklına sık sık gelmesinden ve çalışma gereksiniminden kurtulmanın mutluluğunu şık giyinerek kutlamıştı. Uzun zamandır ilk kez giydiği uzun paltosunu, siyah elbisesini, geçen hafta aldığı küpelerini ve üç santim uzunluğunda topuklu ayakkabılarını giymişti. Makyaj bile yapmıştı (Ersin ona makyajsız daha güzel olduğunu söylemiş olsa da). Son gün olmasına karşın iyi bir yerden bilet bulmaları büyük şanstı. Tiyatroya tek kişi giden az ve boş kalan iki kişilik yere hep üç veya dört kişilik gruplar talip olduğundan oturdukları yer son ana kadar boş kalmıştı.</p>

    <p class="normal1">Oyun iki saat sürse, buna yol için harcadığı zamanı da katarsam üç saat kadar bir şey kaybediyorum, diye düşündü Ersin ve bu pek önemli değildi, ne de olsa vizesi kapı gibi 80'di. Oyun başlarken "Güldem, oyunun adı ne?" diye sormuştu. Güldem yanıt vermektense elindeki broşürü uzatmıştı. Oyun ikisini de pek sarmamıştı. <span class="ideitalik1">Macbeth</span>'in güncelleştirilmiş bir versiyonuydu.</p>

    <p class="normal1">Yakın bir gelecekte geçiyordu olaylar. Dünyanın sıcaklığı hızla artmış, mevsimlerin dengesi bozulmuştu. Böylece klima şirketleri dünyanın en büyük güçleri haline gelmişti. Orijinal metinde İskoçya Kralı olan Duncan, bu versiyonda ScotAir isimli bir klima şirketinin patronu Mr. Duncan'dı. Shakespeare mezarında takla atıyor olmalıydı! Ama Macbeth'i oynayan adama laf yoktu. Fiziğinin her yanından karizma akıyordu. Asıl sorun belki de buradaydı. Lady Macbeth veya oyundaki adıyla Mrs. Macbeth onun yanında çok zayıf kalıyordu. Bu çok vahim bir kasting hatasıydı. Bu oyunun esas yıldızı Mrs. Macbeth olmalıydı. Ama Mrs. Macbeth süpürgesi ve süpürge gibi saçları olmayan bir cadıya benziyordu.</p>

    <p class="normal1">Oyunun kısaltılmış olması ise her tiyatroseverin rahatlıkla ayrımına varabileceği bir yanlıştı. Tabii bu, Ersin'in işine geliyordu. Birinci ve ikinci perde 45 dakikada bitti. Ara oldu. Daha üç perde vardı.</p>

    <p class="normal1">Ersin "Fena değil, sence?" diye sordu Güldem'e. "Daha önce filmini izlemiştim. Çok daha etkileyiciydi. Bir şeyler eksik gibi." Eksik olan şey, ara bittikten sonraki üçüncü sahnede tamamlanacaktı. Eksik olan korkuydu.</p>

    <p class="normal1">Üçüncü sahnede yemeklerle, içkilerle donatılmış şık bir sofra etrafında Macbeth, Mrs. Macbeth ve bir kısmı oyunun daha önceki sahnelerinde de gözüken takım elbiseli adamlar vardı. Macbeth çiftinin zengin ve kıdemli işadamlarına düzenlediği bir ikramdı bu. Oyunun yeni versiyonunda bu sahne firmalar arasında verilen bir iş yemeğiymiş gibi gösteriliyordu. Sonra ilk yarıda Macbeth'in Banquo (Banquo, Macbeth'in en yakın arkadaşıydı ama cadıların kehanetine göre kral olabilirdi) ve oğlunu öldürmesi için kiraladığı katil, Macbeth'i kenara çekti ve Banquo'nun öldüğünü söyledi. Ama Banquo'nun oğlu Fleance kaçmıştı ellerinden. Macbeth masaya geri döndüğünde ev sahibi olarak misafirlerin yemeklere yumulabilmesi için ayakta kısa Shakesperyen bir konuşma yaptı. O sırada oyunda da olduğu gibi sahneye Banquo'nun hayaleti girdi ve Macbeth'in koltuğuna oturdu. Teknoloji sinemadan sonra tiyatroya da el atmış olmalıydı, ne kadar gerçekçi bir hayaletti o! Bir tarafından bakıldığında diğer tarafı silik olarak görülebiliyordu. Güldem, Ersin'e döndü ve "Nasıl yapmışlar değil mi?" dedi. Ersin "Neyi?" dedi, gözü sahnedeydi. "Hayaleti" dedi Güldem. Ersin yanıtladı: "Bir şey yok ki orada."</p>

    <p class="normal1">Gerçekten de bir şey yoktu orada. Yönetmen bu sahnede hayalet kullanmamayı tercih etmişti. Bu yenilikçi ve yerinde bir yorumdu. Böylece Macbeth'in aklını kaybedişi daha iyi anlatılabilirdi. Ama Güldem de Macbeth'i canlandıran aktör de oradaki hayaleti görüyordu. Yüzü seçilemeyen, aydınlık masanın o tarafını karanlığa gömen, öte tarafını yansıtabilen hareketsiz duran ama aynı zamanda kendi içinde hareketli olan bir siluet, kapüşonunun altından yüzü görünmeyen bir yaratık vardı orda. Dehşete kapılan yalnızca Güldem değildi, Macbeth'i oynayan aktörün yüzü de bembeyaz olmuştu. Aktörün tedirginliğini Güldem sezdi.</p>

    <p class="normal1">Sahnedeki hayaletin varlığı aktörün oyunculuğuna yaramıştı. Aktör şaşkınlığını ve kızgınlığını anlatan replikleri söylerken önceki oyunlara göre çok daha etkileyiciydi ve seyircileri tamamen etkisi altına almıştı. Seyircilerin birçoğu şimdiden genç aktörün adını akıllarının bir köşesine yazmıştı. Ersin Güldem'e dönüp "Adam nasıl da oynuyor" diyecekti ama Güldem'i görünce şok geçirdi. Sevgilisi koltuğun üzerinde tir tir titriyordu ve yüzü aynen sahnedeki aktör gibi kül rengine dönüşmüştü. "O... O... Orda ne var?" diyebildi sadece. Ersin "Sakin ol. Orda bir şey yok" dedi. O an, Ersin tuhaf bir şeylerin döndüğünü algılamaya başladı. Çay bardağını anımsadı. Üstüne boca edilişinin ardındaki açıklanamaz hareketi. Nasıl da tam organına isabet ettiğini.</p>

    <p class="normal1">Ve bu sadece bir başlangıçtı.</p>

    <p class="normal1">Güldem görmüştü onu. O oradaydı. Omzunda kalemle bateri çalan, içinden söylediği şarkıya eşlik eden, yatağını düzelten, hikâyeler yazan, ona gördüğü en güzel rüyayı yaşatan, onu seven hayaletti o. Macbeth'in koltuğunda dimdik oturuyordu, kımıldamıyordu. Hayalet rolünün üstesinden geliyordu. <span class="ideitalik1">Rol beni anlatıyordu, oynamakta hiç zorlanmadım.</span></p>

    <p class="normal1">Artık hayalet sahnesi bitmiş ve perdelerin kapanmasına az kalmıştı. Güldem'in titremesi de geçmişti ama korkusu yaşıyordu. Oyun bittiğinde bir alkış tufanı koptu. Öyle uzun değil, kısa ama gürültülü bir alkış tufanı. Ve ellerin çoğu esasında hayalet sahnesi için birbirine çarpıyordu. Oyunun geri kalan kısmı tek kelimeyle sıkıcıydı. Şimdi sahneye oyuncularla beraber yönetmen de çıkmış, seyircileri selamlıyordu. Selamlama esnasında Macbeth'i oynayan aktör, yönetmenin kulağına doğru bir şeyler fısıldadı. Güldem dudak okumasını bilmezdi, ama herkes önceden tahmin ettiği bir cümlenin dudakların hareketinden söylenip söylenmediğini anlayabilirdi. "Nasıl yaptın?" demişti aktör, yönetmene. Yönetmen de "Neyi?" demişti. Yüz ifadesinden de anlaşılabilirdi bu. "Hayaleti tabii ki" diye fısıldadı aktör. "Ne hayaleti?" dedi yönetmen, bir yandan seyirciye doğru gülümserken. Aktör şimdi içinden "Bu role yine fazla kaptırdım, kendine gel Uğur, kendine gel. Bir daha Shakespeare oynamasam mı acaba?" diye söyleniyordu. Ama kız artık biliyordu, onun dışında biri daha görmüştü. Belli ki onu görmesi gerekenlere gözükmüştü hayalet. Oyunun başarısı için aktöre, ödünü kopartmak için ise Güldem'e...</p>

    <p class="normal1">Güldem'le Ersin salondaki kalabalığın dağılmasını beklediler. Salon ıssızlaşınca çıkışa doğru ilerlediler. Salonun dışındaki merdivenden inerlerken topuklu ayakkabıya alışkın olmayan Güldem bileğini burktu. Geriye kalan basamakları Ersin'in yardımıyla indi. Bu tamamen kendi hatasıydı. Hayaletin ona zarar vermeyeceğini içgüdülerinin yardımıyla biliyordu, en azından şimdilik. Arabaya doğru yürümeye çabaladı ama her adımı vücuduna yayılan bir acıya neden oluyordu. Ersin "Sen en iyisi burada bekle, ben arabayı getireyim" dedi. Güldem "Hayalet var. Beni yalnız bırakma!" diyecekti ama vazgeçti. "Tamam. Sağ ol" dedi. Ne kadar fedakâr, ne kadar centilmen bir sevgilim var, ona bazen haksızlık ediyorum, diye düşündü beklerken. Sevgilisi menzilinden çıkınca gölgesine bakarak zaman geçirdi. Sonra gözlerini etrafına çevirdi, diğer seyirciler bir anda yok olmuştu sanki. Tiyatro görevlileri, oyuncuların kulis dışındaki yakınları, salondaki temizlikçiler hepsi kaybolmuştu. Güldem etrafındaki ıssızlıktan pek korkmuyordu, sadece biraz üşümüştü. Bir an arkasında biri olduğunu sandı ve yol vermek için sağa doğru acı veren bir adım attı. Kimse geçmedi. Ama hâlâ arkasında biri vardı. Gölgesini görüyordu, az önce kendi gölgesinin yanı boşken şimdi bir gölge daha vardı. Ve o gölge, kendi soluk gölgesinin yanında çok koyuydu, öyle ki kazara yere dökülmüş asfalta benziyordu. Derken bir ses konuştu: "Ben daha iyisini yapardım. Centilmenlik benden sorulur." Sesin yönü belli değildi, arkasından, önünden, sağından, solundan, hatta içinden, aynı anda geliyordu sanki. Güldem, kelimelerin yarısını anlayamadı ama birbirlerine bağlayarak anlamlarını çözdü. Ve iki buz gibi kolun onu havaya kaldırdığını hissetti.</p>

    <p class="normal1"> </p>

    <p class="normal1">Ersin arabaya doğru hızlı adımlarla yürüyordu. Bir sevgililik görevi daha sona ermek üzereydi. Onu evine bırakacaktı. İki haftalık sınav haftası sona erinceye kadar tuhaf olayın izini sürmeyecekti. Belki o zamana kadar her şey normale dönerdi. Arabasına yaklaşınca cebinden anahtarlığını çıkardı. Kalabalık anahtarlığından (ev anahtarı, apartman sokak girişi anahtarı, araba anahtarı, posta kutusunun anahtarı ve en önemlisi Kuşadası'ndaki yazın yazlık, kışın garsoniyer niyetine kullanılan evin anahtarı) araba anahtarını eliyle seçti ve anahtara monte edilmiş uzaktan kumandanın düğmesine basarak arabasının kapılarını açtı.</p>

    <p class="normal1">O sırada arabasının yanında park etmiş arabadan iki yaramaz çocuk çıktı.</p>

    <p class="normal1"> </p>

    <p class="normal1">Güldem havalanmıştı. İllüzyonistlerin yaptığı gibi havada asılı duruyordu. Asılı durması uzun sürmedi, hızla tiyatro sahnesine doğru uçmaya başladı. Çocukken babasının onu kaldırıp salonun içinde gezdirmesini anımsadı. Ama bu defa onu kaldıran bir hayaletti. Dili tutulmuştu. Korktuğunu söylese hayaletin yaptığına hakaret etmiş olurdu. Yaşadığı şey daha çok nostaljik, çocuksu bir eğlenceydi. Ama gülemezdi de. Daha espri olmadan gülerse hayalet onunla dalga geçtiğini sanabilirdi. Güldem gözlerini açtı, etrafı seyrederek hayaletin elleri üzerinde tiyatro sahnesine hızla yol aldı.</p>

    <p class="normal1">Yere kondu bir anda. Tiyatro salonu bomboştu. On beş dakika önce tıklım tıklım dolu olan salonda şimdi seyircilerin yerinde yeller esiyordu. Sahnedeki dekorlar oyundaki yerlerinde duruyordu. Işıklar nedense hâlâ açıktı. Sahnenin zemininin siyahı ile perdenin kırmızılığı bir araya gelince ortama kızıl bir renk hükmediyordu. Güldem sahnenin hemen önündeki sırada, tam ortada, ayakta, şaşkın şaşkın etrafına bakınıyordu. Bir metre yanındaki "Protokol" yazılı levhayı gördü. Ertesi günkü gösteri için şimdiden koymuş olmalılardı. Hayali yer göstericisinin ona bu yeri gösterdiğini ve oturması gerektiğini düşünüyordu. Biraz önce orda İzmir Valisi oturmuştu (Oyun boyunca uyumuştu vali, zaten Güldem uyumasından tanımıştı valiyi [Devlet adamları sanatsal faaliyetlerde hep uyurdu]). Güldem kendini önemli biri gibi hissederek yerine oturdu. Onu getiren varlığın gittiğini hissetti, yakınlarında değildi, bunu bir şekilde biliyordu.</p>

    <p class="normal1">Zifiri karanlığın gölgesi gitmişti. Geri gelecekti.</p>

    <p class="normal1"> </p>

    <p class="normal1">Ersin solak olduğu için sol eliyle anahtarı çevirirdi. O sırada komşu arabadaki kalabalık ailenin iki çocuğu Ersin'in arabasının etrafında tur atmaya başladılar. İki saat boyunca tiyatroda kapalı kalmanın acısını etrafta amaçsızca koşarak çıkarıyorlardı. Babaları gür sesiyle, "Çocuklar gelin artık!" diye bağırıyordu ama çocuklar o gür sesten korkmuşa benzemiyorlardı. Ersin kapısının önünde ayakta duruyordu. Arabayı çizmeseler bari, diye çocukların oyununu teftiş ediyordu. Çocuklardan biri saat yönüne doğru, diğeri ise tam tersi yönde sadece çocukların sahip olduğu sınırsız kondisyonla koşturuyordu. Ersin "Neyse" diyerek, kapısını açtı. Şimdi anahtar sol elindeydi. Tam koltuğuna kendini bırakırken arabanın hava sahasına girmeyen sol eline çocuklardan biri çarptı, anahtarlık yere düştü. Ersin sola doğru eğildi anahtarlığı almak için. Anahtarlığın başı olan H logosunun bir kısmı yerde gözüküyordu. Ersin, yere düşen cisimler amma da olmadık yerlere gidiyor, diye düşündü. Alabilmesi için düşündüğünden biraz daha fazla eğilmesi gerekiyordu. Elini uzattığı sırada, saat yönünün tersine doğru koşan diğer çocuk arabanın kapısına çarptı. Kapı Ersin'in kafasına tam tepesinden hızla vurdu. Ersin bayılmasaydı yere düşen ve ağlamakta olan çocuğa ve onları zapt edemeyen ailesine okkalı bir küfür ederdi. Ama şimdi direksiyonla ön koltuk arasında iki büklüm yığılmıştı.</p>

    <p class="normal1"> </p>

    <p class="normal1">Güldem koltuğunda oyunun başlamasını bekleyen biri gibi oturuyordu. Oyunun başladığını müjdeleyen bu sefer, perdelerin kıpırdanması veya sis makinesinden çıkan pis kokulu duman değil, havanın soğuması olmuştu. Hayalet, <span class="ideitalik1">Macbeth</span>'in dekorlarının arasından süzülerek ortadaki kral tahtına, ya da patron koltuğuna oturdu. Gökalp'e benziyordu. Ancak onda görmeye alışık olmadığı rahatsız edici, belli belirsiz bir sırıtış vardı yüzünde. Yutkunarak "Gökalp?" dedi Güldem.</p>

    <p class="normal1">"Yanlış" dedi hayalet.</p>

    <p class="normal1">Sesi her yerden geliyordu. Dağınık bir sesti. Her harf başka bir yönden geliyor gibiydi, bu yüzden kelimeyi bir araya toplayıp anlaması zor oldu. Çok kısa zaman içinde bu dağınık sese alışacaktı.</p>

    <p class="normal1">"Yanlış" diye tekrarladı ses. "Gökalp'in hayaleti, diyelim biz buna."</p>

    <p class="normal1">"Nasıl bir şey?" diye sordu Güldem. Sorusundan ne beklediğini kendisi de bilmiyordu. Ama hayalet sorudan Güldem'in kastettiği şeyi çıkararak doğru bir şekilde yanıtladı.</p>

    <p class="normal1">"Bilmiyorum. Daha önce hiç hayalet olmamıştım. Bu ilk" dedi. Hafif bir gülümseme nefesi verildiği duyuldu. "Sana insan olmak nasıl bir şey, desem?" dedi ses. Güldem'in afalladığını görünce "Boş ver" dedi.</p>

    <p class="normal1">Boşlukla konuşmak, onu dinlemek, ona karşılık vermek zor bir işti. Rüyasından farklı bir durumdu bu. Dün gece bir rüyanın içindeydi ve karşısındaki Gökalp'in ta kendisiydi, şimdi ise onun hayaleti ile karşı karşıyaydı ve bu bir rüya değildi. Onunla karşı karşıya olmak, ünlü biriyle karşı karşıya olmaya benziyordu. Sadece filmlerde gördüğü biriyle bir anda yolda çarpışmak gibi. O çok ünlüydü. Bir hayaletti. Filmlere, kitaplara, çizgi romanlara, şarkılara, piyeslere konu olmuş bir hayalet. Birkaç saniye içinde tedirginliği geçti Güldem'in. Yeni tanıştığı insanların yanında bile kendini rahatsız hisseden Güldem yeni tanıştığı gerçekdışı bir varlığın karşısında hiç olmadığı kadar rahat ve özgürdü. Dünyada tek başına kalmış biri gibi özgürdü. Odasına özgü özgürlüğü o tiyatro sahnesine taşınmıştı. İstediği gibi burnunu karıştırabilir, çorabının uçlarını ayak parmaklarının arasına sıkıştırıp farklı şekiller verebilir, ağzını kapatmadan aksırabilir, yüksek sesle osurabilir, hatta eğilerek çıkardığı kokunun sadece kendisinin varabileceği hazzına ulaşabilirdi. Bunları tabii ki de yapamazdı ama en azından yapabileceğini düşünmek bile, dışarıdan bakıldığında veya okunduğunda veya hayal edildiğinde görünecek "Hayalet ve Kurbanı" tablosunu bozup "Hayalet ve Eski Bir Arkadaşı" tablosunu yaşattırıyordu ona. <span class="ideitalik1">İçime girip korkularımı nasıl da alıverdi.</span></p>

    <p class="normal1">Onun yanındayken eskiden de bu kadar rahattı. Daha ilk sohbetlerinde aynı kafadan olduklarını anlamışlardı, karşılıklı olarak. Karşılıklı olmayan ise aşktı, Gökalp'in aşkıydı. O ilk sohbetten bir sene önce Gökalp, Güldem'i Jim Carrey'in Türkiye'de geç gösterime giren filmi <span class="ideitalik1">Budala Dedektif</span>'te dokuz on sıra önünde sol çaprazında fark etmişti. Önce gülümsemesini, sonra da kendisini görmüştü. Bir sene sonra alt sınıftan aldığı bir derste o kızı yeniden gördüğünde bir sene önce sinemada uzaktan, belki de sadece bir iki saniye gördüğü kızı tanımıştı. "Sen geçen sene <span class="ideitalik1">Budala Dedektif</span>'e Şan Sineması'nda dokuz çeyrek seansına gitmiş ve önde sola doğru bir tarafta oturmuştun, değil mi? Cuma günüydü." Güldem, HBB'de yayınlanan <span class="ideitalik1">Living Colours</span> programından tanıdığı, o zamanlar ünsüz olan bu komedyenin filmini görmek için ilk gün gittiğini çok net hatırlıyordu. Şaşırmış ve "Evet. Sanırım" demişti. Geçen bir senelik zaman zarfında <span class="ideitalik1">Budala Dedektif 2</span> ve <span class="ideitalik1">Salak ile Avanak</span> da gösterime girmişti. Konuşacak ve esprileri tekrarlayarak gülünecek üç filmlik bir sohbet materyali daha tanışmalarının ilk dakikasında hazırdı. Onlar da stoku sonuna kadar kullandılar. O anda sınıfın en güzel kızına hasta olan tüm erkekler çaktırmadan Gökalp'i izliyorlar, onun geçmişteki beceriksizliklerinden habersiz "Herif nasıl da bağladı kızı. Helal valla" diyorlar ve ona hayranlık duyuyorlardı. Oysa Gökalp de olayların ilerleyişine şaşırıyor ve içinden dua ediyordu: "N'olur içimdeki çekingen adam hortlamasın, n'olur içimdeki çekingen adam hortlamasın, n'olur içimdeki çekingen adam hortlamasın, n'olur, n'olur..." Derste yan yana oturmuşlardı. Gökalp onun defterinin üzerine diğer güldüğü şeylerin listesi çıkarıyordu; <span class="ideitalik1">Gülşen Abi, Müebbet Muabbet, Aranan Adam, Şok, Özofsayt, Monty Python, ZAZ, Gece Kuşu...</span> Kız oğlanın yazdıklarına bakıyor ve kendisinin bir türlü kimseyle paylaşamadığı esprilerin kaynaklarının hepsinin Gökalp'in kaleminden akmasını izliyordu. Listenin sonuna hocanın etekliği yazmıştı, Güldem de buna bir kahkaha patlatmıştı, hoca arkasına dönüp de yanlış bir teşhisle tam ters tarafta oturan kız grubuna kızınca birbirlerine bakıp gülmüşlerdi. Gökalp o an aşkın ne olduğunu hayali sözlüğünde yüzde yüz doğru olarak tanımlayabilmenin mutluluğu ve gururunu yaşıyordu: "İki farklı yaratığın göz göze gelerek aynı şeylere gülmesinden oluşan duygu patlaması." Güldem maalesef bu tanımı doğrulayamazdı, o sadece ama sadece gülüyordu. Arkadaki oğlanlardan biri ise "Oraya ne yazdıysa, onu görmek için 10 milyon veririm valla" diyordu yanındakine. Diğeri ise "Ben on beş veririm" diyordu. Güldem'in aklından bunlar geçerken hayalet böldü: "İlk dersimiz değil mi o? Muhasebeydi, galiba." Güldem, şimdiki zamandaki karanlık salondaki karanlık koltuğuna geri döndü. "Evet ama sen bunu..." dedi.</p>

    <p class="normal1">"Nasıl biliyorum?" dedi ve güldü hayalet.</p>

    <p class="normal1">Sessizlik.</p>

    <p class="normal1">"Ben öte taraftan geldim, yanımda cehennemin kara büyüsünü, cennetin ilahi kudretini getirdim."</p>

    <p class="normal1">Sessizlik.</p>

    <p class="normal1">"Hayal gücümü gerçeğe dönüştürebilme gücünü aldım yanımda. Hikâyem kendi ellerimde artık. Rüyalarında bazen rüyada olduğunun farkına varıp istediğini yapabilirsin ya. İstediğin yere gidebilir, istediğin kızı öpebilir, istediğin adamı döversin. Ama bu güç uzun süre sende kalmaz. Hemen dağılıverir. Rüya senin kontrolünden çıkar. İşte rüyanı kontrol edebilme gücüne sahibim. O güç avuçlarımın içinde. Ve dağılana kadar kullanacağım. Hikâyemi ne Tanrı ne başkaları yazacak ne de sen... Ben Gökalp'in hem hayaleti, hem hayal gücüyüm. Ben bir anlamda onun kalemiyim."</p>

    <p class="normal1">Sessizlik.</p>

    <p class="normal1"> </p>

    <p class="normal1">Totemlere özgü gülümseme vardı hayaletin yüzünde. Tiyatro maskelerindeki gülen maskeye benziyordu. "Bir de hafızam yerinde olsa iyi olurdu. Hayata dair iki şey hatırlıyorum: Aşk ve öfke. Aşk sana benziyor. Öfkeyi henüz çıkaramadım. Belki zamanla..." diye bıraktı cümlesini tamamlanmamak üzere.</p>

    <p class="normal1">"Nasıl geldin buraya? Ne oldu sonra? Sonra yani?"</p>

    <p class="normal1">"Oysa daha önce pek merak etmez gibiydin öteki hayatı."</p>

    <p class="normal1">Seslilik.</p>

    <p class="normal1">Dekorlar gürültüyle havalanır, sessizce ve aceleyle sahneyi hayalete bırakırlar.</p>

    <p class="normal1">"Anlatayım sana. Olmayan diyardaki olan biteni."</p>

    <p class="normal1">Hayalet es verdikten sonra: "Sanırım bunu sadece bir oyunla anlatabilirim. Perde!"</p>

    <p class="normal1">Perde kapanır.</p>

    <p class="normal1"> </p>

    <p class="normal1">Perde açılır. Oyun başlar.</p>

    <p class="normal1">Sahnedeki ve salondaki ışıklar sönmüştür. Zifiri karanlık ve sessizlik salona hâkimdir. Aniden zifiri karanlıkta bile kendini belli edebilen karanlık bir gölge belirir sahnede. Kaynağı belirsiz bir ışık, gölgenin suratını aydınlatır. Çocukların çenelerinin altından fener tutmaları gibidir görüntüsü. Bir kısmı aydınlık, bir kısmı karanlık. Başarılı bir ışık tasarımı! Sessizliği sadece iyi oyuncular etkileyici kılabilir, şu an hayaletin yaptığı gibi. Aniden konuşmaya başlar. Seyirciyi bir anda ele geçiren gür bir ses.</p>

    <p class="indentmetin"> </p>

    <p class="indentmetin"><span class="idebold">GÖKALP'İN RUHU:</span> Varoluşunun merakına kapılan bir çocuğa</p>

    <p class="indentmetin">"Seni leylekler getirdi" dendiği gibi</p>

    <p class="indentmetin">Yokoluşun meraklılarına da</p>

    <p class="indentmetin">"Önce karanlık bir tünel..." masalını atar ya insanoğlu</p>

    <p class="indentmetin">Ne kadar gudubet bir yalandır bu!</p>

    <p class="indentmetin">Bu zincirleme palavra ruhumun içine öyle bir kazılmış ki,</p>

    <p class="indentmetin">Ben de önce tünel sandım ruhumun çekildiği belirsizliği</p>

    <p class="indentmetin">Heyhat! Bunun dipsiz bir çukur olduğunu,</p>

    <p class="indentmetin">ruhumun burnumun gittiği gibi öne doğru değil</p>

    <p class="indentmetin">Topuklarımın rehberliğinde aşağı doğru yol aldığını</p>

    <p class="indentmetin">sonradan anladım.</p>

    <p class="indentmetin">Seni de yanıltmak istemem veya öteki dünyanın</p>

    <p class="indentmetin">sürprizlerini bozmak da</p>

    <p class="indentmetin">Ama kimsenin anlatamadığını anlatmak da</p>

    <p class="indentmetin">zevkli olacaktır</p>

    <p class="indentmetin">Bu hayali, hayalci ve hayaletli piyeste.</p>

    <p class="indentmetin"> </p>

    <p class="normal1">Hayalet son repliklerini okurken sahnede birden kocaman bir araba süspansiyonuna benzer gümüş renginde bir alet belirdi. Neredeyse tiyatronun tavanına kadar varıyordu devasa süspansiyon. Zifiri karanlığın gölgesi hayalet yükseldi ve tam tepesinden elektrikli süpürgeye kapılmış gibi gümüş döngünün içine girdi, kara gölge şimdi dışarıdan bir ışık huzmesi gibi görünüyordu. Başkaları girdi sonra. Işıklar inanılmaz bir hızla aşağı çekiliyordu. Dev gümüş döngünün içinde fırıl fırıl dönen ruhlar bir tiyatroda sahnelenmiş en güzel görüntülerden birini oluşturuyordu. Güldem kimseye bahşedilmeyen ilahi bir şov izliyordu: Ruhların öteki dünyaya yaptıkları seyahati.</p>

    <p class="normal1">Ve bir anda sahnenin tam ortasında gümüş döngünün tam altında bembeyaz bir ışık belirdi. Çok ufak bir ışıktı ama kuvvetliydi. Seyircilerin gözlerini (Bu durumda Güldem'in gözlerini) hedef alıyordu. Zamanla büyüdü ve şiddeti arttı. Güldem elleriyle gözlerini kapatmak zorunda kaldı. Açtığında sahne bembeyaz olmuştu. Sanki sahneye biri tonlarca süt dökmüştü. Sahne dekorunun arkası sonsuza kadar uzanıyor gibiydi. Uçsuz bucaksız bir beyazlık egemen olmuştu oyuna. Yön kavramını yok eden, sonsuz bir hapishane gibi görünen beyazlık. Dekor çalışması için söylenebilecek en doğru tanımlama insanüstü olabilirdi.</p>

    <p class="normal1">Beyazlığın içinden sıska bir kardan adam gibi yükseldi Gökalp'in ruhu:</p>

    <p class="indentmetin"> </p>

    <p class="indentmetin"><span class="idebold">RUH:</span> Dante ilahi yerlerin sıralamasında</p>

    <p class="indentmetin">fena halde yanılmış</p>

    <p class="indentmetin">Cennetten de cehennemden de önce araf var</p>

    <p class="indentmetin">Ruhların bekleme salonu burası</p>

    <p class="indentmetin">Tanrı beyazdan nefret ediyor olmalı, yarattığı</p>

    <p class="indentmetin">Tüm beyazı arafa saklamış</p>

    <p class="indentmetin">Zamansız olsa da dersler kadar sıkıcı</p>

    <p class="indentmetin">Boş bir tahta gibi olsa da dersler kadar anlamsız</p>

    <p class="indentmetin">İlahi olsa da dersler kadar sıradan bir yer burası</p>

    <p class="indentmetin">Öldüğümüzü burada anlarız biz ölüler</p>

    <p class="indentmetin">Ruhların tuvaleti burası</p>

    <p class="indentmetin">Düşünür dururuz, işer gibi hafızamızı dökeriz</p>

    <p class="indentmetin">Sıçar gibi zevklerimizi, yeteneklerimizi,</p>

    <p class="indentmetin">hatıralarımızı fırlatırız</p>

    <p class="indentmetin">Dünyadaki bizi biz yapan kırıntıları diş fırçalar gibi</p>

    <p class="indentmetin">Söker atarız</p>

    <p class="indentmetin">Kesilebilecek günahlarımızı tıraş ederiz</p>

    <p class="indentmetin">Bir sonraki durakta Tanrı'yla karşılaşacağımızı sanır</p>

    <p class="indentmetin">Saçımıza jöle süreriz</p>

    <p class="indentmetin">Hâlâ çekmediysek eğer, sifonu çeker,</p>

    <p class="indentmetin">son kez aynada kendimize çekidüzen verir</p>

    <p class="indentmetin">Çıkarız</p>

    <p class="indentmetin">İşaretparmağımızla çaktırmadan</p>

    <p class="indentmetin">fermuarımızın kapalı olup olmadığını anlar</p>

    <p class="indentmetin">Ve gideriz cennetin kapılarına, bir diskoya giden yeni yetme</p>

    <p class="indentmetin">Çocuk gibi</p>

    <p class="indentmetin">Bir daha eve dönmeyeceğimizi bile bile...</p>

    <p class="indentmetin"> </p>

    <p class="normal1">Sonsuz beyazlık kararmaya başlar. Cennetin bahçesine doğru yolculuk karanlıktan geçer. Mavi ve kocaman bir damla gözükür tam sahnenin ortasında. Büyür ve bir denizin dalgasına dönüşür. Sörfçülerin okyanus kenarında şov yaptıkları dalgalara benzer dalga, bükülmüş dev bir avuç içi gibi sahnenin önüne doğru yaklaşır. Güldem gözlerini kapatır korkuyla. Gözlerini açtığında mavi bir uzayla karşılaşır. Kara gölgelerden oluşan uzun bir ruh sırası bile o güzel mavi manzarayı bozamaz. Sıra, cennetin kapısına doğru uzamaktadır. Gökkuşağından bir kapıdır bu. Gördüğü en güzel gökkuşağı. Uzun ince hatta biraz soluk gibi ama ardında çok şey vaat eden bir kapı. Mavi bir güneş parıldamakta arkasında. Kieslowski mavisi. Kapının iki yanında iki melek vardır. Sıradaki ruhlara bakarlar, bir kısmını içeri alırlar, çoğunu ise geri yollarlar.</p>

    <p class="indentmetin"> </p>

    <p class="indentmetin"><span class="idebold">RUH:</span> Tiyatro bir monolog sanatı</p>

    <p class="indentmetin">Bir aktörün tirad okuma tatmini için planlanmış</p>

    <p class="indentmetin">Bir gösteri olmamalı.</p>

    <p class="indentmetin">Madem yaşarken yapmak isteyip de yapamadığımı</p>

    <p class="indentmetin">Şimdi gerçekleştiriyorum</p>

    <p class="indentmetin">Tek kişilik bir şov olmamalı benimki</p>

    <p class="indentmetin">Sıram gelsin de Tanrı'nın melekleriyle</p>

    <p class="indentmetin">Cennetin badigardlarıyla bir muhabbete dalayım</p>

    <p class="indentmetin">Göründüklerinden daha dost canlısıdır onlar</p>

    <p class="indentmetin">Aha, ufacık bir isteğimle o koca sıra nasıl da</p>

    <p class="indentmetin">Eridi gitti gözlerimin önünde.</p>

    <p class="indentmetin"><span class="idebold">BİRİNCİ MELEK:</span> Hoş geldin cennetin kapılarına,</p>

    <p class="indentmetin">En son hayatın gözden geçirildi</p>

    <p class="indentmetin">Sana söyleyeceklerim seni mutlu etmeli,</p>

    <p class="indentmetin">Tanrı'nın senin için kaleme aldığı kaderi</p>

    <p class="indentmetin">İnsanoğlunun kendiliğinden yarattığı en büyük iyilikle</p>

    <p class="indentmetin">Aşkla süslemişsin</p>

    <p class="indentmetin">Alınyazını fantastik bir aşk romanına çevirmişsin</p>

    <p class="indentmetin">Üstelik aşklarını ölümsüzleştirmişsin, kaleminle</p>

    <p class="indentmetin">Ve düşlerinle, hatta kâbuslarınla.</p>

    <p class="indentmetin">Oysa zamane ruhları aşktan kaçıp dururken</p>

    <p class="indentmetin">Onu baltalayıp, kanını sabun niyetine kullanırken</p>

    <p class="indentmetin">Acı verse de sana, aşkın için dünyadaki</p>

    <p class="indentmetin">hayatını gölgeye terk etmişsin.</p>

    <p class="indentmetin">Son bir kız var ki,</p>

    <p class="indentmetin">Cehenneme de döndürse hayatını</p>

    <p class="indentmetin">Vazgeçmemişsin onun hayalini yetiştirmekten.</p>

    <p class="indentmetin">Umudunu ve mutluluğunu zehirleyen bu kızın</p>

    <p class="indentmetin">Seni uçurum köprüsünden attığını yadsıyacak kadar</p>

    <p class="indentmetin">Seversin onu hâlâ</p>

    <p class="indentmetin">Kalemin olsa şimdi, bir de onu tutacak ellerin olsa</p>

    <p class="indentmetin">yine yorarsın hayal gücünü</p>

    <p class="indentmetin">Onun güzelliğini anlatmak için yeniden</p>

    <p class="indentmetin">kelimelerini doğurursun.</p>

    <p class="indentmetin">Bu yüzden beklemelidir cennetin kapıları senin için</p>

    <p class="indentmetin">Çünkü bir aşk yarım kalmıştır aşağıda</p>

    <p class="indentmetin">Dünyaya geri dönmelisin, izin Tanrı'dan çoktan gelmiştir</p>

    <p class="indentmetin">Şunu da bil ki mektubunda da belirttiğin</p>

    <p class="indentmetin">üzere beğenmediğin hayat hikâyeni</p>

    <p class="indentmetin">Tanrı severek izlemiştir, inadına hayran kalmış,</p>

    <p class="indentmetin">Yeni ruhlar yaratmak için gaza gelmiştir.</p>

    <p class="indentmetin">O malum kızın ruhuna karışamasa da,</p>

    <p class="indentmetin">ona bir daha güzellik bağışlamayacağını</p>

    <p class="indentmetin">Söylediğine defalarca şahit oldum</p>

    <p class="indentmetin">İkinci bir şansı hak ettin.</p>

    <p class="indentmetin"><span class="idebold">İKİ MELEK</span> (Birden): Haydi durma, git!</p>

    <p class="indentmetin"><span class="idebold">RUH:</span> (seyircilere dönerek)</p>

    <p class="indentmetin">"Hayır" demek ne kadar zor</p>

    <p class="indentmetin">Bu iki güzel ve ilahi meleğe</p>

    <p class="indentmetin">Ben ki, yaşarken kullanamadığım hayır'ları</p>

    <p class="indentmetin">buraya saklamış olmalıyım</p>

    <p class="indentmetin">Kendi varlığımı yok etme pahasına başladığım intihar</p>

    <p class="indentmetin">Demek ki sona ermemiş</p>

    <p class="indentmetin">Bitirmeli bu saçmalığı.</p>

    <p class="indentmetin">(Meleklere döner)</p>

    <p class="indentmetin">Ey Tanrı'nın asil melekleri, Tanrı'nın</p>

    <p class="indentmetin">söylediklerini bilecek kadar büyükseniz</p>

    <p class="indentmetin">Beni affedecek kadar da büyük olmalısınız</p>

    <p class="indentmetin">Dünyaya döneceğime cehennemin yolunu tutarım</p>

    <p class="indentmetin">Hayat onsuz olacaksa cehennemin</p>

    <p class="indentmetin">alevlerinden daha yakıcı olur bu.</p>

    <p class="indentmetin"><span class="idebold">BİRİNCİ MELEK:</span></p>

    <p class="indentmetin">Merak etme, tahminimizden öte değil bu söylediklerin</p>

    <p class="indentmetin">Senin gibilerle daha önce de karşılaştık</p>

    <p class="indentmetin">Ancak sorun şudur ki ölümün sevimsiz olmuştur,</p>

    <p class="indentmetin">intiharla buraya gelmişsin</p>

    <p class="indentmetin">Kutsal kitapların yegane müşterek kurallarındandır bu</p>

    <p class="indentmetin">Cennete alınmaz bu ruhlar</p>

    <p class="indentmetin">Sana sadece ikinci bir hayat şansı değil</p>

    <p class="indentmetin">İkinci bir ölüm şansı da veriyoruz</p>

    <p class="indentmetin">Ve maalesef bu dediklerimize vereceğin yanıtı da biliyoruz:</p>

    <p class="indentmetin">(birinci melek Gökalp'in ruhuna dönüşür</p>

    <p class="indentmetin">ve onun sesiyle konuşur)</p>

    <p class="indentmetin">Size çok minnettarım</p>

    <p class="indentmetin">Dünyadaki ikinci ölümümün ani bir kazayla</p>

    <p class="indentmetin">veya intihar dışındaki herhangi bir</p>

    <p class="indentmetin">Olayla geleceğini söyleseniz de,</p>

    <p class="indentmetin">Ardından bana cennetin en ferah odasının</p>

    <p class="indentmetin">tahsis edileceğini</p>

    <p class="indentmetin">Garanti etseniz de buna razı olamam</p>

    <p class="indentmetin">Dünyada çiğnenegelmiş gururumdan ilahi</p>

    <p class="indentmetin">dünyada kalsın bari,</p>

    <p class="indentmetin">Yeniden bedenlenmek, nefes almak</p>

    <p class="indentmetin">ve dünyalı olmak ruhumu kurtarmaz</p>

    <p class="indentmetin">Onun da intiharına sebep olur ancak.</p>

    <p class="indentmetin"><span class="idebold">RUH:</span> Size karşı diyeceklerimi kendiniz</p>

    <p class="indentmetin">seslendirdiğiniz için var olun</p>

    <p class="indentmetin">Güzelleri reddetmek benim için o kadar zor ki,</p>

    <p class="indentmetin">Ama dünyadakilerin anlayamayacağını</p>

    <p class="indentmetin">sizin anlayacağınızı biliyorum.</p>

    <p class="indentmetin">Bir daha görüşemeyeceğimizi bildiğim halde,</p>

    <p class="indentmetin">Görüşmek üzere, elveda!</p>

    <p class="indentmetin"><span class="idebold">İKİ MELEK:</span> (Birden)</p>

    <p class="indentmetin">Tanrı ardında olsun, ruh.</p>

    <p class="indentmetin"><span class="idebold">RUH:</span> (Seyircilere dönerek)</p>

    <p class="indentmetin">Ben de döndüm cennet kapısından</p>

    <p class="indentmetin">Tanrı'nın evinden uzaklaşarak Şeytan'a yaklaştım mecburen</p>

    <p class="indentmetin">Her şeyi anlatacağıma söz verdim</p>

    <p class="indentmetin">Ama bir aranın vakti gelmiştir</p>

    <p class="indentmetin">Perde kapanacaktır beş dakikalığına</p>

    <p class="indentmetin">Bu da sonsuzluk içinde hiçbir şeydir</p>

    <p class="indentmetin"> </p>

    <p class="normal1">Perde kapandı. Güldem ne yapacağını şaşırmıştı. Etrafına baktı, kimse yoktu. Yalnızdı ama keyifliydi de iyi bir tiyatro oyununun arasında olduğu gibi.</p>

    <p class="normal1">Ersin bir anda ayıldı. Direksiyona yaslanmış kafasını kaldırdı. Hissettiği ilk şey başındaki amansız ağrıydı. Kafasını yoklayınca kapının çarpmasının neden olduğu şişliği fark etti. "Amma da şişmiş ha" dedi kendi kendine. Kocaman bir yumru oluşmuştu, sanki kafasının içinden biri dışarı doğru çekiçle vurmuştu. Aynada görmeye çalıştı ama şişler aynada görünmezdi. Kapıyı açmaya çalıştı ama kilitliydi. Lanet olası çocuklar, diye küfretti içinden. "Kapıyı kilitlemiş aptal çocuklar!" Oysa çocukların günahını alıyordu Ersin, kapıyı kilitleyen Güldem'le yalnız kalmak isteyen bir ruhtu.</p>

    <p class="normal1">Ersin, camları açmak istedi ama camlar elektronikti. Arabayı alırken bu özelliğe çok önem verdiğini hatırladı. Hatta babasının almak istediği modelde elektronik cam özelliği yoktu ve o babasına aradaki fiyat farkını ben karşılarım demişti. Bu kadar istiyordu elektronik camları. Saatine baktı, yirmi dakikadır baygın olmalıydı. İyi de Güldem niye gelmedi, diye düşündü. Bulunduğu yerden tiyatro salonunun merdivenlerine bakmaya çalıştı ama bulunduğu açı da uzaklık da buna imkân tanımadı. Güldem orada olsaydı bile göremezdi onu. "Tek ayağıyla sıçrayarak olsa da gelmeliydi" diye düşündü içinden. <span class="ideitalik1">Ya başına bir şey geldiyse?</span> Esasında böyle bir tehlike olmadığını biliyordu. Karanlıktı, ıssızdı ama esas tehlikenin kendisinin peşinde olduğunu biliyordu, başkası için değil kendisi için korkmalıydı. Kapıları zorladı, hiçbiri açılmadı. Camları açabilirdi, tabii eğer camlar elektrikli olmasaydı. Yine de camları açma kapama tuşlarını çaresizce denedi. Çaresi yoktu.</p>

    <p class="normal1">Bir süre hiç düşünmeden durdu. Eninde sonunda oradan birisi geçerdi. Saat daha 23.33'tü. Fuardaki diskolara gelen ve yolunu şaşıran gençler, sevişmek için kuytu bir köşe arayan çiftler ya da Lunapark'tan dönen aileler. Tiyatronun görevlileri, makyaj malzemesini kuliste unutan bir aktris. Mutlaka biri geçerdi ve dışarıdan kilitlenen arabayı açardı. Sonra aklına müthiş bir fikir geldi. Tiyatro salonuna doğru küçük bir eğim vardı. Boş vitese taktı hemen. El frenini de indirdi. Evet! Evet! Hareket ediyordu. Sonra durdu. Kahretsin. Taşlar yüzünden, insanların bank kenarlarındaki çakıl taşlarını futbolcu gibi park alanlarına doğru şutladıkları kahrolası taşlar yüzünden! Ön koltukla direksiyon arasında arabaya yeniden ivme kazandırabileceğini düşündüğü jimnastik hareketleri yaptı. Çocukken bisikletlerle oynadıkları pedal çevirmeden kim daha uzağa gidecek oyunundaki gibi. İşe yaramadı. Ağır ve pahalı arabası tek bir santim bile ilerlemedi. Oysa <span class="ideitalik1">Hüdaverdi</span> bisikletiyle bu oyunun mahalle şampiyonuydu o.</p>

    <p class="normal1">Arabanın içi kötü kokuyordu. Üç kişinin aynı odada kaldığı günlerin sabahı gibi kokuyordu. Havasızdı. Havasız! Filmlerdeki astronotlar geldi aklına. "Houston. Bir sorunumuz var. Yedek hava tankı da tükendi. Ne kadar oksijenimiz kaldı?" Yanıt trajiktir: "On beş dakika!" Allah kahretsin! Araba satıcısını hatırladı. "Camları görüyor musun? Kesinlikle hava geçirmezler. Kışın evde üşürsen, arabanın içine gir. Çok daha sıcak olur. İstersen saatte 200 km. hızla git, içeri hava sızmaz" demişti satıcı. O da bu özelliğine hayran kalıp arabayı almıştı. Teknolojiyi severdi, Ersin'in en yakın arkadaşlarından biriydi teknoloji. Ama en sevdiğiniz dostunuz bile en az bir gün başınıza bela olur. Bugün de öyle bir gündü işte.</p>

    <p class="normal1">Hava tehlike yaratacak kadar azalmıştı. Bunun farkındaydı. Hatta hava çekilmişti. Nasıl bu kadar çabuk bitebilirdi ki? Başındaki korkunç ağrının çaldığı iğrenç gürültü de devam ediyordu. Az nefes almalıydı. Çocukken "denizin dibinde en uzun kalabilme" oyununda yaptığı gibi. Site üçüncüsüydü o. Bir nefes aldı, otuz saniye tuttu. İkinci nefes alma denemesinde de hemen hemen kırk saniye tuttu. Antrenmanlar işe yarıyordu, bir yandan da saatinin saniye okunu izliyordu. Üçüncü denemesinde eski site rekorunu egale etti; nefesini elli iki saniye tutmuştu. Ancak arabanın içindeki gidişat site rekorunu geçmesi gerektiğini söylüyordu.</p>

    <p class="normal1">"İmdat!" diye bağırdı var gücüyle. Üç dört defa tekrarladı ama sanki çığlığı araba içinde dolaşıyor ve dışarı çıkmıyordu. Bu işte bir bit yeniği var, tuhaf bir şeyler dönüyor burada, dedi içinden. Ve bunu Güldem biliyor! Allah kahretsin! Bu kız beni çıldırtacak.</p>

    <p class="normal1">Sakin olmalıydı. Bu düşüncesini ertelemeliydi. "Arabanın içinde en uzun kalabilme" oyununa odaklanmalıydı. Araba teybi! Tabii ya. Kızaklı araba teybi. Onunla camı kırabilirdi. Ha siktir! Daha geçen hafta değiştirmişti teybini. Sadece yerinden çıkabilen gösterge kafası vardı yeni teybinin. Geriye kalan kısmı sabitti (Dostu teknoloji onu yine aldatmıştı!). Yine de çıkarmayı denedi ama çıkaramadı. Cep telefonu ise en küçük ve en hafif modeldendi. (Yine!) Hiçbir işe yaramazdı. "İşe yarasa bile hem telefonunun hem de camın masrafı korkunç olurdu" diye korkunç bir fikir geçirdi aklından. O da şaşırdı kendine. Torpido gözüne baktı. Cam kırmak için kullanabileceği en sert ve en ağır cisim <span class="ideitalik1">Acil Durum Kılavuzu</span> idi. Uzanarak ayağındaki botlarla camları kırmaya çalıştı. Botlarının tabanı özel bir kauçuktandı, çok yumuşaktı. Botlarını alırken satıcı göstermişti, taşlar ayakkabının tabanına batmıyordu, anında tabanın içine giriyor ve hemen çıkıyorlardı. "Yani en taşlı zeminde bile rahatlıkla yürüyebilirsiniz" demişti satıcı, o da hemen kredi kartını uzatmıştı. Taşların üstüne basamayacak kadar yumuşak olan bot tabanları cama çarpınca top gibi sektiler. Ersin'in en yakın arkadaşı teknoloji onu yine satmıştı!</p>

    <p class="normal1">Arabanın yanından birinin geçmesi Ersin'in kurtuluşunu sağlayabilecek yegâne şeydi. <span class="ideitalik1">Bu Güldem geri zekâlısı da nerede!</span></p>

    <p class="normal1">Güldem sahnenin önündeki boşlukta koltuğundan uzaklaşmadan yürüyordu. Sonra ikinci perdenin başlayacağını müjdeleyen gökyüzünden gelen zil sesini duydu ve yerine oturdu.</p>

    <p class="normal1">Perde açıldı. Sahne çöle dönüşüvermişti. Ruh yürüyordu.</p>

    <p class="indentmetin"> </p>

    <p class="indentmetin"><span class="idebold">RUH:</span> Alevlerin yolu çölden geçer, ben de çölü geçtim.</p>

    <p class="indentmetin">Cehennemin kapıları cennetinkinden fazla bu aralar</p>

    <p class="indentmetin">Girenlerin sayısına yetmeyince girişler artmış olmalı</p>

    <p class="indentmetin"> </p>

    <p class="normal1">(Sahnede tahtadan bir kapı gözükür. Yanında ateşten, yüksek bir duvar uzanmaktadır. Ateş duvarının arasından cehennemin içi görülmektedir. İşkence görenler, yananlar, çığlık atanlar, kendi vücutlarını koparanlar, kan banyosu yapanlar...)</p>

    <p class="indentmetin"> </p>

    <p class="indentmetin">İnsanoğlu hayal gücünü yaratıcısından almış olmalı</p>

    <p class="indentmetin">Dünyadaki resimlerde, filmlerde,</p>

    <p class="indentmetin">romanlarda tasvir edilen cehennem</p>

    <p class="indentmetin">Gerçeğinden farksız</p>

    <p class="indentmetin">Derler ki Tanrı cehennemi yaratırken hayal</p>

    <p class="indentmetin">gücünü yormak istememiş</p>

    <p class="indentmetin">İnsanoğlunun hayal gücüne bırakmış</p>

    <p class="indentmetin">Bu pekâlâ doğru olabilir</p>

    <p class="indentmetin"> </p>

    <p class="normal1">(Sahnedeki alevlerin arasından iki zebani çıkar ve kapının yanında dururlar. Vücut geliştirme şampiyonları gibi duran kaslı yaratıklardır bunlar. Bir tanesi [birincisi] çok daha iridir. Daha kıdemli olduğu da bellidir. İkisinin de kafasında iki tane boynuz vardır, kuyrukları çatallıdır, derileri ise kızıl. Vücutlarının çeşitli yerlerinde ufak alevler yanmaktadır. Sivilceymiş gibi onları kaşırlar, alevler bir kürek kömürle körüklenmiş gibi yükselir ve sonra söner. Başka yerlerinde çıkmaya devam eder alevler. Zebaninler bir yandan kaşınırken bir yandan konuşurlar)</p>

    <p class="indentmetin"> </p>

    <p class="indentmetin"><span class="idebold">GÜÇLÜ ZEBANİ:</span> Yine bereketli bir gün,</p>

    <p class="indentmetin">efendimiz sevinecek bu işe.</p>

    <p class="indentmetin">Tuhaf ruhların gönderildiği kapımız bile</p>

    <p class="indentmetin">Bankacıların geçtiği kapının işlerliğini aratmıyor</p>

    <p class="indentmetin">Aha! Geliyor işte bir zavallı uzaklardan.</p>

    <p class="indentmetin"><span class="idebold">ACEMİ ZEBANİ:</span> Sen onu bırak da duydun mu</p>

    <p class="indentmetin">öğretmenler bankacıları geçmiş geçen hafta.</p>

    <p class="indentmetin"><span class="idebold">GÜÇLÜ ZEBANİ:</span> Yapma be!</p>

    <p class="indentmetin">Yıkıldım bu haberle.</p>

    <p class="indentmetin">Elli alevine bahse girmiştim, tüh ya!</p>

    <p class="indentmetin"><span class="idebold">ACEMİ ZEBANİ:</span> Asıl ben terzilere oynamıştım</p>

    <p class="indentmetin">Öyle bir tiyo almıştım komşu kapının zebanisinden.</p>

    <p class="indentmetin"><span class="idebold">GÜÇLÜ ZEBANİ:</span> Sen de tam sazanmışsın ya</p>

    <p class="indentmetin">Hahahhaha!</p>

    <p class="indentmetin"><span class="idebold">RUH:</span> Muhabbetinizi bölmek istemem</p>

    <p class="indentmetin">Cehennemin kızgın gardiyanları</p>

    <p class="indentmetin">Beni bu tenha kapıya gönderdiler</p>

    <p class="indentmetin">İşlemim burada görülecekmiş</p>

    <p class="indentmetin"><span class="idebold">GÜÇLÜ ZEBANİ:</span> (dalga geçerek)</p>

    <p class="indentmetin">Vurmak buna derler işte.</p>

    <p class="indentmetin">İnsan cehennemin kapıcısı oldu mu yandı, anahtar</p>

    <p class="indentmetin">çevirmekten imanı gevrer. Güm! Güm! Güm!..</p>

    <p class="indentmetin">Kim bu cehennem davulcusu?</p>

    <p class="indentmetin">Bir öğrencidir. Bir bok olacakmış gibi kendini öldürmüş.</p>

    <p class="indentmetin">Tam vaktinde geliyorsun.</p>

    <p class="indentmetin">Bol mendil getir bari, neden dersen,</p>

    <p class="indentmetin">fena terleyeceksin burda...</p>

    <p class="indentmetin"><span class="idebold">ACEMİ ZEBANİ:</span> (gülerek yerlerde sürünmektedir)</p>

    <p class="indentmetin">Hahaha!! Shakespeare'den değil mi bu?</p>

    <p class="indentmetin"><span class="idebold">GÜÇLÜ ZEBANİ:</span> (alevlerini kaşıyarak)</p>

    <p class="indentmetin">Tabii ki. Arada bir uğrar buraya kendisi.</p>

    <p class="indentmetin">İçerideki sevenlerine imza dağıtır.</p>

    <p class="indentmetin">Hahaha! Bu eleman da onu seven biri olmalı.</p>

    <p class="indentmetin">Bizim kapı alışıktır senin gibilere.</p>

    <p class="indentmetin"><span class="idebold">RUH:</span> Sadede gelsek diyordum...</p>

    <p class="indentmetin"><span class="idebold">GÜÇLÜ ZEBANİ:</span> Hahaha! Tamam, tamam.</p>

    <p class="indentmetin">Ben de kahkaha atarak yorulmak istemem.</p>

    <p class="indentmetin">Bakalım senin kaydına... Hımmm...</p>

    <p class="indentmetin">Yazık ki Şeytan'ın şatosunun kapılarını aralayamayız sana,</p>

    <p class="indentmetin">Hayatını Tanrı'dan evvel alarak kötülüğün yoluna sapsan da</p>

    <p class="indentmetin">Malum diskoya damsız girilemediği gibi</p>

    <p class="indentmetin">cehenneme günahsız girilmez</p>

    <p class="indentmetin">Ayrıca;</p>

    <p class="indentmetin">Yüksekten atlayarak masum bir intihar seçmişsin kendine</p>

    <p class="indentmetin">Oysa;</p>

    <p class="indentmetin">Beynine boşalttığın kurşunlarla</p>

    <p class="indentmetin">İyileri kurşuna dizerdik</p>

    <p class="indentmetin">Boynuna geçirdiğin iple</p>

    <p class="indentmetin">Melekleri asardık</p>

    <p class="indentmetin">Mideni deldiğin haplarla tanrıların karnını ağrıtırdık</p>

    <p class="indentmetin">Ama sen yanlış yaptın;</p>

    <p class="indentmetin">Sonsuzluğun uçurumundan atsak bile her melek</p>

    <p class="indentmetin">o lanet olası kanatlarını</p>

    <p class="indentmetin">Açacaktır, zeminle tanışmadan önce.</p>

    <p class="indentmetin">Bu yüzden cehennemde işin yok senin</p>

    <p class="indentmetin">Üstelik; havada ölümü beklerken</p>

    <p class="indentmetin">Kadim dostum Azrail'in korkusu saracağına bedenini</p>

    <p class="indentmetin">Son saniyelerinde bir kızı düşlemişsin</p>

    <p class="indentmetin">Bilmez misin?</p>

    <p class="indentmetin">Cehennem kanunları 11. Makale 15. Madde:</p>

    <p class="indentmetin">"Cehennemde gerçek âşıklara yer yoktur"</p>

    <p class="indentmetin">Tiksiniriz aşktan da âşıklardan da.</p>

    <p class="indentmetin">Bu kasabada âşıklar sevilmez kovboy,</p>

    <p class="indentmetin">İstersen Tanrı'nın canını al,</p>

    <p class="indentmetin">Aşk kalbinden çıkmazsa buradan uzak dur.</p>

    <p class="indentmetin"><span class="idebold">RUH:</span> İyi de, şimdi ne olacak?</p>

    <p class="indentmetin">Cennete de almadılar, cehenneme de.</p>

    <p class="indentmetin"><span class="idebold">ACEMİ ZEBANİ:</span> Heheheh!</p>

    <p class="indentmetin">Sen dünyaya geri döneceksin, istesen de istemesen de</p>

    <p class="indentmetin">Dünyalıların Hayalet, Hortlak, İfrit,</p>

    <p class="indentmetin">Cin, Öcü, Umacı, Ecinni</p>

    <p class="indentmetin">Dedikleri şeyden olacaksın</p>

    <p class="indentmetin">Orada yapacakların buradaki geleceğini etkileyecek</p>

    <p class="indentmetin">Cehennemi dilersen bir iki günah işle</p>

    <p class="indentmetin">Gerisini ustamla ben hallederiz, merak etme</p>

    <p class="indentmetin">Cenneti dilersen bir şey yapmana gerek yok,</p>

    <p class="indentmetin">Sıkıcı bir hayalet ol, yeter de artar bile...</p>

    <p class="indentmetin">Ama unutma yeryüzüne indiğinde doğaüstü</p>

    <p class="indentmetin">güçlerin en büyüğüne sahip olacaksın</p>

    <p class="indentmetin">Hayal gücünü gerçekleştirme gücüdür bu</p>

    <p class="indentmetin">Bunu kullanmayan da bana kalırsa en enayi ruhtur</p>

    <p class="indentmetin">Hayalet kulaklarına küpe olsun bu dediklerim</p>

    <p class="indentmetin"><span class="idebold">RUH:</span> Eyvallah o zaman</p>

    <p class="indentmetin">Görüşürüz şeytancıklar</p>

    <p class="indentmetin"><span class="idebold">ZEBANİLER:</span> (Şarkı söylemeye başlarlar)</p>

    <p class="indentmetin">Bir zamanlar insandık, günahlar işledik</p>

    <p class="indentmetin">Cehenneme düştük</p>

    <p class="indentmetin">Şeytan bize evini açtı</p>

    <p class="indentmetin">Şeytan bizim babamızdır</p>

    <p class="indentmetin">6, 6, 6 parolamız</p>

    <p class="indentmetin">Şeytan bizim babamızdır</p>

    <p class="indentmetin">6, 6, 6 parolamız</p>

    <p class="indentmetin"><span class="idebold">RUH:</span> Müzik şeytanın icadı olabilir</p>

    <p class="indentmetin">Ama eğer öyleyse bir an önce uşaklarının</p>

    <p class="indentmetin">ağzından almalı onu</p>

    <p class="indentmetin">Hemen gideyim yoksa kulaklarım çatlayacak</p>

    <p class="indentmetin">Gideyim ama nereye?</p>

    <p class="indentmetin"> </p>

    <p class="normal1">(Birinci perdedeki dev süspansiyona benzeyen gümüş döngü sahneye göz açıp kapayıncaya kadar kurulur. Beyaz ruh döngünün altından girer, içinden süzülür, diğer taraftan koyu bir gölge olarak çıkıverir.)</p>

    <p class="normal1">Ersin arabanın içinde nefes alma oyununun son hamleleriyle uğraşıyordu. "Ölüm bu kadar basit olabilir mi? Bu kadar salakça bir ölüm olabilir mi? Azrail yaşlanmış olmalı" gibi düşünceler geçirmeye çoktan başlamıştı. Arabanın arka koltuğuna geçti. Orada daha fazla oksijen vardı sanki. Sonra sağ ön koltuğun arkasına eğdi kafasını. Orada da vardı biraz oksijen. Nasıl da olmadık yerlere kaçıyordu oksijen? Bu oyun daha en fazla bir dakika daha sürerdi. Ağlamaya başladı. En son iki sene önce ağlamış olmalıydı. Nedenini hatırlamıyordu bile, hafızasını zorlamaya da hiç niyeti yoktu. Eğer ölürse tüm hayatını bir film şeridi gibi görecekti zaten. "Ne boktan bir ölüm olacak bu!" ve "Nerede bu kaltak karı!" diye bağırıyordu düşünceleri.</p>

    <p class="normal1">Hayalet hazırladığı oyunun son monoloğu için sahnede belirmişti:</p>

    <p class="indentmetin"> </p>

    <p class="indentmetin"><span class="idebold">HAYALET:</span> İşte öteki dünyadaki hikâyem böyle sona erdi.</p>

    <p class="indentmetin">Ne olduğunu anlamadan kendimi geldiğim yerde buldum,</p>

    <p class="indentmetin">dünyada.</p>

    <p class="indentmetin">Önce yeni bir üniversiteye kayda gelmiş bir öğrenci gibi</p>

    <p class="indentmetin">Ne yapacağımı nereye gideceğimi bilmiyordum</p>

    <p class="indentmetin">Ve soracak kimse de yoktu.</p>

    <p class="indentmetin">Dedim ya, daha önce hiç</p>

    <p class="indentmetin">Ama hiç hayalet olmamıştım...</p>

    <p class="indentmetin"> </p>

    <p class="normal1">Perde hızla kapandı. Güldem çekine çekine tek başına alkışlamaya başladı. Yavaş ama sevecen alkışlar. Hayalet perdenin arasından çıktı, eğilerek selamladı.</p>

    <p class="normal1">"Erkek arkadaşın sıkılmış olmalı. İstersen bir an önce yanına git" dedi Hayalet.</p>

    <p class="normal1">Sadece, "Tamam" diyebildi Güldem. Hayalet için o kesik ve çekingen alkışlar yeterdi.</p>

    <p class="normal1">Güldem "Ersin'i unuttum" diye düşünerek her ne kadar bu ona acı verse de hızlı adımlarla çıkışa doğru ilerledi. "Ya sıkılıp gitmişse?"</p>

    <p class="normal1"> </p>

    <p class="normal1">Ersin son ümit olarak torpido gözünü açtı. "İyi ki akıl ettim" dedi. Torpido gözünde beş nefeslik hava kalmıştı. Derken beş nefes göz açıp kapayıncaya kadar geçti. Arabanın içinde son bir nefes almaya çalıştı ama alamadı. Ağzı açılmış, nefes borusunun kapakçığı da açılmıştı ama oradan geçmesi gereken oksijen yoktu. "Uzay böyle olmalı" diye düşündü içinden. Ciğerlerine bir an önce hava girmeliydi ve havanın hepsi arabanın dışındaydı. Kızarmaya başladı. Ölümden önce kelime-i şahadet getirmeyi düşündü ama aklına getiremedi bir türlü. Hangi duaydı o? İçinden geçirebildiği tek cümle "Ha siktir ölüyorum"du.</p>

    <p class="normal1">"Ha siktir ölüyorum! Nerde bu orospu?"</p>

    <p class="normal1"> </p>

    <p class="normal1">Güldem arabanın kapısını açtı. "Geldim, n'aber?" dedi.</p>
  </div>
</body>
</html>