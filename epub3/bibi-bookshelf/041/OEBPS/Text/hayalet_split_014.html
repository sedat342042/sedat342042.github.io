<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="kitapickapak" id="calibre_toc_34"><br class="calibre3"/>
  <br class="calibre3"/>
  <br class="calibre3"/>
  31</h2>

  <p class="normal1">Vergi Hukuku sınavından sonra Burak, arabasıyla Ceyda'yı Göztepe'ye bırakmak üzere yola çıktı. Burak'ın mutluluğu yüzünden okunuyordu. Âşık olduğu birinin yanında olmanın mutluluğuydu bu. Yeni aldığı cep telefonları da aklındaydı, eve gideceği ve cep telefonlarını kurcalayacağı anı iple çekiyordu ama önce Ceyda ile sevişmek istiyordu. Kavga sonrası, aşklarını tazeleyici bir sevişme iyi gelirdi. Ceyda ise Burak gibi düşünmüyordu. Burak'ın başka bir yola sapması onu iyice korkutmuştu. Anlaşılan, Burak'ın niyeti Ceyda'yı sadece eve bırakmak değildi. Saptığı yol üniversitedeki sevgililerin sevişmek için sık sık uğradıkları ıssız tepeye gidiyordu. Ceyda bunu istemiyordu. Sorun, Burak değildi. Sorun kendisiydi. Aynada gördüğü kendisiydi. Ne zaman geleceği belli olmayan halüsinasyonlardı. Zaten artık kendi isteğiyle kesinlikle aynaya bakmıyordu, sadece karşısına bir anda çıkan aynalarda o korkunç halüsinasyonlarla karşılaşıyordu. Hayatta ayna olarak kullanılabilecek ne kadar çok şey olduğunu bu olaydan sonra fark etti, oysa daha önce saçını düzeltmek, giysilerinin uyumunu test etmek, kısacası kendine bakmak için ayna bulamamaktan yakınırdı. Bu durum üzerinde büyük bir etki yaratmıştı tabii ki. Odasında bir boy aynası bulunduran ve arada bir saçını ve makyajını kontrol etmek için aynalara koşturan biri için yıkıcı bir olaydı bu. Ayrıca yan tesirleri de olmuştu. En önemlisi seks hakkında olandı. Seksin bir zamanlar hayatının en önemli şeyi olduğunu biliyordu, ama şimdi hayatının temeli yıkılmıştı sanki, seksi unutmuştu. "Seksten soğudum" diyordu kendi kendine. Bu düşüncesi iki yönden de doğruydu: seksten soğumuştu, yani seks yapma isteği kaybolmuştu. Bir başka anlamda yine seksten soğumuştu, yani gerçekten de sekse dair bir imgelem kafasında belirdiği zaman bir üşüme hissi de beraberinde geliyordu. Hiç porno izlememiş altı yaşında bir çocuğun ilk seferinde en hard pornoyu izledikten sonra cinsel ilişkiyi bir işkence olarak görmesi gibi o da cinsel ilişkiyi çekilmez bir güreş müsabakasına benzetiyordu. Dokunmak eylemi onu tiksindiriyordu. Son günlerde bununla çok defa başa çıkmak zorunda kalmıştı. Gördüğü herkes onunla yanak yanağa öpüşmeye çabalıyordu sanki. O kendini ne kadar geri çekerse çeksin, yanaklarını o ıslak dudaklardan uzaklaştıramıyordu. Birini görmekten korkar olmuştu artık. Bu aynada gördüğü görüntüyle doğrudan ilgiliydi: kendisi korkunç bir şey olduğu için kendisini öpenler de korkunç bir şeye dönüşüyordu onun gözünde.</p>

  <p class="normal1">Bu arada sevgililerin Muzır Tepe olarak adlandırdıkları sote yer ufukta gözükmüştü. Ceyda'nın bir an evvel Burak'ı niyetinden vazgeçirmesi gerekiyordu. Ama Burak ona inanır mıydı? Seks konusunda her zaman kendisi yönlendirici olmuştu, bitmek bilmeyen bir cinsel isteği vardı. Eğer şimdi seks istemediğini söylese Burak, Ceyda'nın hayatında başka birinin olduğundan şüphelenecek, boynuzlandığını sanacaktı. Burak'la aralarındaki ilişkide, yakın zamana kadar her şey serbestti. Boynuzlanma deyimi onlar için taç giyme töreninden farksızdı ama bir şey olmuş ve oyunun kuralları birdenbire değişmişti. Ya da en azından oyuna kurallar gelmişti. Ceyda, Burak'ı kaybetmek istemiyordu, onu kaybetmemek için de onunla sevişmesi gerektiğini düşünüyordu.</p>

  <p class="normal1">Tepeye vardıklarında Burak, el frenini köküne kadar kuvvetle çekmesiyle bile sevişmeye ne kadar aç olduğunu belli etti. Ceyda'ya döndü. Ceyda âşık olduğu adamı bir canavar gibi görüyordu. Canavar, dudakları önde Ceyda'ya doğru yaklaştı. Ceyda hem korkuyor hem iğreniyordu, buna karşın şehveti kabarmış birinin rolünü yapmaya çalışıyordu. Tüyleri diken diken olmuştu, şehvetten değil, şehvetin barındırdığı –daha önce bilmediği– dehşetten. Burak ve Ceyda'nın dudakları birleştiği anda tükürük bezleri ister istemez çalıştı. Tükürükler bir kanaldan bir kanala geçen petrol boruları gibi değiş tokuş ediliyordu. Ceyda acı bir ilaç içiyor gibi yutkunuyor, bir yandan da Burak'a iğrendiğini belli etmemeye çalışıyordu. Burak'ın eli, Ceyda'nın tişörtünü kotunun içinden kurtarmış, sinsice giren koca bir tırtıl gibi göğüslerinin üzerinde geziniyordu. Tırtıla katlanabilirdi ama ağzının içindeki Burak'ın bir solucanı andıran dili onu daha çok rahatsız ediyordu, öpüşmek bitmek bilmiyordu. Midesi kabarmıştı, öğürür gibi oldu, midesi dolu olsa kusabilirdi, ağzının içinin bu tip durumlarda olduğu gibi hafif bir kusmuk kokusuyla dolduğunu dilinin gözenekleri duyumsadı, beyne giden haber Ceyda'nın korkusunu artırdı. Bu kokuyu Burak da duyabilirdi. Ne de olsa Burak'ın dili, kendi ağzının içindeydi. Burak'ın kokuyu almadan öpüşmeye devam etmesini anlayamıyordu. Bundan tiksindi. Kendini aniden geri çekerek pencerenin camına sırtını yapıştırdı. Burak önce tüm şehvetiyle sevişmesini Ceyda'nın bacaklarında sürdürdü ama sonra bir şeyin ters gittiğini anladı.</p>

  <p class="normal1">"N'oldu?" dedi.</p>

  <p class="normal1">"Bilmiyorum. Sadece istemiyorum bugün."</p>

  <p class="normal1">"Başka biri mi var?"</p>

  <p class="normal1">"Hayır. Saçmalama lütfen."</p>

  <p class="normal1">"Niye tüm kızlar bizim son derece mantıklı görünen iddialarımıza karşı hep bir ağızdan 'Saçmalama lütfen' der. Esas sen saçmalama."</p>

  <p class="normal1">"Lütfen beni anla, seni seviyorum" dedi Ceyda.</p>

  <p class="normal1">Bu söz ortamı yatıştırmıştı. Burak gaza aniden basınca Ceyda onun sinirli olduğunu sandı. Oysa Burak hiç sinirli değildi. Âşık olduğu kız ona sihirli cümleyi söylemişti. Bununla uzun zaman idare edebilirdi. Ceyda bu cümlenin etkisini anlayınca acayip şaşırdı, içinden "Seni seviyorum, seni seviyorum, bunu bir kenara yazmalıyım" diyordu. Bu cümle her zaman işe yaramayacaktı.</p>

  <p class="normal1"> </p>

  <p class="normal1">Lütfü borsadaki hisse senetleriyle ilgilenmek için Alsancak'taki bir yatırım kuruluşuna gitti. Vergi Hukuku sınavının acısını borsada çıkarmak istiyordu ama borsadaki durumu da pek iç açıcı değildi. Üç yüz milyonluk açığını kapatması gerekiyordu. Üstelik borsadaki gidişat ona olumlu sinyaller de vermiyordu. Ertesi günkü Ekonometri sınavının varlığı da kafasında geniş bir yer işgal ediyordu. Ne kadar çalışsa da Ekonometri'den geçemeyeceğini biliyordu. Bu yüzden seans kapanana kadar vaktini borsada geçirecekti ve parasını kurtarmak için elinden gelen her şeyi yapacaktı. Önemli olan üç şey vardı: Dikkat, konsantrasyon ve tüyolar. Bu üçlü bir araya gelince sırtının yere gelmesi imkânsızdı.</p>

  <p class="normal1">Yatırım kuruluşu, bir kat üzerinde farklı odalardan oluşuyordu. İki odada dev bilgisayar ekranlarında değişen borsa bilgileri anında gösteriliyordu. VIP denilen başka bir oda büyük yatırımcılara ayrılmıştı. En büyük odada ise bir perde vardı. Büyük bir cep sineması büyüklüğündeydi burası. Küçük ve orta büyüklükteki yatırımcıların takıldığı bu mekâna "Havuz" deniyordu. Perdenin üzeri şirketlerin kısaltmalarından oluşan harflerle, onların değer değişikliklerini gösteren artı, eksi gibi işaretlerle ve biri sürü sayıyla doluydu. Perdenin karşısında cep sinemalarında olduğu gibi seyirci koltukları vardı. O gün borsanın kritik günlerinden –mecliste yine işler karışmıştı– biri olduğu için koltuklar tıklım tıklım doluydu. Lütfü, önlerde merdivenin üzerine oturdu ve not almaya başladı. Bir yandan da cep telefonuyla haber kaynaklarıyla konuşuyor, onlardan bilgi alıyordu. Bu sırada perdedeki sayıların değişmesiyle beraber gol atmış gibi sevinen tiplere özeniyordu, gerçi borsa oynayanların çoğu aşırı sevinç gösterilerinde bulunarak ağır görünümlerini zedelemek istemezdi ama arada bir böyle uçarı tipler –genelde acemi olurdu bunlar– çıkardı. Sevinci göstermek racona önemli bir zarar vermezdi. Ama kaybettiğini belli etmek racona tamir edilemez bir hasar verirdi. Bu yüzden borsaya ilk defa gelenler kimsenin kaybetmediğini zanneder ve borsaya girerlerdi.</p>

  <p class="normal1">Lütfü, bir tımarhane kaçkını gibi perdedeki sayıları izliyor ve hem kafasına hem de elindeki bloknota notlar alıyordu. Kendini her zaman tecrübeli bir küçük yatırımcı sayıyordu ve "Büyük yatırımcılara yem olmayacağım" diyordu içinden. Oysa borsanın en büyük tuzağı küçük yatırımcılara yönelikti. Küçükler havuzda boğulurken, büyükler –havuzda boy verebildikleri için– güle oynaya paralarına para katıyorlardı. Bunu bilmeyen bilinçsiz borsacılardan değildi Lütfü, bu gerçeği bildiğinden daha temkinli davranıyordu ve o ana kadar da hatırı sayılır bir para kazanmışlığı vardı. Ancak son günlerde işler tepetaklak olmuştu, bu yüzden burnunun kenarında ergenlikten beri ilk kez sivilce çıkmıştı.</p>

  <p class="normal1">Cinnet geçirmiş yüzlerce insanın telaş içinde oradan oraya koşturduğu, birbiriyle yarışan sayıları izleyip sayılar üzerine yorum getirdikleri absürd ve fantastik bir diyardı Borsa. Kafka yaşamış olsaydı, borsayı es geçemezdi romanlarında. Kafka'nın dünyasından habersiz olan Lütfü, yıllardır tanıdığı bir dealer ile havuz arasında mekik dokuyordu, "Şundan bin lot al, bundan iki bin lot sat" gibi bilgiler veriyor, otuz saniye sonra "Yok, sakın, şundan alma, bundan bin lot al" diyordu. Dealer'lar çağdaş bahisçilerdi, boks filmlerinde alt sınıf geveze Afro-Amerikalıların oynadığı karakterin takım elbiseli, kravatlı ve saygın versiyonuydular. Lütfü ise o filmin tek replikli figüranı olabilirdi ancak.</p>

  <p class="normal1">Lütfü arada bir bilgisayar ekranlarına bakıyor, cep telefonuyla tüyo peşinde koşuyor, terliyor ve terliyordu. Takip etmesi gereken altı şirket vardı ve bugün hepsinin hisse senetleri inişli çıkışlı bir tablo izleyerek Lütfü'yü zıvanadan çıkarıyordu. Sayılar, sayılar, sayılar. Tek bilmesi gereken hangisinin yükseleceği, hangisinin azalacağı. Bir buçuk saattir hep o kıvrımlı, genelde yuvarlak hatlara sahip olan, matematikçilerin hem oyuncakları hem putları olan sayıları düşünüyordu. Başka hiçbir düşüncenin beynine girmesine izin vermiyordu. "Onları içimde hissetmeli, onlarla bir olmalıyım, borsacı içgüdülerimi kaybetmiş olamam" diyordu içinden. Bir tür Doğu felsefesiydi onun yaptığı. "Açlık çeken ruhunu yedirmenin yolunun sayıların dilini anlamaktan geçtiğini unutma... Acı çeken ruhunu onarmanın yolunun sayılardan şifa bulmaktan geçtiğini aklından çıkarma... Onları gör, olmayan sayıları görürsen sayılar seni yutmayacak, seni sevindirecektir..." diyordu içindeki ak sakallı borsa tanrısı.</p>

  <p class="normal1">Bugünkü seansı en kârlı şekilde kapatmaya kararlıydı. Ama istediği gibi gitmedi hiçbir şey. Kritik karar aşamalarında hep yanlış kararı verdi ve sonuçta seansı 50 milyonluk kayıpla bitirdi. Seansın bitmesiyle adeta gözleri büyük perdedeki sayılarda kalmıştı. Havuz'daki insanlar birer birer dışarı çıkıyordu. O ise değişmeyen sayılara bakıyordu. Çünkü o sayıların değiştiğini görüyordu. Önce neler olduğunu anlayamadı. Sayılar kımıldıyordu, yerlerinde oynuyorlardı. Her seans kapandığında perdenin üzeri de boşalırdı, projektör kapanır sayılar da giderdi. Zaten diğer insanlar da perdenin boşaldığını görerek gitmişlerdi ama Lütfü sayıları görebiliyordu. Sayılar yaşıyordu. Belki de o anda geleceği görüyordu, sonunda içindeki borsa tanrısının bahsettiği ruhani seviyeye ulaşmıştı. Bir gün sonra olacakları gördüğünü sanıyordu. Borsa görevlileri onu kolundan çekiştirerek dışarı çıkardı. O ise mutluydu, kafasının içinde kendisine gereken sayıları tutmaya çalışıyordu. Sayılar ise yerlerinde durmuyordu, sürekli değişiyordu.</p>

  <p class="normal1">Artıyorlardı ve eksiliyorlardı. Eksiliyor ve artıyorlardı.</p>

  <p class="normal1">Lütfü o sayıların beyninden uçup gitmesine izin vermeyecekti. Hiç kimse veya hiçbir şey ondan bu gücünü alamayacaktı. Sadece konsantresini dağıtmaması gerekiyordu. Sayılar değişmeye devam ediyordu ve eninde sonunda duracaklar, ona yarının bilgilerini vereceklerdi. Arabasına bindi. Kendini sayıların efendisi gibi hissediyordu. Borsanın yüce kâhiniydi o. Ama sayılar büyüyordu. Hayatını kocaman bir karabasana çevirecek kadar büyüyorlardı. Büyüyorlardı.</p>

  <p class="normal1">Ne de olsa bakıcıları bir hayaletti.</p>

  <h2 class="kitapickapak" id="calibre_toc_35"><br class="calibre3"/>
  <br class="calibre3"/>
  <br class="calibre3"/>
  32</h2>

  <p class="normal1">Güldem odasında sandalyesinde oturuyor, elindeki kalemi parmakları arasında hızla çevirerek düşünüyordu. Kalem elindeyken kendini daha güçlü hissediyordu. Parmaklarının arasında gidip gelen kalem, Gökalp'in hediye ettiği kalemdi. Güldem, bunun ayrımına varınca kalemi elinden bıraktı. Hayaletle ilgili her şeyi kafasından atmalıydı. Özellikle de Şebnem'in sürüngen göğüslerini çıkarmalıydı kafasından. Beynindeki kara listenin ikinci maddesinde vantilatörün gazabına uğramış olan Murat'ın kafası, üçüncü sırada ise Ersin'in arabanın içinden fırlayan mosmor suratı vardı. Tüm olaylardan kendini sorumlu hissediyordu ve aklına geldikçe her birini yeniden yaşıyordu.</p>

  <p class="normal1">Kanında taşıyıcı virüs olan biri gibi hissediyordu. Üstünde taşıdığı bir lanet vardı, kendisi dışında herkese bulaştırıyordu. Bir şeyler yapmalıydı. Hayaleti durdurabilecek tek kişi belki de oydu. Bir süre düşündükten sonra aklına en ufak bir çözüm senaryosunun gelmediğini, gelemeyeceğini anladı. Daha fazla film izlemiş olsaydım belki o filmlerden bir hayalet öldürme tekniği edinebilirdim, diye düşündü ve bu düşüncesini Umut ismi takip etti. Okulda tanıdığı tek sinema tutkunu Umut'tu.</p>

  <p class="normal1">Mutfaktaki telefondan konuşması gerekiyordu. Mutfağa uzaktan şöyle bir baktı ve bulaşıklar yıkandıktan sonra mutfağın terk edildiğini saptadı. Annesi ve babası salonda <span class="ideitalik1">Çarkıfelek</span> yarışma programına takılmıştı. Kardeşi de ortalıkta yoktu. Buzdolabının yanındaki telefonu kaldırdı ve Umut'un numarasını tuşladı. Annesi açtı telefonu ve Umut'un radyoya gittiğini söyledi. "Doğru ya, bugün çarşamba, Umut'un radyo programının günü" dedi kendi kendine. Umut'un perşembe saat 10'da yerel bir radyoda <span class="ideitalik1">Psikopat Piskopos</span> isimli programı vardı. Umut, programını absürd ve sadist terapi seansı olarak tanımlıyordu. Psikopat Piskopos rumuzuyla ve sesini efektle değiştirerek sunuyordu programı. Sadece yakın çevresi programı Umut'un sunduğunu biliyordu. Programın küçük çaplı bir hayran kitlesi kazandığı rivayet ediliyordu.</p>

  <p class="normal1">Güldem hemen odasına döndü ve radyosunu açtı. Radyosunun yuvarlak aratma düğmesi 103.55 frekansına ulaştığında Umut'un efektlerle incelmiş sesi uzun bir cümleyi arkadaki eski bir Türk filmi müziğinin <span class="ideitalik1">techno</span> versiyonu eşliğinde hızla ve gülünç bir ses tonuyla okuyordu: "Birileri diğerlerini seviyor, diğerleri başkalarını seviyor, başkaları öbürlerini seviyor, öbürleri berikileri seviyor, berikiler ötekileri, ötekiler gayrıları, gayrılar öbürküleri, öbürküler öbürsüleri, öbürsüler diğerlerini, diğerleri başkalarını, başkaları berikileri, berikiler ötekileri, ötekiler gayrıları seviyor..." Güldem gülümsedi. Umut devam etti: "İşte platonik aşkın, daha doğrusu aşkın herkeslerden saklanmış özetlenmiş tarihi bundan ibaret sevgili ahalim." Sesini aniden kalınlaştırdı ve, "Bana daha güzel bir kıyamet nedeni gösterebilir misiniz?" dedi, araya <span class="ideitalik1">brutal</span> vokalli bir şarkı girdi ve Umut devam etti, "Hepimiz aslında hâlâ ilkokuldaki platoniğimize âşık değil miyiz? Yolda gördüğümüz çiftlerin kaçı birbirinin gözlerinde karşısındakinin gözlerini görüyor? Kimseyi kandırmayın artık, hepiniz o geçmişteki esrarlı abstraksiyonizminize bakıyorsunuz, hiç kimse elinde tuttuğu bedenle sevişmiyor, bu yüzden sevişirken ışıkları kapatıyorlar, öpüşürken gözlerini yumuyorlar. Peki, bu noktada hangi taraf daha suçlu? Tabii ki kadınlar. Kur yapmayı erkeklere yükleyen, bir anlamda âşık olmayı erkeklere yükleyen sistemin sorumlusu kadınlar değil mi? Onlar orada otursun ve seçimlerini yapsınlar. Bu seçim esnasında son derece görgüsüz bir tavırla naz yapan, kapris yapanlar da onlar değil mi? Bu yüzden milyonlarca erkek, <span class="ideitalik1">chat</span> ortamlarında, <span class="ideitalik1">body</span> salonlarında vakit kaybetmiyor mu? Ve daha da önemlisi, kızlar nerede saklanıyor? Yani neredeler? Ben göremiyorum, ÖSYM kayıtlarına göre üniversiteye girenlerin yüzde 70'i erkek. Bu başlı başına bir problem. Tamam, sahile çıktığınızda, Alsancak'a indiğinizde görebiliyorsunuz onları ama onların çoğu aslında yok. Hepsi gizli bir kara delikten çıkıyor, görünüyor ve sonra kara deliklerine geri dönüyorlar. Bu kara delikten çıkan kızların hemen hemen hepsi her yönden çirkin bir adamla dolaşarak yanınızdan geçiyorlar ve sizi amaçladıkları kriz noktasına getirdikten sonra tuzla buz oluyorlar. Tuzla buz olmayanların çoğu yirmili yaşlarına girer girmez parmaklarına yüzük takmayı huy ediniyorlar, böylece kız nüfus iyice azalıyor, erkekler yaş olarak küçük kızlara bakınca ilk tepkiyi yaşıtınız kızlar veriyor, size 'sübyancı' diyorlar, bu lafla kasılıp kalıyor kalbiniz... Ne kadar organize bir planla karşı karşıya olduğunuzun farkına varın artık. Erkekleri çıldırtmak için düzenlenmiş, dâhice tasarlanmış bir komplo bu ve çok açık söylüyorum: yenilgiyi kabullenin, kısa zamanda stratejilerini ters çevirebileceğiniz bir hamle henüz keşfedilmedi. Aşk gençken üretebileceğiniz bir şey ve üniversitelerdeki cinsiyet dengesi sağlanmadıkça, aşkın da dengeli olmasına imkân yok. Dengesiz bir aşk, platonik aşk demektir; aşk öldü, günümüzdeki aşk görünümündeki tüm ilişkiler platonik sevdalardan ibaret. Neyse, bu konulara girmeyi hiç düşünmüyordum ama son zamanlarda bana bu konuyla ilgili çok fazla soru geldi... Pek muhterem ahalim, Psikopat Piskoposunuz bugünlük vaazını tamamlar, sıra gelmiştir sizin istek sorularınıza, psiko-absürd siber elastik sözlüğümüze dalacağız ve kelimelerin bizden saklanmış gerçek anlamlarını teori bazında tartışacağız, telefonumuz 4646703. Şimdi Queensryche'dan dinliyoruz; <span class="ideitalik1">I Don't Believe in Love.</span> Ardından Beck'ten <span class="ideitalik1">Loser.</span>"</p>

  <p class="normal1">Güldem daha önce bir kere Umut'un programını dinlemişti, Umut bu bölümde telefondan programa katılan dinleyicilerinin söylediği bazı kelimelere yeni bir boyut getiriyordu. Bu bölüm programın en dikkat çekici kısmıydı. İlk arayan kişinin sorduğu kelime hakkında Umut verdiği iki şarkılık ara boyunca doğaçlama bir teori uyduruyordu, bunu bir kâğıda yazıyordu ve şarkı bittiğinde dinleyicilerine kelimenin ne olduğunu ve kendisinin teorisini anlatıyordu. Güldem, hemen mutfağa gitti, telefon tuşlarını çevirdi. Umut açtı: "Psikopat Piskopos, emredin" dedi. "N'aber ben Güldem" dedi Güldem.</p>

  <p class="normal1">"Ooo, iyidir, sen dinler miydin benim programı?"</p>

  <p class="normal1">"Arada bir" dedi Güldem.</p>

  <p class="normal1">"Senin için ne yapabilirim?"</p>

  <p class="normal1">"Ben iyi değilim" dedi Güldem. Bir problemim var. Gökalp'le ilgili, bunu seninle konuşmalıyım. Çok korkuyorum."</p>

  <p class="normal1">"Güldem, az sonra canlı yayınım var, kusura bakma, sanırım hemen anlatılabilecek bir şey değil ama en azından özetle..."</p>

  <p class="normal1">"Hayalet" dedi Güldem, sesi titriyordu. "Özeti bu, hayalet. Bir hayalet var. Gökalp'in hayaleti. O geri döndü..."</p>

  <p class="normal1">Güldem aramadan önce böyle olacağını sanmıyordu. Sesi kırılıyordu, sebepsiz hıçkırıklar cümlelerini kesiyordu.</p>

  <p class="normal1">"Güldem, sanırım sen ciddisin. Ne olduğunu anlayamadım, tabii. Benim hemen programa dönmem gerekiyor. Program bitince beni bu numaradan ara."</p>

  <p class="normal1">Güldem içinden kendine küfrede küfrede odasına geri döndü. Bunu söylememeliydi. Söylediğiniz zaman, "A ne kadar iyi ettim de söyledim" diyeceğinizi sandığınız, dürüst, açık sözlü ve doğru ama söylendikten sonra aniden tüm özelliğini yitiren ve günlerce "Keşke söylemeseydim, amma salağım" diyerek pişmanlık duyacağınız itiraflardan biriydi. Güldem radyosunu açtı ve programı dinlemeye koyuldu. Beck'in <span class="ideitalik1">Loser</span>'ı bittiğinde Umut mikrofona puflayarak klasik girişini yaptı. "Evet bugünkü sorumuz ismini açıklamak istemeyen bir arkadaşımızdan geldi, kelimemiz 'Hayalet.' " Güldem, kendini daha bir salak gibi hissetti. Umut da beni ciddiye almadı, şimdi de milletin önünde benimle dalga geçecek, diye düşünürken Umut teorilerini okumaya başladı: "Bir teoriye göre hayaletler, uzak bir gelecekte geçmiş hayatlarını inceleyebilme teknolojisine sahip insanların, bizzat kendileri tarafından gelecekten gönderilen ancak zaman yolculuğu esnasında maddeselliklerini yitiren varlıklardır. Başlıca gönderilme amaçları, geçmişteki hayatlarındaki kendilerine yardım etmektir. Yardım konusu bir intikam veya bir hesaplaşma olabilir... İkinci teoriye göre, ki bu teori ilkinin de bir antitezi niteliğindedir. İlk teoridekine benzer bir gelecekte yaşayan insanlar, eğer geçmiş hayatlarında yaptıkları bir hatadan dolayı pişmanlık çekerlerse –ki gelecekteki insanlar pişman olabilen insanlardır– geçmişteki hayatlarına kendilerini cezalandırmak ve vicdan azaplarını dindirmek için bizim hayalet dediğimiz yaratıkları yollarlar. Bir bakıma Tanrı rolüne soyunup ilahi adaleti kendileri sağlarlar."</p>

  <p class="normal1">Güldem radyo başında kalakaldı ve Umut'un sadece absürdlük olsun, diye yaptığı yorumları kendi yaşadıklarına uyarlamaya çalıştı. Birinci teoriye göre karşılaştığı hayalet, Gökalp'in gelecekteki hayatından gelme ve Güldem'den intikam almaya çalışacak bir varlıktı. İkinci teoriye göre ise, hayalet gelecekteki kendisinin şu anki kendisini cezalandırmak için gelen bir tür adalet meleğiydi. Bu ikinci fikir ürpermesine neden oldu, posta kutusundan çıkan kâğıdın üzerindeki kanlı G harfini hatırladı, bunun hep Gökalp'in G'si olduğunu sanıyordu, ya bunlar kendi G'siyse, diye bir düşüncenin aklının ucundan geçmesi aklında hafif bir sarsıntıya yol açtı. Son zamanlarda yaşadığı her şeyi alt üst eden bir şey olurdu bu. Bu sırada Umut programının kapanış konuşmasını yapıyordu: "Evet, ailenizin psikopatından bugünlük bu kadar, hepinizi azat ediyorum, gidebilirsiniz" dedi ve programın cıngılı girdi. Cıngılın bitmesiyle beraber Güldem biraz önce ürettiği fikrin saçmalığını da anladı. Programın akışına kaptırmıştı kendini, Umut da tamamen saçma sapan ve hiçbir şekilde gerçekle alakası olamayacak –zaten Umut'un amacı da buydu– iki teori atmıştı, o da buna inanmıştı. Aklına eskisi kadar hâkim olamıyordu artık. Tiyatroda hayaletin söylediği şey gerçekti: "Ben Gökalp'in hayaletiyim." Hayaletler yalan söylemezdi ki...</p>

  <p class="normal1">Yaşadığı olaylardan sonra paranoyak fikirlere açık olması doğaldı ama biraz önce yürüttüğü fikirlerin paranoyak değil, son derece mantıksız olduğuna karar verdi ve hemen onları beyninin çöplüğüne attı. Mutfağa gitti ve Umut'a telefon açtı. Ona, telefonda konuşamayacağı kadar karışık işlerin döndüğünü söyledi ve Ekonometri sınavından önce okulda buluşmayı teklif etti. Umut hemen kabul etti "Hem biraz da Ekonometri sorarım" diye bir espri yaparak Güldem'in gergin olan sinirlerini biraz olsun gevşetmeyi başardı.</p>

  <p class="normal1">Umut'la telefonda konuştuktan sonra odasına gitti Güldem. Yarınki sınava çalışmak üzere <span class="ideitalik1">Ekonometri</span> kitabını açtı. Ezberlenmesi gereken formüller vardı. Önce formülleri ezberlemeli, sonra da hangi problemde hangi formülü kullanması gerektiğini ezberlemeliydi. Sonra bir de tanımlar vardı. Hocanın sınıfta işlemediği ama kitapta olduğu için sorduğu Ekonometri terimlerinin tanımlamalarını ve bilmem ne durumu hangi durumlarda olur tipi soruların maddelerini ezberlemeliydi. Ezberledikten sonra da unutmamalıydı elbette. Bir saat kadar çalıştı. On tane formülü ezberlemiş olması lazımdı. Kendini test etmek için o on formülü aklından yazmaya çalıştı. Beş dakika boyunca kâğıdın üzerine beş tane formül karalayabildi. "Neyse bu da bir şeydir" diyordu içinden. Sonra formülleri asıllarıyla karşılaştırdı, hepsinde de en az bir hata vardı. Toplam elli iki formül vardı. Güldem formüllere olan ve formülleri öğrencilerine ezberleten öğretmenine nefretini kontrol etmekte zorlandı. Terbiyesini bozarak "Formülleri götüne sokayım!" diye bağırdı içinden. Kitabı hoyrat ve hızlı bir şekilde kapattı. Yarın belki her şey daha güzel olurdu. Olmayacağını biliyordu. En azından uyursam, güzel bir rüya görürüm, dedi. Uzun zamandır hayatında güzel bir şey olmadığından, hayatın zaman zaman güzel şeyler sunduğunu unutmuştu. Ona göre güzel şeyler bir hafta önce uyku tanrısının ve düşler tanrıçasının ülkesine kaçmıştı.</p>

  <p class="normal1">Uyudu, güzel şeylerin olduğu bir rüya gördü.</p>

  <h2 class="kitapickapak" id="calibre_toc_36"><br class="calibre3"/>
  <br class="calibre3"/>
  <br class="calibre3"/>
  33</h2>

  <p class="normal1">Gece yarısı olmuş, Burak'ın uyku vakti gelmişti. Burak elindeki dört cep telefonunu (yeni aldığı iki tane, kendisininki, babasının olduğu halde kendisinin kullandığı) oyuncak askerlerini dizen bir çocuk gibi hemen başucundaki masanın üstüne dizdi. Ve bir çocuğun oyuncak ordusunu seyretmesi gibi onları seyretti. <span class="ideitalik1">Hiçbir çocuğun ordusu bu orduyu yenemez. En güçlü ordu benim!</span> İlkokuldayken en güçlü <span class="ideitalik1">Star Wars</span> ordusu ondaydı, Bobafett en büyük kozuydu, sonra yerli malı olan Chewbacca'sı vardı ki orijinal versiyonundan bile daha sağlam bir figürdü. Ve tabii ki dünyanın en karizmatik oyuncağı olan Darth Vader da ondaydı. O oyuncakların ruhu olduğuna inanırdı, bir keresinde masanın üzerinde Darth Vader'la Luke Skywalker'ı ışın kılıcı düellosu yapar pozisyonda bırakmıştı, geri geldiğinde Darth Vader ayakta, ışın kılıcını yerde yatan Luke'un boğazına dayamıştı. Büyük olasılıkla masa sallanmış ve bu tesadüfi pozisyon oluşmuştu ama çocuk aklıyla, bu olay onun iddiasını doğrulayan bir delildi. Oyuncakların ruhuna inanıyordu. Şimdi ise 22 yaşındaydı ve cep telefonlarına inanıyordu. Dört askerini başucuna koyan bir çocuk gibi onları masasının üzerinde bıraktı ve yorganının içine girdi.</p>

  <p class="normal1">Burak, cep telefonlarını ne olur ne olmaz diye açık bırakmıştı. Sadece seslerini biraz kısmıştı çünkü panikle kalkarken kollarına hâkim olamayıp ordusunu yıkmaktan korkuyordu. Gözlerini kapattığı anda güzel bir rüyaya daldı. Önce biraz üşüdü, yorganını boğazını saracak şekilde yukarı çekti ama sonra rüyaya tümüyle teslim oldu. Rüyada bikinili, kocaman göğüslü ve sarışın kızların yanındaydı Burak. Beraber içiyor, eğleniyor, arada bir cinsel şakalar yapıyorlardı. Rüyada biraz kendine hâkim olabilmiş olsa, "Ne kadar banal" diyerek başka bir rüyaya geçebilirdi ama rüya onu bırakmıyordu. Rüyanın vaat ettiği sonsuz tatil ve sonsuz seks Burak'ı esir almıştı.</p>

  <p class="normal1">Denizdeydi şimdi. Masmavi dümdüz bir denizde hurilerle yüzüyordu. Rüya bu ya, denizdeyken cep telefonu çaldı! Burak denizin içinde kalan mayosunun cebini yokladı ama cep telefonunu bulamadı. Cep telefonu kumsalda kalmıştı. Kim arıyorsa onu sonra arayabilirim, diye düşündü ve denizdeki eğlencesine devam etti. Gerçek hayatta ise gerçekten cep telefonu çalıyordu. Tam kafasının iki buçuk santim yanındaki cep telefonu çalıyordu. Pek susacağa da benzemiyordu. Kırmızı ışıklı göstergesi, yanıp sönüyordu. Eğer Amerika Elektrikçi ve Elektronik Mühendisleri Kuruluşu'nun 1991 yılında yayımladığı deklarasyonu okumuş olsaydı o dört cep telefonunu iki buçuk santim uzağına bırakmazdı. O deklarasyondaki sonuçların çoğu cep telefonu üreticilerini sevindirecek cinstendi ama bir tanesi hariç. Ortak alınan kararlara göre cep telefonlarının kansere neden olması imkânsızdı. Bunun dışında cep telefonlarının kulağa tutulduğu zamanlarda radyo dalgalarını kafaya doğrulttuğu kabul edilmişti ama bu manyetik dalga saldırısı tehlike arz eden boyutlarda değildi. Altı dakika boyunca 10 gramlık dokuda en fazla bir derecelik bir ısı artmasına neden oluyordu ama bu da ısı değişikliklerine alışık olan vücut için normaldi. Tabii, tüm bunlar güvenlik standartlarının uygulanması durumunda geçerli oluyordu. Şirket sahiplerini sevindiren bu haberlerin arasına cep telefonu düşmanlarına güç kazandıran bir cümle eklenmişti. Buna göre, cep telefonu insan beyninden iki buçuk santim uzaklıkta ve radyoaktif yapısı çalışır halde olduğunda aşırı bir kullanım halinde tehlikeli boyutlara ulaşan bir etkiye sebep olabiliyordu. Genelde cep telefonu çalışır durumda olduğunda kulak hizasında tutulduğundan bu kimseyi ilgilendirmeyecek bilimsel bir veri olarak görünmüştü herkese. Ancak bu veri şu anda iki buçuk santimetre uzaklığındaki dört cep telefonu ile uyuyan Burak'ı fazlasıyla ilgilendiriyordu.</p>

  <p class="normal1">Burak rüyasında denizde gönül eğlendirirken ikinci cep telefonu da çalmaya başladı. Rüyasında cep telefonunun çaldığını duydu ama o, bir rüyanın parçası olduğu için rüyasındaki cep telefonunun çaldığını sanıyordu. Bu yüzden umursamadı telefonu. Zaten bir süre sonra da rüya, gerçek hayatta çalan telefonun sesine adapte oldu ve rüyanın efendisi Burak'ın gerçek hayattaki cep telefonunun <span class="ideitalik1">Halloween</span> melodisini rüyadaki diskodan gelen bir müziğe dönüştürdü. Ardından üçüncü cep telefonu çalmaya başladı. Diğerleri gibi kırmızı göstergesi yanıp sönüyordu. Burak o sırada etrafındaki kızlardan biriyle iyice samimi pozlar içindeydi ve "Hangi münasebetsiz beni rahatsız ediyor?" diye düşünüyordu. Üç cep telefonu son derece senkronsuz bir şekilde farklı melodilerle kulağının dibinde çalıyordu. Kırmızı göstergeleri Burak'ın mayışmış suratına yansıyor ve bir parçası oldukları mantıkdışı sahneye şeytani bir hava katıyorlardı. Dördüncü cep telefonu da çalmaya başladığında Burak "Artık yeter" diye düşünerek kulaklarına tıkaç taktı. Şimdi kızlarla eğlencesi en güzel şekilde devam ediyordu. Artık sıra sekse gelmişti. Dört cep telefonu birbirleriyle son derece uyumsuz bir orkestra gibi çalmaya devam ediyordu. Dördüncü cep telefonu, Burak'ın Ceyda'ya vermeyi düşündüğü, kampanyadan aldığı cep telefonuydu. Göstergesindeki ışık diğerlerine göre çok daha parlaktı. Kıpkırmızı yanıp sönüyordu. Diğerlerinin üçünün toplamı kadar ışık saçabiliyordu. Böylece dördüncünün de katılmasıyla Burak'ın odasında şimdi dijital ve şeytani bir disko topu dönmeye başlamıştı. Burak'ın suratına sadece ışık yansısa iyiydi; ama o ışıklarla birlikte Balçova'da konuşlanmış ana cep telefonu uydu anteninden gelen radyo dalgaları da hücum ediyordu. Dört telefonun olabilecek en iyi –aslında en kötü– noktaya, yani iki buçuk santim ötesine yerleşmiş olduğu gerçeği eklenince Amerikan Elektrikçi ve Elektronik Mühendisleri Kuruluşu'nun 1991 tarihli raporundaki tehlike arz eden bir durum beklenmedik bir biçimde vuku bulmuştu.</p>

  <p class="normal1">Burak rüyasında dalgaların üstünde kulaç atarken gerçek hayatta bir elektromanyetik dalga denizinde yüzüyordu. Halinden memnun olması tamamen rüyanın esir edici gücü yüzündendi. Yoksa günde dört saatten fazla cep telefonu kullanan iş adamlarının rapor ettiği gibi kafasının sağ tarafında yoğunlaşmış bir baş ağrısı çektiğini hissedebilirdi. Ayrıca kafatası ısınmıştı. Annesi ateşine bakmak için alnına dokunsa oğlunun hasta olduğunu sanırdı. Burak ise rüyada bunun farkına başka bir şekilde varmıştı, başına güneş geçtiğini düşünüyordu. Güneşi hafifletmek için kumsaldan şapkasını ve güneş gözlüğünü aldı. Bir nebze kurtuldu güneşin ışınlarından.</p>

  <p class="normal1">Burak bir saattir aynı şeylerin tekrarlandığı bir rüyanın içindeydi ama rüyaların kendilerini belli etmeme gibi bir huyları olduğundan hiç sıkılmamıştı. Bu arada hayalet başka bir boyutta rüyanın monotonluğunu bozmak için elinden geleni yapıyordu. Yeni kızlar ekliyor, yeni mekânlara götürüyordu Burak'ı. Burak'ın rüyası, hayaletin deneyiydi. Ve deneyinin başarısı Burak'ın gördüğü rüyaya bağlıydı. Hayalet hem deneyini hem de rüyayı sabaha kadar uzatmakta kararlıydı.</p>

  <p class="normal1">Elektromanyetik dalgalar yoğun bir biçimde bir canlıya yöneltildiğinde o canlıda bazı olumsuz etkiler yaratıyordu. Her şeyden önce davranış şekillerini etkiliyordu. Çok televizyon izleyen insanların asabileşmesi sadece televizyonda gördükleriyle açıklanamazdı. Aynı şekilde katarakta sebebiyet verdiği ve hamilelikte beklenmeyen deformasyonlara neden olduğu bilimsel bir gerçekti. Bir diğer sonuç da beyinde meydana gelen geçici hafıza kaybıydı. İşte sahip olduğu bu bilgilerin ışığında hayalet, deneyinin sonucunu merakla bekliyordu, acaba bu yan tesirlerden hangisi Burak'ı etkileyecekti. Hamilelikle ilgili olan madde dışında her şey olabilirdi. Hayaletin üzerinde, son zamanlardaki acımasızlıklarına bir yenisini eklemenin heyecanı vardı. Yaptığı her kötülük sıkıcı bir hayalet olma fikrinden uzaklaştırıyordu onu. Kararlıydı, bu defa cehennemin kapısından dönmeyecekti. Daha da önemlisi, varolduğunu ancak böyle anlayabiliyordu. Tuhaftır, insan olduğu dönemden kalma intikam duygusu, öbür dünyada ona hayat veren tek şeydi.</p>

  <p class="normal1">Burak'ın alnı terlemeye başlamıştı. Cep telefonlarının göstergesinden çıkan kırmızı ışınların verdiği ısı ve onların taşıdığı elektromanyetik dalgalar Burak'ın alnını mikrodalga fırın gibi pişiriyordu. Sıcaklık arttıkça rüyanın sıcaklığı da artıyordu; Burak'ın rüyası bir Amerikan rüyası olmaktan çıkmış, bir pornoya dönüşmüştü. Mutluluklarını Amerika'yla bağdaştıran Burak, ideal seksini Almanya'yla bağdaştırmıştı. Bu yüzden rüyasının ilk bölümü bir Amerikan filmiyken, ikinci bölümü bir Alman pornosuydu. Sert, kaba, çirkin, gerçekçi ve eski bir seks anlayışı seziliyordu. Bunun adı RTL seksiydi. Alman kanalları RTL ve SAT1'i izleyerek seksi öğrenen bir neslin temsilcisiydi o ve seks o filmlerdeki gibi olmalıydı. Buna göre, sekste olanlar kadar seksten önce olanlar da önemliydi. Sekse giden yolda diyaloglar hayatiydi, iyi konuşamayanlar bu işi beceremezdi. (Alman pornolarının bir güzelliği de buydu, kahraman her zaman sahneden alnının akıyla ayrılamazdı, hatta çoğu zaman seks girişimi direkten dönerdi.) Olayların geçtiği mekân eski olmalıydı, tenis kortları ve bir yüzme havuzu ile çevrili eski bir malikâne idealdi, eşyalar antik olmalı, görüntü soluk, eskimiş bir suluboya tablosunu andırmalıydı. Jartiyer önemli bir faktördü. Olmazsa olmazlardandı. İç çamaşırlar dantelli, pahalı cinsten ve zor çıkartılabilir olmalıydı. Kadınlar çok güzel olmamalıydı, göğüslerin bir avucun kavrayabileceğinden büyük olmaması caizdi. Seksin olduğu kesinlikle hissettirilmeli ama ayrıntılı gösterilmemeliydi. Zoom yapılmamalı, kameranın orada tesadüfen bulunduğu duygusu izleyiciye geçmeliydi. Rol yapmak önemliydi, seksin tiyatroya en yakın olan hali Alman pornolarıydı. Erkekler çirkin olmalıydı, ya göbekli ya da çok zayıf. Ama şu an Burak'ın rüyasında bir erkeğe yer yoktu. Kendi rüyasında kızlarla sadece o sevişebilirdi. Rüyanın birinci bölümündeki kızlar bu bölümde yoktu, onlar olsaydı bu rüya bir Amerikan pornosu olurdu, Amerikan pornolarını sevmezdi o. Amerikan pornolarında kadınlar kusursuz olurdu, kusursuzluk sahteliği beraberinde getirirdi. Amerikan porno endüstrisi (başta Vivid olmak üzere) seks yaptıkları hissini vermektense onu göstermeyi tercih ederlerdi, bunun için üç dört kamera ve zoom kullanırlardı. Ama sanki seks yapmazlardı, seksin karikatürüydü onlar. Uzaylı Emanuelle de Amerikalıların marifeti değil miydi zaten. Burak için tek Emmanuelle vardı, o da Krista Allen değil Sylvia Kristel'di. Popo dendi mi aklına Jennifer Lopez değil, Tinto Brass'ın kadınları gelirdi. O tüm hayatı boyunca eski RTL filmlerini videoya çekmediği için hayıflananlardandı. Burak'ın porno film zevki ve seks anlayışı eşanlamlıydı.</p>

  <p class="normal1">Kabul etmeliydi bunu: Burak, Türkçe bağıran bir Alman pornocusuydu.</p>

  <p class="normal1"> </p>

  <p class="normal1">Rüyasında hayali kadınların vücutlarıyla terleyen Burak, asıl hayatında cep telefonlarının radyo dalgalarıyla terlemeye devam ediyordu. Aynı anda gerçekleşen bu iki olay aslında birbirinden çok da farklı sayılmazdı. İkisi de bir cinsel deneyimdi. Birinde canlılarla, birinde cansızlarla sevişiyordu. İkisi de cinsel bir haz veriyordu. Hayaletin bu senaryoda payı büyüktü ama öyle ya da böyle Burak, zevk almasa buna devam etmezdi.</p>

  <p class="normal1">Saat sabah sekize doğru Burak'ın ıslak rüyası, gerçek dünyaya bir ıslaklık bağışlayarak sona ermişti. Burak boşalmıştı. Sorulması gereken, hayali kadınlar mıydı bunun nedeni yoksa cep telefonlarının tecavüzü müydü?</p>

  <p class="normal1">Burak uykusuna devam etti. Uykusu ona başka bir rüya vermedi çünkü hayalet çoktan deneyini bitirmiş ve eski bir işini görmek için Bornova'ya doğru yol almıştı. Deneyin sonucunu daha sonra alacaktı.</p>

  <h2 class="kitapickapak" id="calibre_toc_37"><br class="calibre3"/>
  <br class="calibre3"/>
  <br class="calibre3"/>
  34<br class="calibre3"/>
   <br class="calibre3"/>
  6 Mayıs 1999 Perşembe</h2>

  <p class="normal1">Ekonometri hocası Alparslan Dünebakan sabah saat yedide odasındaki bilgisayarın başında soracağı soruları yazıyordu. Final zor olmalıydı, çok zor. Böylece öğrenciler bütünlemeye kalırdı, o da böylece bir sınav kâğıdı başına iki yüz elli bin lira kazanırdı. Buna ihtiyacı vardı. Bir yandan herkesin bütünlemeye kalması durumunda cebine ne kadar gireceğini hesaplıyordu, bir yandan da öğrencilerin ekonometriyi anlayıp anlamadığını sınayan soruları yazıyordu. Zor olmalıydı ama imkânsız bir sınav olmamalıydı, tüm öğrenciler bütünlemeye kalırsa okul yönetiminin dikkatini çekebilirdi. Gerçi bir şey yapamazlardı ama önlem almakta yarar vardı. Soru taktiği basitti: Sınavdan bir hafta önceki derste beşinci bölümden sorabileceğini söylemişti. Ama tabii ki sormayacaktı. Sınavdan sonra etrafını saran öğrencilere "Çocuklar, ben sadece sorabileceğimi söylemiştim, soracağım dememiştim ki" diyecekti. İçindeki kötü adam "Muhahaha!" diye kahkahalar atıyordu. İçindeki iyi adam da yaptığı bu şeyin gerekli olduğuna dair "Maaşımız az, devlet bizi desteklemiyor" türünden bahaneler üretiyordu.</p>

  <p class="normal1">Soruları yazarken geçen hafta odasına gelen büyük göğüslü kıza ipucu diye verdiği bir soruyu unutmamalıydı. Kız sonra odasına gelir ve ona teşekkür ederdi. Belki kız ona o kadar şükran duyardı ki bir kere olsun ikizlerini yalamasına izin verirdi. O kadar isterdi ki o kocaman ikizleri yalamayı. Sadece bir kere. O ikizleri düşününce Alparslan Bey, keşke iki soru verseydim diye hayıflandı kendi kendine. Biliyordu, yine yalayamayacaktı onları. Sonra "En azından ereksiyon olurum, randımanlı bir otuzbir çekerim" diye teselli etti kendini.</p>

  <p class="normal1">Soruları yazmayı bitirdi. Şimdi de yazıcıdan çıkaracaktı. Yazıcı, kâğıdı çekmedi. Alparslan Dünebakan, kâğıdı ittirdi, ittirdi ama yazıcı kâğıdı çekmiyordu. Tüm mürekkebi içine döküyordu. Kâğıdın çıktığı bölüm mürekkepten simsiyah olmuştu. Bir kâğıtla sildi o kısmı, yeniden yazdırmaya çalıştı ama yazıcı belli ki bozuktu. Yazıcıdan anlıyormuş gibi kurcalamaya başladı. Kâğıtların çıktığı bölmeye baktı. Ellerini yazıcıya dokundurmasıyla çekmesi aynı anda oldu. "Amma da soğukmuş bu alet!" diye düşündü şaşkınlıkla. Buz gibi soğuk da değildi ama insan plastikten bir makinenin mermer gibi soğuk olabileceğini tahmin edemezdi.</p>

  <p class="normal1">Alparslan Hoca elindeki soruların kayıtlı olduğu diskete bakarken bu saatte bilgisayarcılar açık değildir, diye düşünüyordu. Zaten Bornova'da nerede bilgisayarcı veya internet kafe bulacağını bilmiyordu. Bu muhite yeni taşınmıştı. Programının değişmesinden nefret ederdi. Değişiklik istemiyordu. Hayatında attığı her adımı önceden hesaplayan biri için bir cihazın bozulması asap bozucu bir şey haline gelebilirdi. Sınav, saat 11.30'daydı. Sınav kâğıdının çıktısını aldıktan sonra altı yüz adet fotokopisini almalıydı. Bu da zaman demekti. Karısına durumu anlattı, arabasına atladı ve üniversiteye doğru yol aldı. Acelesi vardı ama bu yüzünden okunmuyordu. Daha önce de herhangi bir ruh hali onun yüzünden okunmuş değildi. Yüz ifadesi nadiren değişirdi. Öğrencilerinin ona neden ruhsuz dediğini ilk bakışta anlayabilirdiniz. Gözlükleri sanki yüzünün ayrılmaz bir parçasıydı, o iki çerçevenin ardında iki tane donuk göz vardı. Doğru yöne bakmayı beceren bir kör gibi yürüyordu. Reenkarnasyon teorisine karşı çıkanların başlıca kullandığı koz şudur: "Dünya nüfusu artıyor, o zaman ruhların da sayısı mı artıyor, ruhlar da mı çiftleşiyor?" Reenkarnasyonu savunanlar bu noktada ikiye ayrılır: "Evet, ruhlar da çoğalabiliyor" diyenler vardır, bir de "Hayır, ruhlar belli bir sayıdadır, nüfusun arttığı doğru, ama bazı insanlar ruhsuzdur, sadece doğar, yaşar ve ölürler" diyenler vardır. İşte bu ikinci grup, Alparslan Dünebakan'ı teorilerini güçlendirmek için bilim dünyasına sunabilirler, "İşte dünyanın ruhsuz olduğu ispatlanan ilk adamı!" diyebilirlerdi.</p>

  <p class="normal1">Alparslan Dünebakan, arabadan indi, hızla dekanlık binasındaki odasına çıktı. Etrafta kimse yoktu. Saat dokuz buçuğa doğru sınav kurbanları gelmeye başlardı. Ekonometri hocası, odasındaki yazıcıdan sınav kâğıdının çıktısını aldı. Sonra merdivenlerden aşağı indi. Binanın altındaki fotokopicinin kapalı olduğunu görünce şaşırdı, bu saatte hep açık olurdu. Dükkân camının buğulu olması o an pek dikkatini çekmedi. Sherwood'a doğru yeni bir fotokopicinin açıldığı aklına geldi. Oraya doğru yürümeye başladı. Elindeki dosyayı bir hazineymişçesine sıkı sıkı tutuyordu, dosyanın içinde sınav kâğıdı vardı ve bütünleme sınavlarından kazandığı paranın desteğiyle geçen sene arabasının son taksitini son anda yatırdığı düşünülürse bu kâğıt parçası gerçekten ufak bir hazine sayılabilirdi.</p>

  <p class="normal1">Fotokopici açıktı. "Hemen altı yüzer tane istiyorum şundan" dedi. Sonra da ekledi: "Okul size ödeyecek. Ancak benim çekmem lazım, kimsenin görmemesi gerekiyor sınavı." Fotokopici "Siz bilirsiniz hocam" dedi ve geri çekildi. Alparslan Hoca fotokopi makinelerine alışıktı. Yeşil düğmeye bastı ve altı yüz tane kâğıdın çıkmasını bekledi, bir yandan da dükkânın kapısına bakarak, bir öğrencinin girme tehlikesine karşı gözcülük ediyordu.</p>

  <p class="normal1">Fotokopi işe sona ermişti. Alparslan Hoca, altı yüz tane kâğıdı elindeki dosyaya özenle yerleştirdi, para dolu bir bavulu kilitlermiş gibi dosyasını itinayla kapattı ve fotokopiciden dışarı çıktı. Sonunda yazıcısının sabahki sürprizi nedeniyle içine girdiği karmaşadan kurtulmuştu. Sınava daha iki saat vardı. Alparslan Hoca iki büyük binanın arasındaki meydanın hudutlarından adımını attığı anda kuvvetli bir rüzgâr ortaya çıktı. En ufak bir esinti bile yokken kopan bu rüzgârın bir iki saniye devam edeceğini sanan Alparslan Hoca yanılıyordu. Maksadına ulaşıncaya kadar esmekte kararlı, tekinsiz ve soğuk bir rüzgârdı o. Tişört giyenlerin kollarındaki kılların ereksiyonuna neden olabilecek kadar soğuk bir rüzgârdı.</p>

  <p class="normal1">Belli ki rüzgâr sadece bir rüzgâr değildi.</p>

  <p class="normal1">Rüzgârın çıktığı meydanda karşılıklı altı bank, köşelerde korner bayrağı gibi duran dört ağaç ve ortada üniversitenin medarı iftiharı devasa vazo vardı. Bunun dışında bomboştu meydan. Rüzgâr etraftaki ağaçların dallarında veya yerdeki çöpler üzerinde en ufak bir kımıldanma yaratmıyordu. Sanki rüzgârın tek hedefi hocanın elindeki dosyaydı. Hoca yine de soğukkanlıydı, şimdi iki eliyle tutuyordu dosyasını ve isterse f-4 hızında bir hortum çıksın, dosyasını elinden bırakmaya niyeti yoktu. Rüzgâr hocanın ısrarına boyun eğmiş gibi durakladı. Bir anda dosyanın içine saldırdı. Hedef dosya değildi bu defa, hedef içindekilerdi. Ve rüzgâr bir sayfayı dosyanın içinden çıkarmayı başardı. Kâğıt özgür bırakılmış bir kuş gibi dosyadan fırladı ve havada dans etmeye başladı. Hoca paniklemişti, yüzünden okunabilen bir ifade sonunda yakalanabilmişti. Reenkarnasyoncular hayal kırıklığına kapılabilirdi, çünkü konu sınav kâğıdı olunca Alparslan Hoca'nın ruhu kendini göstermişti. Alparslan Bey sınav kâğıdının peşinden çocuk gibi oradan oraya koşturuyordu. Eğer uçmasına izin verse bir öğrencinin eline geçebilir ve bu yüzden yeniden soru hazırlaması gerekirdi. Yedek sorusu da yoktu. Bu saatten sonra hazırlayacağı bir sınav, büyük olasılıkla kolay olurdu. Bunu hiç istemezdi.</p>

  <p class="normal1">Yaklaşık bir dakika boyunca uçan sınav kâğıdının peşinde koştu. Bir defasında epey yaklaştı, ayakkabısının ucuyla tuttu kâğıdı ama tam eğilip almak üzereyken kâğıt yine havalanarak gelişigüzel rotasına devam etti. Bir kere de bir kaleci gibi uçtu, kâğıdın ellerinin arasından yitip gitmesine engel olamadı. Allah'tan okulda kimse yok, diye düşünüyordu ama her an bir öğrenci meydana girebilir ve ekonometri hocasının bir kâğıt peşinde nasıl şaklabanlık yaptığını görebilirdi. "Hayır, kimse görmemeli, bir an evvel yakalamalıyım." Bu motivasyonla iyice hırslandı ve sağa sola iki depar atarak kâğıdı yakalamaya çok yaklaştı. Artık kendini komik bulmuyor, içinde bulunduğu durumu ciddiye alıyordu. Bu kâğıtla onun arasında bir meseleydi! Bu absürd yakalamaca oyunu tamamen kişisel bir prestij meselesine dönüşmüştü. Başka biri yardım etmeye kalksa onu durdururdu. "Hey, bu benle onun arasında, tamam mı adamım?" derdi.</p>

  <p class="normal1">Rüzgârın nasıl hareket ettiğine dair kendi çapında teoriler de uyduruyordu Alparslan Hoca. Bu teoriler onun işine yarayabilirdi. Mesela rüzgârın ani hareketlerinde ortamda çok koyu bir gölge de peydahlanıyordu. Rüzgârla beraber hareket eden yoğun bir bulut kütlesi olarak yorumlamıştı onu. O kara bulutu takip ederek rüzgârın hareketlerini önceden tahmin edebilirdi ama bu da o kadar kolay değildi çünkü kara bulut bir kamuflaj uzmanı gibi davranıyordu, habire saklanıyordu.</p>

  <p class="normal1"> </p>

  <p class="normal1">Kâğıt en sonunda meydanın hemen ortasındaki büyük vazonun çevresini saran ufak havuzun kenarlığında durdu. O da yorulmuş olmalıydı. Yorulan kâğıt değildi, yorulan onu havalandıran rüzgârdı. Alparslan Hoca suratında pis bir sırıtışla kâğıda yavaş yavaş yaklaşıyordu. Ve aniden öne doğru atladı. Rüzgâr bunu fark etti ve son bir güçle kâğıdı yukarı üfledi. Kâğıt gitti ve vazonun göbeğindeki bombenin üstünde durdu. Talihsiz ekonometri öğretmeni şimdi havuzun kenarında dengede durmaya çalışıyordu, kâğıda doğru sıçradı, ama kâğıt da onunla aynı anda zıplamıştı, Alparslan'ın ayakları bir anda boşa gitti ve 20 santim kadar dolu olan havuza düştü. Diz altı ıslanmıştı ama o umursamıyordu bunu. Aklı fikri kâğıttaydı.</p>

  <p class="normal1">Kâğıda baktı, göremedi. Az önce vazonun göbeğindeki bombenin üzerindeydi oysa. "Nerede bu lanet şey!" Kâğıt biraz daha yukarıdaydı. Tam vazonun ağzında ikiye bükülmüş bir şekilde, asılı bir tişört gibi duruyordu. Kâğıdın yarısından azı, vazonun iç tarafına bakıyordu. Alparslan Bey onu orada görünce şok oldu. Bu durumda ne yapmalıydı? Rüzgâr onu eninde sonunda düşürecekti ama üç dakikadır ona kâbus yaşatan soğuk ve güçlü rüzgârın yerinde şimdi yeller esiyordu. Hava molekülleri sanki yer değiştirmekten sıkılmıştı. Bir insanı, dosyasını uçurmakla tehdit eden rüzgâr, şimdi bir poleni bile kımıldatamayacak kadar pısırık görünüyordu. Kara bulut da ortalıkta görünmüyordu. Üç olasılık vardı şimdi: Kâğıt oradan vazonun içine düşebilirdi; bu durumda kâğıtla arasındaki kişisel savaşı kaybetmiş olmanın dışında bir şey kaybetmiş sayılmazdı. Kâğıda kimse ulaşamazdı orada, sınavı da tehlikeye girmemiş olurdu. İkinci olasılığa göre kâğıt oradan diğer tarafa düşecekti. Bu olasılığın en önemli faktörü zamandı. Ne zaman düşecek? Eğer beş dakika içinde düşerse sorun yoktu ama kâğıt oradan bir saat sonra da düşebilirdi, bir saat orada bekleyemezdi, yapacak daha çok iş vardı. Üçüncü olasılığa göre kâğıt orada kalacaktı. Bu üçüncü olasılık en zayıf olanıydı. Her olasılığı iyice kafasında hesapladı, ne de olsa o bir ekonometriciydi, ekonometri burada işine yaramayacaktı da nerede yarayacaktı. Hayatında daha hayati bir karar aşamasında olduğu bir an olmuş muydu? Olmamıştı, o kâğıtla arasındaki hesaplaşma hayatının en önemli dönüm noktası olmaya adaydı. Havuzun kenarına oturmuş, kafasında kendi durumunun hesabını yapıyordu: "Y=b1+b2X'in aralık tahminleri: kâğıt vazonun dışına düşerdi&lt;Y&lt;kâğıt vazonun içine düşerdi, Y=1, standart sapması 0,558. Kâğıt dışarı düşecekti." Buna karar verdi ama standart sapması oldukça yüksekti, tahminin doğruluğunun fena halde sapabileceği anlamına geliyordu bu. Bir yandan da kâğıda bakıyordu. Sınava kadar burada duramazdı. Asistanlarla yapması gereken kısa bir toplantıya gitmesi gerekiyordu.</p>

  <p class="normal1">Çocukluğunu hatırladı, Ayvalık'taki yazlıklarındaki futbol maçlarını. Topları her maçta en azından dört kere ağaca kaçardı ve topu ağaçtan kurtarma operasyonunun kahramanı hep Alparslan olurdu. Tabii o zamanlar onun adı Alparslan değildi, ona Sivri derlerdi. Top ağaca kaçtı mı gözler hemen Sivri'ye bakardı. Sivri'nin olmadığı maçlarda top ağaca kaçarsa bir kişi koşarak Sivri'yi evinden çağırırdı. Ustalığını kanıtladığı iki yöntemi vardı Sivri'nin: Taşla topu düşürmek ve ağaca tırmanmak. İlki daha kolaydı. Keskin nişancıydı o. Ama bazen ağacın kuytu köşelerine kaçardı top. O zaman tırmanmak zorundaydı. Bir maymun gibi tırmanırdı, ağaç dümdüz olmuş, çok dallı olmuş, fark etmezdi. Ama artık Sivri değildi o, Alparslan Bey'di.</p>

  <p class="normal1">Vazoyu iyice inceledi ve kâğıdın vazonun ağzına gitmeden önce durduğu bombeyi gördü. Ayağının tümünü oraya sığdıramazdı ama yine de ayaklarıyla oradan destek alarak kâğıda ulaşabilirdi. Havuzun kenarlığından vazonun on santimlik bombesine doğru uzun bir adım attı. Ve o çıkıntının üzerinde doğrulmayı başardı. Ağırlığını vazonun üzerine veriyordu, böylece arkaya doğru kapaklanmazdı. Dengesini bozmamaya dikkat ederek kafasını kaldırdı ve kâğıdı gördü. Sol koluyla hem dosyasını hem de vazonun şişkin tarafını tutarken, sağ eliyle kâğıda uzanmaya çalıştı. Çok az kalıyordu. Hemen hemen on beş santim kadar. Akrobatlık yaptığı şu anlarda bile dosyasını elinden bırakmamıştı Alparslan Hoca. Dosyasını sağ eline aldı ve bir sopa niyetine onu kullanarak kâğıda ulaşmaya çalıştı. Milim kalmıştı resmen. Dosyayı havada sallıyordu, her seferinde "bu sefer düşecek" diyordu ama olmuyordu. Aklına kravatı geldi. Hafta içi her gün takmak zorunda olduğu kravatı. Gerçi giyim yönetmeliğine göre takmak zorunda değildi ama okulun en ağır adamlarından biri olarak giymemesi ağırbaşlılığına pek yakışmazdı. Ancak şu anki durumunun biraz daha uzaması halinde okulun en ağır adamı okulun en çok dalga geçilen hocası olabilirdi. Kravatını hemen çıkardı ve bir kement gibi sallamaya başladı. Bu yöntemin işe yaramadığını dört kez çevirdikten sonra anladı. Kravatını boynuna gelişi güzel geçirdi. Bunu kabullenmesi gerekiyordu, son bir yöntem kalmıştı geriye. Çok riskliydi ama başarıya gidebilecek tek yol da bu gibi görünüyordu. Başka çaresi yoktu.</p>

  <p class="normal1">Tüm gücüyle zıplayacak, kâğıdı ya tutacak ya da vazonun içine atacak, ardından da havuzun içine düşecekti. Büyük olasılıkla o kadar zor bir hareketten sonra havuzun içindeki dengesini sağlayamayacak, havuzun içine oturacak ve her tarafı ıslanacaktı. Sonuçları kötü olacaktı ama bunu yapmalıydı. Odasında fazla pantolonu vardı. Bir kere, tebeşire eğilirken pantolonu yırtılmıştı, öğrenciler fark etmemişti –çünkü hepsi tahtadaki formüllere bakıyordu–, ama o günden beri odasında yedek bir pantolon hazır etmeye başlamıştı.</p>

  <p class="normal1">Hayatının sıçrayışına hazırlanmaya başladı. Elindeki dosya yük oluyordu ama onu bir yere koyarak riske atamazdı. Alparslan Dünebakan, dakikalardır yerinden bir milimetre bile kımıldamayan kâğıda hayranlıkla baktı. Ona konsantre oldu. Gözlüğünü sağ eliyle burnuna oturttu. Yüksek atlayışa hazırdı artık. İçinden üçe kadar sayacak ve hayatının zıplayışını yapacaktı.</p>

  <p class="normal1">O sırada soğuk bir rüzgâr kimliğinde dolaşan hayalet Alparslan Bey'i izliyordu. Yaşadığı zamanlardan kalma bir intikamın peşindeydi o. Eğitim hayatının bir yıl uzamasına sebep olan ikinci hoca oydu. İlki vergi hukuku hocasıydı ve onun hesabını dün görmüştü. Şimdi sıra ekonometricideydi. Her şey istediği gibi gidiyordu. Öğrencilerin Alparslan Bey'i şu haliyle görmesini isterdi ama Alparslan Bey öğrencilerin önünde daha da beter bir duruma düşecekti, o yüzden sabretmeliydi. Planı kusursuz işliyordu ve hoca giderek esas tuzağa daha çok yaklaşıyordu. Hoca içinden üçe kadar saymaya başlarken hayalet hızla vazonun olduğu yere doğru ilerledi.</p>

  <p class="normal1">O, rüzgârdı, fırtınaydı, kasırgaydı...</p>

  <p class="normal1">Alparslan Bey bir, iki, üç dedi ve zıpladı. Onun yaşındaki biri için beklenilmeyecek bir başarıydı, kâğıda elleriyle ulaştı, sıkıca tuttu onu. Bu hareketlerin hepsi saliselerle ölçülebilecek anlarda oluyordu elbette. Kâğıda ulaştıktan sonra yere düşeceğini sanıyordu, ne de olsa alması gereken şeyi almıştı, şimdi yerçekimi olaya el koyabilirdi.</p>

  <p class="normal1">Ancak işler istediği gibi yürümedi.</p>

  <p class="normal1">Tekrar baştan alırsak; Alparslan Bey zıpladı, kâğıdı tuttu, bir rüzgâr da peşinden gitti, ayakkabılarından yukarı doğru ittirdi hocayı, hocanın sıçrayışı eğimli bir şekilde devam etti, öyle ki kafası vazonun ağzındaydı, sonra karanlık oldu, kafası vazonun içindeydi, rüzgâr bir daha esti ve ayakları da vazonun ağzına doğru yaklaştı, hoca ayaklarını açarak bu durumda kalmaya çalıştı ama rüzgâr bir girdap gibi hocayı karanlığa çekiyordu. Rüzgar son kez esti ve Alparslan Bey'in ayakları buna dayanamadı. Hoca yüzüstü vazonun içine düştü.</p>

  <p class="normal1">Hayalet içinden şöyle bağırdı: "Basket!"</p>

  <h2 class="kitapickapak" id="calibre_toc_38"><br class="calibre3"/>
  <br class="calibre3"/>
  <br class="calibre3"/>
  35</h2>

  <p class="normal1">Saat dokuz buçukta Sherwood diye tabir edilen koruda bir ağaç altında Umut, Güldem'i bekliyordu. Bir yandan da elindeki <span class="ideitalik1">Ekonometri</span> kitabına göz gezdiriyordu. İktisat bölümüne kazara girenlerdendi o. Lise sonda tercihlerine ne yazacağını hiç bilmiyordu. Geleceğe dair hiçbir fikri yoktu. Zaten on sekiz yaşındaki birinin geleceğini nasıl olup da şekillendirebildiğine şaşıyordu. Hiçbir amacı olmadığı için çoğunluğun yaptığı gibi işletme ve iktisatla doldurmuştu tercihlerini, sonunda Dokuz Eylül Üniversitesi İktisat'ı kazanmıştı. Ancak o iktisadın anlamını bile bilmiyordu, bir arkadaşı: "Kutlarım Ekonomi'yi kazanmışsın" demişti. O da "Hayır ben İktisat'ı kazandım" diye düzeltme gereği duymuştu. Arkadaşı kahkahayı patlatmıştı tabii "İkisi de aynı şey oğlum" dediğinde Umut'un başından kaynar sular dökülmüştü. Ekonomi ona göre parayı sevme sanatıydı. Dokuz Eylül Üniversitesi'ndeki dört sene boyunca bu önyargısını değiştiren bir şey görmedi. Dört sene boyunca yaptığı yanlış tercihin de arkasında durdu ve iktisat okumaya devam etti. Amacı en azından genel kültür olarak iktisatı öğrenmekti. Çünkü ne de olsa iktisat, hiçbir zaman öğrenmek istemeyeceği ama sinemadan, edebiyattan, futboldan çok daha hayati bir bilgi sayılırdı. Ama maalesef mezun olmasına ramak kalan şu günlerde hâlâ ekonomi haberlerinden bir şey anlamıyordu. Banka işlemlerini babasına sormadan yapamıyordu. En kötüsü de para saymasını bile bilmiyordu. Para üstlerini yanlış aldığının farkına varamıyordu. <span class="ideitalik1">Para</span> isminde bir ders kitapları vardı ama onun esas ihtiyaç duyduğu "Para Saymak" adlı bir kitaptı. Para sayamayan bir iktisatçı olabilir miydi? Bu düşünceleri aklından geçirirken Güldem'in uzaktan geldiğini gördü. Ne de güzel bir kızdı. Bu fikrin aklına gelmesiyle kendine küfretmesi bir oldu, o Gökalp'in aşkıydı.</p>

  <p class="normal1">Güldem, günah çıkartmak için rahibin odasına doğru yol alan biri gibi yürüyordu. Hem itiraf etmek hem de arınmak için. Elindeki dosyada yaşadığı olayların bir bakıma kanıtları olan yazılar vardı. Onları eski çağa ait keşfedilmemiş bir toplumun izlerini bulan bir arkeolog veya en kritik delilleri elinde tutan bir avukatın dikkatiyle taşıyordu. Ürkek bir hâl vardı üzerinde. Yeni doğmuş bir kedi yavrusunun etrafındaki devlere bakması gibi korkak bir ifade kazanmıştı yüzü. Ne zaman nereden çıkacağı belli olmayan yabancı bir varlıktan duyulan korkuydu bu. Etrafında her gün daha fazla korkuluk görüyordu.</p>

  <p class="normal1">Dün gece hayalet ona yeniden bir rüya yaşatmıştı. Sabah uyandığında yüzünde bir gülümseme olduğunu hatırlıyordu, gülümseme rüyanın artığıydı ama rüyasını diğer hayalet yapımı rüyalardaki gibi çok net anımsamıyordu. Bu yüzden de günlüğüne yazamadı. Sadece uyurken iyi vakit geçirdiğini biliyordu. Ancak uyandıktan sonra her dakika üstüne yeni bir yük biniyordu, bu sadece hayatın, derslerin ve ailenin yüklediği yükler değildi, başka bir şeyler de vardı, sanki başkalarına yaşatılan korku oyunlarının cezaları onda bir iz bırakıyordu. Şebnem'in, Ceyda'nın, Lütfü'nün, Burak'ın başından geçen olayların hiçbirini bilmemesine karşın, hayaletin onlara bulaştığını hissedebiliyordu ve sanki hayaletin oyunlarına göre korkuyu onlar değil o yaşamalıydı. Umut'u ağacın altında görünce ona da bir şey olabileceğinden korktu, belki de ona yaklaşarak Umut'u da tehlikeye atıyordu. Belki de Güldem yürüyen bir lanetti.</p>

  <p class="normal1">Merhabalaştılar ve karşılıklı oturdular. Bir süre, o gün konuşan tüm öğrencilerin yaptığı gibi Ekonometri'nin ne kadar saçma bir ders olduğundan söz ettiler. Güldem sonra derin bir soluk alarak esas konuya girdi. Olayların başlangıcı olan, omzunda başlayan görünmez davul solosundan başladı anlatmaya. Sonra şarkısına eşlik eden sesi, "hayal-et" kelimesini ortaya çıkaran bulmacayı, Ersin'in arabada sıkışmasını, tiyatroda ona oynanan düşsel piyesi, posta kutusunda bulduğu iki faili meçhul hikâyeyi, Murat'ın kafasına çarpan vantilatörün hayaletin işi olabileceğini ve diğer ufak ayrıntıları anlattı. Şebnem'in olayını üstü kapalı bir şekilde geçmeyi başardı, Umut da o konuyu deşmeyerek Güldem'in içini rahatlattı. Umut ne diyeceğini şaşırmıştı. Her zaman doğaüstü bir olayla karşılaşmak isterdi, bu öyle bir arzuydu ki insanlar meteor yağmuru dönemlerinde gökyüzüne yıldız kayması için bakarken o UFO arardı gökyüzünde. Umut uzaylıların kötü olması gerektiğini düşünürdü. Akıllıydı onlar, fazlasıyla akıllılardı, bu yüzden kötü olmalılardı, çünkü iyi olmak için çok zekâ kullanmaya gerek yoktu. Ama yine de korkmazdı onlardan, bir uzaylı tarafından öldürülmeyi isterdi, yeter ki bir tane uzaylı görebilsin. Şimdi de bir hayalet ihtimali vardı. Ancak hayaletlere pek ilgisi yoktu. Filmlerdeki hayaletlerle gerçek hayattaki hayaletlerin birbirinden çok farklı olacağını düşünüyordu. <span class="ideitalik1">Poltergeist</span>'taki görkemli hayalet figürü ve inanılmaz geçit kapısı olmazdı gerçek hayatta. Veya <span class="ideitalik1">Ghost Busters</span>'daki hayaletler gibi eğlenceli de olamazlardı. Daha sıradan şeyler olurdu hayaletler. Geçenlerde televizyonda zap yaparken, eski bir köşkün güvenlik kamerasında bir hayaletin gözüktüğüyle ilgili bir habere rastlamıştı. Yaklaşık iki saniye boyunca güvenlik kamerasının kaydettiği görüntüde bir buğulanma oluyordu. Bir yerlerden çıkan bir gaz bulutuna benziyordu. Tuhaf bir şeydi ama çok da ilginç sayılmazdı. Ya bir film hatasıydı, ya bir film hilesiydi ya da bir hayaletti. Ama sorun da işte buydu; hayaletlerin filmlerdeki kadar korkunç ve görkemli olmalarına imkân yoktu. Sinema veya edebiyatın gücüydü bir hayaleti hayalet yapan. Bu yüzden Güldem'in bir eski çağ canavarıyla veya bir kurt adamla karşılaşmasını tercih ederdi. Onlar daha gerçekti. Onlarla mücadele etmeyi tercih ederdi. Düşüncelerini Güldem'e aktarmadan önce Güldem'in söz ettiği hikâyelere ve onun günlüğüne bakmak istedi. Güldem, günlüğünü yanında getirmişti. Davasının en önemli delili yaşadıklarıydı ve yaşadıklarını en iyi günlüğü anlatabilirdi.</p>

  <p class="normal1">Umut önce hikâyelere baktı. Hikâyeler bildiği hikâyelerdi, Gökalp yıllar önce bu hikâyeleri ona da okutmuştu. Bu yüzden Güldem'in günlüğü daha fazla önem taşıyordu. Günlüğü aldı ve okumaya başladı. Hızlı bir okuyucuydu. Şaşkınlığını da gizleyemiyordu. Güldem'in yazı dili fazlasıyla Gökalp'inkini andırıyordu. Güldem'in hayaletin gözlerine girerkenki benzetmesi, toprağın yıldırımı çekmesi gibi aniden Umut'un dikkatini çekmişti. Günlüğün önemli yerlerini hızla okuduktan sonra sordu: "O iki kara elipse doğru <span class="ideitalik1">2001 Uzay Macerası</span>'ndaki astronotun Jüpiter'deki siyah kütleye yaklaşması gibi yaklaştım, diye yazmışsın. Sen <span class="ideitalik1">2001</span>'i izledin mi?" Güldem günlüğüne yazdığı o kısmı okuduğunda kendine aynı soruyu sormuştu ve yanıtı Umut'a söylediğiyle aynıydı: "Emin değilim." Umut okul dergisine yazdığı bir makaleyi anımsadı ve ister istemez orda yazdığı cümleleri Güldem'e söyledi: "Yazmak uçmak gibidir. Bazen yere konana kadar ne yaptığını bilmezsin. Senin yazdıklarında da bunu gözlemledim. Yazma eylemi en güçlü uyuşturucudan daha etkilidir. Müziği aç, eline kalemi al ve yazmaya başla. İşte kafayı bulmanın en masrafsız formülü. O yüzden bunu sormak zorundayım, yazdıklarının tamamen gerçeği yansıttığına eminsin değil mi?" Güldem durdu. Kendini yargılanıyor gibi hissetti. Ama yazdıkları tamamen doğruydu, bundan emindi. "Evet" dedi. Umut ona inandı. "Sana inanıyorum" dedi. "Ama ne yapacağımı bilemiyorum" diye de ekledi. Uzun bir sessizlikten sonra Umut Güldem'e Gökalp'in intihar mektubunun yanında olup olmadığını sordu. Güldem yanında getirmişti mektubu. "Belki bu mektuptan bir ipucu yakalayabiliriz" dedi Umut. Ve mektubu okumaya başladı. Umut'un yüz şekli mektubu okurken sürekli değişiyordu, en yakın arkadaşının ölmeden önce yazdığı en son şeyi okumak çok zordu. O yine de profesyonel bir paranormal vakalar dedektifi gibi soğukkanlılığını korumaya çalıştı ve mektubu herhangi bir aşırı duygu yaşamadan bitirmeyi başardı. Mektupta özellikle bir paragraf dikkatini çekmişti.</p>

  <p class="indentmetin">Sana bir mirasım var. Bu, bundan sonra aklında tutman gereken bir bilgi. Bilgi şudur: Bu yazdıklarımı bir intihar mektubu olarak görme. Derler ya "Her intihar mektubu bir aşk mektubudur" diye. Aslında "Her intihar mektubu bir aşk romanıdır" aynı zamanda. Yani bu aldığın son mektup sana daha önce yazdıklarımdan çok farklı değil. Bu da bir aşk mektubu, bu da bir hikâye. Sen de biliyorsun, bazen kitaplara kendini fazla kaptırıyorsun. Bunu bu defa yapma. Gerçek veya değil, yaşanmış veya yaşanmamış, ölüm var ya da yok, fark eder mi, her şekilde hepsi hikâye değil mi? İşte, bu bilgileri lades gibi aklında tut, hiç unutma. Hem kendini iyi hissetmeni sağlayacak, hem de bundan sonraki hayatında çok işine yarayacak. İnan bana.</p>

  <p class="normal1">Umut bu paragrafı içinden bir kere daha okuduktan sonra "Burada sanki gelecekte yaşayacakların için sana kılavuzluk ediyor. Bir takım şeyler olacak, sakın kendini bunlara bir kitaba kaptırdığın gibi kaptırma, yaşacaklarını yok say, diyor. Ya da belki de bu paragraf sadece intihar olayından sonra senin yaşayacağın üzüntüye karşı bir uyarı. Gerçekten bilemiyorum ne diyeceğimi, bu yazılardan başka bir şey çıkartamıyorum" dedi. Güldem "Benim de o paragraf bazen dikkatimi çekiyor, hatta bazen tüm bunların gerçek olmadığını düşünüyorum. Ya da gerçek olsa bile 'Ha gerçek olmuş, ha hikâye olmuş' ne fark eder" dememe neden oluyor. Evet, bir anlamda yardımcı oluyor. Ama başına gelen her olayla beraber bu, tesirini kaybediyor. Çünkü her olay bir öncekinden daha gerçekçi ve daha acı verici oluyor" diye yanıtladı onu. Ve kısa bir hıçkırık nöbetinden sonra devam etti:</p>

  <p class="normal1">"Bundan kurtulmam lazım. Ersin'e söyleyemedim bunu. Bana inanmaz zaten. Söylersem beni bırakacağından korkuyorum. Diğer arkadaşlarım zaten benden kopma aşamasında. Eğer böyle bir şeyin varlığından söz edersem benden iyice kopacaklar. Buna izin veremem. Yalnız kalmak istemiyorum."</p>

  <p class="normal1">"Seni anlıyorum. Bence onlara söylemelisin. Onların da başı belada gibi gözüküyor."</p>

  <p class="normal1">"Söylersem benden uzaklaşacaklar, her şeyi bana bağlayacaklar. Sınavlarındaki başarısızlıklarını, ilişkilerindeki bozuklukları, aileleri ile olan problemleri... Her şeyi ama her şeyi. Hayaletten kurtulmam gerekiyor."</p>

  <p class="normal1">"Ama nasıl?"</p>

  <p class="normal1">"İşte bu yüzden sana geldim. Bana yardım et. Sen çok film izliyorsun. Bir hayaletten kurtulmanın yolları sadece filmlerde vardır. Bir üfürükçüye gidip ondan yardım isteyemem ya."</p>

  <p class="normal1">"Sorun da bu işte. Hayalet kavramı ayrıcalıklı bir kavram. Eğer bir cismin içine şeytan girerse Excorsist bulursun veya farklı yöntemlerle şeytanı çıkarmaya çalışırsın. Eğer söz konusu yaratık bir vampirse filmlerin öğrettiği çok şey vardır. Sarmısak, haç, güneş ışığı, Latince dualar gibi... Ya da kurt adam için kullanılan gümüş kurşun olayı. Ancak hayaletleri yenme konusunda filmler çok mantıklı yöntemler önermez. Zaten hayaletler de çok mantıklı varlıklar değildir. <span class="ideitalik1">Ghost</span> filmini hatırla, Patrick Swayze hayaleti oynuyordu, iyi bir hayaletti ama bir hayalet olarak bir adamın ölümüne neden oluyordu, buna karşın cennete gidiyordu. <span class="ideitalik1">Hayalet Avcıları</span>'nı hatırla, şu sosis adam olayı falan. Bu senaristlerin bir çıkmaza girmesi sonucunda yaratmak zorunda kaldıkları absürd bir şey değildi. Tamamen hayalet felsefesine uyuyordu. Hayaletler genelde saçmalar. Onları yenmek de işte bu yüzden zor. Şeker Adam'ı ve Freddy'i bilirsin, onlar da bir tür hayalet sayılır ve yenilmezler, yenildiğini sansan bile geri gelebilirler. Korku filmlerinin devam filminin yapılması bu yüzdendir. Hiçbiri ticari değildir, çoğu devam filmi zaten zarar eder. Ama korku karakterleri fiziksel ve manevi olarak o kadar yenilmezdirler ki, bir süre sonra imajları film yapımcılarının üzerinde büyür."</p>

  <p class="normal1">"Bir çaresi olmalı."</p>

  <p class="normal1">"Yine <span class="ideitalik1">Hayalet Avcıları</span>'nı hatırla, bu film bir komedi filmi gibi görünmesine karşın hayalet yakalama konusunda en fazla ders veren filmdir. Adamlar tuhaf elektronik aletlerin içine çekiyorlardı hayaletleri. Bizim bunlardan yapmamıza imkân yok. Köşedeki bakkalımızdan sarmısak alabiliriz ama bir proton çantası alamayız. <span class="ideitalik1">Evil Dead</span>'i hatırla. Orada da aynı şey. Bir kitap vardı. Onun sayesinde her şey başladı ve onun sayesinde sona erdi. Elimizde böyle büyülü bir kitap da yok. Bir sahafta bunlardan birini bulamazsın. Hatırlamaya çalışıyorum; <span class="ideitalik1">Poltergeist</span> vardı, o filmde de uzman bir ruh çıkaran buluyorlardı, İzmir'de telefonla bu türden insanlara ulaşamazsın. Veya diğer hayalet filmlerini düşün... Hayaletler sadece filmlerde yenilir, hatta çoğu zaman orda da yenilmezler. Hayaletleri ancak bir sonraki bölüme kadar yenebilirsin. Gerçek hayattakileri ise yenmene imkân yok. Teoride ve pratikte onlar ruhtur. Bir ruhla bir zombiyle dövüşür gibi dövüşemezsin. Gelirler, bir hayalet gibi davranır ve giderler. Olay bundan ibaret."</p>

  <p class="normal1">"Beklemek mi zorundayım, yani ne zaman gidecek diye beklemeliyim, öyle mi?"</p>

  <p class="normal1">"Sanırım öyle. Benim aklıma başka bir şey gelmiyor. Bir de şu var, bana hak vereceksin ki eğer gerçekten bir hayalet avlama yöntemi bilsem bile bunu sana söyleyemezdim. Çünkü iddiana göre bu Gökalp'in hayaleti. Bilirsin, Gökalp benim arkadaşımdı. Ona karşı bir şey yapamam."</p>

  <p class="normal1">"Ya sana da kötü şeyler yapmaya başlarsa."</p>

  <p class="normal1">"Yapmaz. Hayaletler, insanların saçmaladığı konularda saçmalamaz genellikle. Bu arada bence diğerlerine söylemelisin, onlar da önlem almalı."</p>

  <p class="normal1">"Hayır bu olmaz! Benimle konuşmazlar. Bırakırlar beni. Yalnız kalırım..."</p>

  <p class="normal1">Güldem son cümlesini söylerken bir anda ağlamaya başladı. Elleriyle nazikçe sildi gözyaşlarını, kendini toparladı ve hıçkırıklarını dizginledi. Ama Güldem, Umut'un gözlerine o üç saniye içinde o kadar inanılmaz pozlar vermişti ki Umut adeta apışıp kalmıştı. Tam anlamıyla sersemlemişti. Beyninin bir deklanşörü olsaydı o güzel pozları yakalamak için üç saniyede yüz kere basmak isterdi düğmeye. Ama kendine hâkim olmalıydı, o Gökalp'in hayaliydi.</p>

  <p class="normal1">Ve hayaletlerin hayallerine dokunmak iyiye alamet değildi.</p>

  <p class="normal1">"Neyse, pardon. Anladım. O zaman beklemeliyim. Onun gitmesini beklemekten başka çarem yok" diyerek sessizliği bozdu Güldem.</p>

  <p class="normal1">"Üzgünüm. Yardımcı olamadım."</p>

  <p class="normal1">"Herkesten daha çok yardımcı olduğuna emin olabilirsin."</p>

  <p class="normal1">"Eyvallah. Benim gitmem lazım, bir arkadaş bana ekonometri çalıştıracaktı. İstersen sen de gel."</p>

  <p class="normal1">"Sağ ol, ben tek başıma çalışırım, az sonra Ersin gelecek zaten. Beni merak etme. Sherwood dolmaya başladı. Kalabalıkta olunca korkmuyorum" dedi Güldem.</p>

  <p class="normal1"> </p>

  <p class="normal1">Umut, Güldem'den ayrılırken nedense kendini çok iyi hissediyordu, tam filmlerdeki bilge adamlar gibi konuşmuştu. İyi oynamıştı rolünü. Memnundu kendinden. Sonra bir anda bu tip karakterlerin filmlerde öldüğünü ve diğer karakterleri yalnız bıraktığını anımsadı. Kendini bir film içinde olduğuna o kadar ikna etmişti ki bu düşünce onun dehşete kapılmasına neden oldu. Ancak sonra Gökalp aklına geldi, Gökalp hayalet değil zombi bile olsa onun kılına dokunmazdı. Bir arkadaşının askerden döndüğünü öğrenen birinin sırıtması vardı şimdi Umut'un yüzünde, onu görmemişti –göremezdi de– ama sevinmişti.</p>

  <p class="normal1">"Vay kanka, döndün ha, amma değişmişsin ya, ama hâlâ aynı kıza âşıksın değil mi? Adam olmazsın valla sen" diyordu gülerek.</p>

  <h2 class="kitapickapak" id="calibre_toc_39"><br class="calibre3"/>
  <br class="calibre3"/>
  <br class="calibre3"/>
  36</h2>

  <p class="normal1">Bu sırada Alparslan Dünebakan dev vazonun içinde <span class="ideitalik1">Superman</span> başta olmak üzere fantastik filmlerde sıkça kullanılan görünmez duvar içinde sıkışma fantezisinin yeni bir versiyonunda mecburen yer alıyordu. Zavallı hoca, vazonun içine düştüğü anda iki büklüm ayağa kalkarak sürekli bağırmıştı. Ancak bu hiçbir işe yaramıyordu. Vazonun içinde öyle bir akustik vardı ki –ya da megatron alaşımlı lazer kalkanı– sesi hiç duyulmuyordu. Sanki vazonun daralan yerinde görünmez bir ses duvarı (ya da megatron alaşımlı lazer kalkanı) vardı, ses oraya çarpıp hocanın kulaklarına yankı olarak geri dönüyordu. Yine de hoca inatla devam etmişti bağırışına. Fakat bir süre sonra terk edilmiş bir evde unutulmuş alarmlı bir saat gibi pili bitene kadar bağırmanın bir anlamı olmadığını anladı ve sustu.</p>

  <p class="normal1">Peki buraya nasıl düşmüştü? Geriye dönüp o zıplama anında olanları anımsamaya çabaladı. İyi ve yüksek bir sıçrayıştı, bunu kabul ediyordu, hatta bununla övünüyordu ama yüksek atlama şampiyonu rekortmen bir atlet bile bu vazoya girmeyi başaramazdı. Düşünce balonundan o balona sığmayacak kadar çok düşünce geçiyordu. Gerçek şuydu ki zıplama esnasında kâğıdı aldıktan sonra somut bir cüssenin onu ittiğine yemin edebilirdi, evet itmişti, hem de iki kere. Böyle bir şeyin olduğunu bilir ya da bilmezsiniz. O biliyordu. Bir şey, ona düşman olan bir şey onu ittirmişti. Kim ona düşman olabilirdi ki? Herkesle iyi geçinirdi Alparslan Hoca. Diğer hocalarla, dekanla, rektörle, sekreterle, komşularıyla, eşiyle, çocuklarıyla, çocuklarının arkadaşlarıyla, herkesle iyi geçinirdi.</p>

  <p class="normal1">Öğrenciler dışında herkesle.</p>

  <p class="normal1">Açlık da kendini hissettirmeye başlamıştı, midesinden kanalizasyon borularından çıkan uğultulara benzer sesler geliyordu. Yazıcıdaki problem nedeniyle evden sekize yirmi kala çıkmak zorunda kalmıştı. Kapıcı ekmek ve gazeteyi getirmek için saat sekize on kalayı beklerdi. Bu yüzden de bir iki bisküvi dışında şu an midesinde öğütülmekte olan başka bir şey yoktu. Bisküviler de Allah'ın rahmetine kavuşmuş olmalıydı ki midesi tuhaf gürültüler üretiyordu. Vazonun tepesinden biraz güneş ışığı sızıyordu. Henüz saat on olduğundan tam tepede durmuyordu güneş. On ikide tam tepede duracak ve vazonun içi ışıkla dolacaktı. Alparslan hoca sıkıntıdan nelere sevindiğine şaşırdı. Yeri yoklayarak yiyebileceği bir şey aradı. Bir takım kâğıt çöpler vardı. Bir de demir paralar, öğrenciler vazoyu basket potası olarak kullanmayı denemişlerdi herhalde. Vazonun üniversite dekanlığına önerildiği günü hatırlıyordu. Saydam Seramik'in reklamı olacaktı bu ve üniversite maddi bir kazanç sağlayacaktı. Bu kazancın bir kısmını da cebe atmanın yollarını biliyordu. Dekan bir türlü karar verememişti, bir meydanları vardı ama ortası bomboştu. Atatürk heykeli konabilirdi oraya ama bu da çok mu klasik olacaktı acaba? Öğrenciler enteresan bir vazoyu sevebilirdi ama sevmeyebilirdi de, yeni jenerasyonun ne seveceği belli olmuyordu ki. Dekan sonradan öğretmenlerin arasında bir kâğıt dolaştırdı. Vazoyu isteyenler kâğıda imza atıyordu. Alparslan hoca da imza atmıştı. Şimdi o güne lanet yağdırıyordu ve de tabii ki kendine. Acaba o zaman bunun içine düşeceğini ve orada sınav kâğıtlarıyla hapis kalacağını aklının ucundan geçirebilir miydi? Sadece ama sadece sinirden güldü.</p>

  <p class="normal1">Saatine baktı, onu çeyrek geçiyordu.</p>

  <h2 class="kitapickapak" id="calibre_toc_40"><br class="calibre3"/>
  <br class="calibre3"/>
  <br class="calibre3"/>
  37</h2>

  <p class="normal1">Alparslan Hoca devasa bir vazonun içinde hayatında <span class="ideitalik1">flashbackler</span> yaparak oyalanırken onun öğrencilerinden biri olan Lütfü, arabasıyla üniversiteye doğru ilerliyordu. Zor bir gece geçirmişti. Sayıların dilini anlamaya başladığını biliyordu, o yüzden uyumak istemiyordu. Uyku sırasında, ona bahşedilen bu kutsal yeteneği kaybedebilirdi. Lütfü de ona lütfedilen yeteneği kaybetmemek için uzun bir süre yatağının üzerinde öylece oturdu. Gördüğü her sayı –saatinin üzerindeki sayılar, duvarda asılı duran duvar takvimindeki sayılar, hatta sevdiği bir tişörtten sarkan etiketin üzerindeki minik sayılar– Lütfü'nün gözlerinin köşesinde dijital bir ışıltıya dönüşüyor ve birtakım anlaşılmaz gösteriler yapıyorlardı. Lütfü dikkatle izliyordu ama henüz onlara bir anlam verememişti. Eninde sonunda anlamlarını çıkaracaktı. Bunu başarabilmesi için iki kilit kelime vardı: Konsantrasyon ve dikkat. Hayvanların Tarzan'la konuşması gibiydi bu durum. Sayılar hem canlı olduklarını gösteriyor, hem de ona bir şeyler söylemeye çalışıyordu. Bu hayatın anlamı da olabilirdi, borsayla ilgili bir kehanet de olabilirdi. Lütfü'ye "Hangisini istersin?" diye sorsalar, büyük olasılıkla o, ikincisini tercih ederdi.</p>

  <p class="normal1">Sanal bir gösteriydi onun izlediği ve her dakika Lütfü, gösteriye daha çok hâkim oluyordu. Yatıp, gözlerini kapatıp uyusa da ona bahşedilen yeteneği kaybetmeyeceğini artık biliyordu. O sayıların efendisiydi, uyanınca daha da güçlü olacaktı. Çok sakin bir hareketle yatağına uzandı ve gözlerini kapattı.</p>

  <p class="normal1">Sayıların efendisi, bütün gece uykusunda sayılarıyla beraberdi.</p>

  <p class="normal1"> </p>

  <p class="normal1">Sabah kalktığında ilk gördüğü, birden on ikiye kadar olan sayılardı, bir kısmı yastığının, bir kısmı ise şifonyerin üzerindeydi. Sanki Lütfü'nün uyanışını bekliyorlardı çünkü o gözlerini açtığı anda hepsi geriye sıçrayarak saatinin içine döndüler. Lütfü mutluydu, yeteneğini uykuda kaybetmeyeceğine inanıyordu ve kaybetmemişti de. Gördüğü her sayı ona hevesle bir şey anlatmak için can atıyordu ve kendilerini efendilerine belli etmeye devam ediyorlardı.</p>

  <p class="normal1">Lütfü'nün araba kullanması iyice zorlaşmıştı. Sayılar görüntüsünü işgal ediyordu. Lütfü bunu seviyordu ama yağmuru ne kadar severseniz sevin araba kullanırken silecekleri kullanırsınız. Ve bu sayıları süpürecek bir silecek henüz icat olmamıştı. Kronometre göstergesinin sayıları da başına bela olmuştu. Arabanın içinde dolaşıyorlardı. Dönüyorlardı kafasının etrafında. Yola bakmalıyım, yola bakmalıyım diye tekrarlıyordu içinden Lütfü. Bunu başarmak zaman geçtikçe zorlaşıyordu, sayıların gölgesinde önünde uzanan yol zamanla gözünde daha da büyüyordu. "Bitsin artık bu yol!" diyordu içinden. Yolun hangi tarafında olduğundan bile emin olamıyordu. Hayatında artık tek bir mihenk taşı vardı, o da sayılardı. Bu yüzden hızının ne olduğunu bilebiliyordu, hatta bunun için kronometre göstergesine bakmasına gerek yoktu, sayılarla arası hiç olmadığı kadar iyiydi. Ne kadar yol kat ettiğini tam olarak tahmin etmek için de kronometre göstergesine bakmasına gerek yoktu, geçen kilometreleri iyice hissediyordu, o canlı bir hesap makinesiydi. Zamanı da biliyordu, her saniye değişimini içinde duyumsayabiliyordu. Ama sayıların bulaşmadığı işlerde eli ayağına karışıyordu. En önemli soru, yolun hangi tarafında olduğuydu. Yanındaki arabalarla aynı hizada gittiği sürece büyük bir sorun olmazdı ama bir viraja girince işi oldukça zor olacaktı.</p>

  <p class="normal1"> </p>

  <p class="normal1">Saat onu yirmi beş geçe inanılmaz bir şey oldu. Gözleriyle gördüğü gerçek hayat kadrajının altından borsa şeritleri geçmeye başladı. Bunu önce sayıların ona yaptığı bir şaka olarak algıladı, "Bırakın dalgayı" bile dedi yüksek sesle, ardından bantlara serap muamelesi yaptı ve gözlerini kapatıp açarak gerçekliğe dönmeye çalıştı. Ama gerçeklikle düş, hayatla kâbus Lütfü için çoktan birbirine girmişti bile. Bu karabasanı düş olarak algılayan Lütfü, arabanın içinde olmasa sevinçten ne yapacağını şaşırırdı. Saat 10.30'da borsanın gündüz seansı başlayacaktı ama o saat 10.25'ken olacakları görebiliyordu. Zengin olabilirdi. Şimdiden "Borsanın Kralı" başlıklı gazete yazılarında fotoğraflarını hayal edebiliyordu. Kim demişti ona, "Hayalleri yok" diye, hayallerini gerçekleştirebilecek bir konumdayken pekâlâ Lütfü de hayal kurabilirdi. Hem de en güzelinden.</p>

  <p class="normal1">İçinden yükselen kahkahalar şimdi arabanın içine taşmıştı. Aslında arabaya bindiği zaman rotasını üniversiteye doğru çizmişti ancak bu mucizeden sonra borsaya gitmemesi salaklık olurdu. Bir borsa kralı okulu bitirmiş bitirmemiş, kimin –hangi kızın– umurunda olurdu ki? Rotasını borsaya çevirmeye karar verdi.</p>

  <p class="normal1">Ama bu sandığından daha zor olacaktı. Yön duygusu tamamen kaybolmuştu. Düz gittikçe bir problem yaşamıyordu ama sağ ve sol ne taraftaydı, anımsamıyordu. Sayıların sağa sola ilerlemeyeceğini, ya ileri ya geri gidebileceklerini düşündü. Bir sayı olma fantezisi iyice kabak tadı vermişti ve bu acayip düş, kendisine pahalıya patlayacak gibi görünüyordu.</p>

  <p class="normal1">Pahalılık kavramı göreceliydi, rakamlar daha kesindi ve kesin olan rakam 1 milyar 250 milyon idi. Bu fantezi Lütfü'ye 1 milyar 250 milyon Türk lirasına patlamıştı. 500 milyon ön kaportaydı, 100 milyon da o kısmın işçiliğine gitmişti. Ön kaporta yüzünden tüm araba boyanmalıydı, ona da 400 milyon gitti, işçilik dahil. Farlar ve sinyaller 90 milyon tuttu. Süspansiyonlar ise 60 milyona geldi. Tampon da 120 milyondu. Toplam 1 milyar 270 milyon ediyordu, sayıyı yuvarladılar ve sonuç 1 milyar 250 milyondu.</p>

  <p class="normal1">Lütfü ne olduğunu anlamadan her şey olup bitivermişti. Direksiyonu sağa kırması gerektiğini düşünmüştü bir anda, direksiyonu kırdığı yönde bir telefon direği vardı. Telefon direkleri elektrik direklerine göre daha zayıf olurlar, genelde tahtadan olurlar, Lütfü'nün hayatını kurtaran da bu gerçek olmuştu. Direkle araba bütünleşir bütünleşmez Lütfü'nün kafası direksiyona çarpmış ve bayılmasına neden olmuştu. Etraftakilerin yardımıyla hastaneye götürülmüştü. Gözlerini takside açmıştı ve aradığı ilk şey gözlerinin önünden geçen borsa şeritleri olmuştu. Ama yoktular. Sonra sayılara baktı. Onlar da ortalıkta görünmüyordu. Saatine baktı. Ama saatin kaç olduğunu öğrenmek için bakmadı, saatindeki sayıların ona göz kırpması için baktı. Sayılar kımıldamıyordu. Büyü bozulmuştu. Artık sayıların efendisi değildi. Bir borsa kralı da olamayacaktı. Üstelik arabasını onarmak için biraz daha borca girmek zorunda kalacaktı. Direksiyon ile kendi vücudu arasında sıkışan kolu da fena acıyordu, bir anda ağlamaya başladı. Oysa her şey bir hafta önceye kadar çok güzel gidiyordu. Nazar mı değmişti acaba?</p>

  <h2 class="kitapickapak" id="calibre_toc_41"><br class="calibre3"/>
  <br class="calibre3"/>
  <br class="calibre3"/>
  38</h2>

  <p class="normal1">Burak saat dokuz buçukta uyandı. Kendini hiç bu kadar sersemlemiş hissetmemişti. Sadece bir saat uyumuş gibiydi. Bir rüya gördüğünü anımsıyor ama rüyanın neye benzediğini anımsayamıyordu. Külotundaki meni ıslaklığını fark etmesi çok uzun sürmedi. Bu elbette ilk kez olmuyordu, cinsel ilişkiye girebilme olasılığına sahip gençlerden –bu Türkiye'de azınlık demekti– biri olarak o da mastürbasyonu küçümser olmuştu, uzun zamandır mastürbasyon yapmıyordu, sınav dönemi olduğu için Ceyda'yla iki haftadır sevişmiyordu; demek ki gece vakti şeytana uyması için yeterince sebep vardı. Sınava yetişmesi için çok az vakti kalmıştı, bu yüzden aptes alacak zaman yoktu, hemen hazırlanıp çıkması gerekiyordu. Şu ana kadar düşündükleri dün geceki cep telefonu teröründen hiç etkilenmediği varsayımını güçlendiriyordu, ancak Burak bunlar dışında başka hiçbir şey düşünemedi. Bir rüya gördüğü ama bunu hatırlamadığı, gece vakti boşalmasının normal karşılanması gerektiği, Ceyda adında bir sevgilisinin ve yetişmesi gereken bir sınavın varlığı... Bu dört düşünceden sonra aklı tıkandı, sınavın ne sınavı olduğuna dair, hangi okulda okuduğuna dair, okulun nerede olduğuna dair ve kim olduğuna dair aklında en ufak bir veri kalmadığını anladı. Yatağının karşısındaki aynaya baktı. Aynadaki ne tanıdık bir surattı ne de yabancı. Gözleri bomboş bakıyordu. Hemen bir teşhiste bulundu: geçici hafıza kaybı. Bir de şu kahrolası baş ağrısı vardı. Sanki kafasının içinde kabuğunu kırıp dışarı çıkmak isteyen sabırsız bir dinozor yavrusu yaşıyordu. Dizili duran cep telefonlarını gördü, bir süre sonra onları anımsadı ve amnezinin geçmekte olduğunu düşünerek sevindi. Odasının ortasında eşofmanlarıyla salaklara özgü sırıtışla dururken annesi girdi odaya ve "Günaydın, uyandın mı sonunda?" dedi. Burak panikle döndü arkasına, annesini gördü ve bir insandan çıkabilecek en hayvani sesle "Ha!" dedi.</p>

  <p class="normal1">Annesi Burak'tan buna benzer bir ses çıkmasına alışık değildi ama bunu pek de garipsemedi, yabani oğlundan beklenecek en son hareket değildi bu. "Kahvaltın hazır, gel istersen" dedi annesi. Burak biraz önce çıkardığı sese kendi de şaşırmıştı. Geçici hafıza kaybı konuşma yeteneğini de kapsıyordu galiba. Dilini zapt edemiyordu. İkinci konuşma denemesinde annesine "Tamam" demeye çalıştı ama bu daha çok "Tağğamghh"a benzedi.</p>

  <p class="normal1">Kahvaltısını bitirdikten sonra odasına geri döndü. Önüne çıkan ilk sweatshirt'ü ve kot pantolonu giydi. Cep telefonlarına baktı ve bir orman hayvanının zehirli mantarla zehirsizini ayırt edebildiği gibi içgüdüsel bir hareketle ilk göz ağrısı olan cep telefonunu seçti, yine içgüdülerinin yardımıyla arabasını otoparkta buldu, Tipo marka arabasına atladı. Araba kullanmasını unutmadığı için boş gözlerine soluk bir ışıltı konduracak kadar mutlu oldu. Üniversitenin nerede olduğunu anımsaması gerekiyordu şimdi. Otoparktan çıkarken cep telefonu geçen hafta internetten indirdiği Inspector Gadget melodisiyle çaldı. Cep telefonunu kullanmayı da unutmamıştı. Yes düğmesine bastı ve "Ha!" dedi. Karşısındaki Ersin'di. "Oğlum n'aber lan, hesap makinesi getirmen gerektiğini hatırlatmam gerekiyordu ya, onun için aradım" dedi Ersin. Burak unutkan biri olduğunu bildiğinden bazen arkadaşlarına bu tip görevler veriyordu. Burak yeniden, günün üçüncü "Ha!"sını zikretti. Zamanla beyni diline doğru emirleri göndermeyi beceriyor olmalıydı, konuşmayı başardı: "Ben zaten yoldayım" dedi. Gerçi bu cümle "Beğn sağden yohğdayım" gibi çıktı ağzından ama cep telefonuyla iletişime alışık olanlar için bu cümle çözülemeyecek bir bulmaca sayılmazdı. Ersin cümleyi kolayca anladı, bol yumuşak g'li hayvani sesin cep telefonu hattındaki bir problemden kaynaklandığını sandı. Ersin "Murat taburcu olmuş, akşam ona ziyarete gideceğiz. Neyse okulda görüşürüz" dedi, tam kapatmak üzereyken alıcıdan kulaklarını tırmalayan bir ses geldi; "Duğrrh!" Bu "Dur" demek olmalıydı. Burak'ın aklına Ersin'e okulun yerini sormak gelmişti. "Okhul nerdeğğ?" dedi. Ersin "Anlamadım" diye yanıtladı onu. Burak cümleyi farklı şekilde kurarak daha anlaşılır olmaya çalışmadan cümlesini tekrarladı: "Ok-uğl nerdeğh?" Ersin, bunu Burak'ın kötü esprilerinden biri sandı ve karşı tarafın duyabileceği yükseklikte bir sesle güldü. Sonra da konuşmasının yeterince ve anlamsızca uzadığını düşünerek "Kapatmalıyım, görüşürüz" dedi. Telefonu kulağından uzaklaştırdı, Ersin tam <span class="ideitalik1">No</span>'ya basacakken o kulağı tırmalayıp insanın kulağının içindeki ufak organların duyarlılıklarını hissettiren ses yine böğürdü: "Duğrrhhhhh!" Ersin telefonu kulağına yaklaştırdı ve "Ne var?" dedi. Burak yeniledi "Okul nerdeğ?" diye. Ersin bu soruya yanıt verdikten sonra ondan ve onun sesinden kurtulacağını ön görerek hızla yanıtladı: "Buca'da." Ayrıntı da vererek bu saçma telefon görüşmesini en kısa zamanda bitirmek niyetindeydi: "Üçyol'dan çevre yoluna çıkıp Şirinyer'e sapacaksın, tren garını ve hapishaneyi geçtikten sonra dümdüz gidiyorsun. Okul solda kalıyor. Mutlaka görürsün. Oldu mu? Hay Allahım, tamam mı? Hadi bye" dedi ve Burak'ın yeni bir böğürtüsüne fırsat vermeden No'ya bastı.</p>

  <p class="normal1">Burak aklından Ersin'in dediklerini tekrarlıyordu. "Hapishaneyi geçtikten sonra solda kalıyor..." Ersin'in dediklerini hatırlamakta çok zorlanmadı. Hafıza kaybı dün geceki uykusundan önceki hayatını bulanıklaştırmıştı, geriye kalan bir saatlik Burak Tuncer tarihi olması gerektiği gibi parlaktı ve aslına soracak olursanız Burak, bununla idare edebilirdi. Yolları da anımsamayı başardı, sabaha dek elektromanyetik dalga yollayan yüz cep telefonu bile bir otomobil şoförünün son dört yıldır haftanın beş günü kat ettiği yolları tamamen unutmasını sağlayamazdı.</p>

  <p class="normal1"> </p>

  <p class="normal1">Burak arabasının sağ dış aynasına bakarak arabasını üniversite otoparkına geri geri park ederken Güldem, Sherwood'un meydana yakın olan tarafında ders çalışıyordu. Tabii yaptığı eylemin, ders çalışmak kelimesinin anlamını içerdiği söylenemezdi. Ders çalışmak en basit tanımıyla: bir öğretmenin öğrencisinden istediği ve bir öğrencinin öğrenmekle yükümlü olduğu şeyi öğrenmek için harcadığı çabaydı. <span class="ideitalik1">Bu tanım, formül ezberlemek çabasını içinde barındırır mı? Bir dersin temel formüllerini bilmek elbette bir öğrencinin o dersi özümsemesi için gerekli ama hocanın derste tahtaya yazarken bile kitabına bakarak geçirdiği, hatta geçirirken zaman zaman yanlış yazdığı formülleri bir beynin en iyi işlediği yaşlarında o beyine zorla sokma çabası "işkence" kelimesinin Türk Dil Kurumu'nun sözlüğüne göre yapılan "bir kimseye maddi ya da manevi olarak yapılan aşırı eziyet" tanımına girmiyor mu? Bu örnekler eşliğinde ne şimdiki zamanda, ne de gelecekte hiçbir işe yaramayacak, büyük olasılıkla sınavın ertesi günü unutulacak formül, tanım, grafik, maddeler gibi zırvalıkları sınav notu tehdidini kullanarak, bir grup insana ezberleten insanlar da "işkenceci" sayılmaz mı?</span> Güldem bu düşüncelerini bir an önce kovmalıydı, bunun hiçbir yararı yoktu. Aklı başında her insanın sınav zamanlarında ürettiği bu olağan düşünceleri Güldem'in sınava bir saat kala düşünmesi tamamen akıldışıydı. Belki akıldışı oldukları doğruydu çünkü o düşünceler öylesine canlı gibiydi ki sanki onları yaratan kendi beyni değildi, onlar beyninden doğan ama sonra bağımsızlıklarını ilan eden tek başlarına yaşayabilen düşünce parçacıklarıydı ve arada bir beynine dışarıdan akın ediyorlardı. Ama Güldem'in şimdi onları beyninden sınır dışı etmesi gerekiyordu ve bunun en iyi yolu başka şeyler düşünmekten geçiyordu. Bu amaçla ders kitabına bir devekuşu gibi gömülen kafasını kaldırdı ve yirmi metre uzağında duran Mustafa Kemal Atatürk heykelini gördü. Heykelin yanında kocaman el yazısı karakterleriyle Atatürk'ün "İktisat her şey demektir" vecizesi yazılmıştı. Bu söze, hiçbir İktisat öğrencisi yabancı değildi. İktisat Fakültesi'nin binalarındaki tüm katlarda, her ilan tahtasında, her sınıfta asılı duran Atatürk portresinin altında, bazı kitapların başında bu söz sanki Atatürk'ün en önemli sözüymüş gibi yazılmıştı. Gerçek şuydu ki iktisat hakkında Atatürk'ün tek sarf ettiği cümle buydu. Güldem Atatürk'ü bu lafı söylerken düşledi. Elbette aklına önce o eski cızırtılı siyah beyaz filmlerdeki klasik enstantane geldi: Atatürk kurmaylarının önünde yürüyordu. Ulusal bayramlarda sıkça yinelenen bu filmler hem saygın hem de matrak kareleri içeriyordu. Filmler saniyede yirmi dört kare çeken bir kamerayla değil, saniyede tahminen on beş kare kaydeden bir kamerayla çekilmişti. Bu yüzden insanlar hızlı hareket ediyor gibi görünüyorlardı. <span class="ideitalik1">Şarlo</span> filmlerinde de rastladığımız bu matrak durum bir şekilde Atatürk'e bulaşmıyordu. O karizmatikti. Arkasında paytak paytak yürüyen kurmayların önünde karizmasını koruyordu. Bu filmlerin bir tanesinde Atatürk yine kurmaylarının önünde yürüyordu. Derken bir merdiven çıktı karşısına, Atatürk merdiveni inmeye başladı, ardından da diğer kurmaylar, ancak kurmaylar enlemesine dizilmişlerdi ve kalabalıklardı, bu yüzden bir kısmının yolu basamaklara denk gelmedi, basamakların olmadığı düzlüğe taşmışlardı, onlar da aman arkada kalmayalım, diyerek oradaki bir buçuk metrelik platformdan çocuklar gibi aşağı atlamışlar, aşağıda sanki hiçbir şey olmamış gibi kurmaylara yeniden katılmışlardı. Güldem, TRT'de izlediği bir belgeselde bu ayrıntıyı gördüğünde gülmekten kendini alamamıştı. Şimdi, bu eski ayrıntıyı anımsayıp keyiflendikten sonra filmin devamını kendi getirmeye karar verdi çünkü o anda bu tip hayallerle uğraşmak formüllerle cebelleşmekten daha zevkliydi. Böylece fakültesinde nereye baksa gördüğü Atatürk'ün vecizesinin esas çıkış nedenini keşfedecekti. Güldem'in tasarladığı düşe göre Atatürk, arkasında tertiplenen kurmaylarının önünde kürsüdeydi. İzmir İktisat Kongresi'nin açılışı yapılıyordu ve Atatürk'ün iktisat hakkında güzel sözler ifade etmesi icap ediyordu. İlkin ülkenin gidişatı hakkında, o eski ses kayıt cihazlarının bize bıraktığı ince sesiyle malumâtlar verdi. Söylevinin sonunda zihnine hâlâ iktisat hakkında söyleyecek özgün bir lâf gelmemişti. Keşke ilkin bir metin kaleme alsaydım, diye hayıflanıyordu içinden. Ama son vakitlerde her nutku için bir metin hazırlaması kısmet olmuyordu. Mustafa Kemal, söylevini nihayetlendirmek maksadıyla iktisat demeye karar verdi, gerisini doğaçlamayla getirecekti. "İktisat..." dedi. Zihnine hâlâ hiçbir şey gelmiyordu. Mebusların da içlerinde olduğu dinleyici grubu Ata'ya duydukları sonsuz saygı nedeniyle çıt çıkarmıyordu ama merakla Ata'nın ağzından çıkacak kelimeyi bekliyorlardı. Mustafa Kemal daha önce hiçbir konuşmada bu kadar zorlandığını hatırlamıyordu. Yeni baştan "İktisat..." dedi. Cümleyi bitirmekte zorlandığını belli etmemek için seyirciler arasında göz gezdiriyordu. Sessizliğin şuurlu olduğunu anlatıyordu bakışları. Seyirciler ise pür dikkat Ata'nın tümceyi her zaman olduğu gibi fevkalâde bir şekilde nihayete erdireceğine güveniyorlardı, alkışlamaya hazırdılar. Akabinde Atatürk önce zorlanarak sonra da içinden yetti artık diyerek son derece boş vermiş bir tavırla cümlesini bitirdi: "Eee.. İktisat... eee... her ... şey... hah... iktisat her şey demektir" dedi. Bir alkış tufanı koptu. Herkes ayaktaydı. Mustafa Kemal "Oh be şükür, bundan da sıyrıldım!" diye düşünüyordu. Eğer yıllar sonra, cümle sona ersin diye zorlamayla çıkardığı bu en sığ vecizesinin iktisat fakültelerinin duvarlarını süsleyeceğini bilse, bu sözü etmeyebilirdi. "İktisat her şey demektir" yalancı bir aşığın "Sen benim her şeyimsin" demesi gibiydi.</p>

  <p class="normal1">Güldem kendisinin yarattığı, tarihi öğelerin de serpiştirildiği bu fanteziyi çok beğendi ve ağız kaslarını sadece somurtmak ve konuşmak için kullandığı şu günlerde gülümsemeyi başardı. Galiba sıkıntı içinde olduğu zamanlarda daha üretken oluyordu beyni.</p>

  <p class="normal1">Fantezisi sona erince kafası bir mıknatıs tarafından çekiliyormuş gibi elinde açık durmakta ısrarlı olan <span class="ideitalik1">Ekonometri</span> kitabına yöneldi. Kurduğu fanteziden sonra karşısındaki formüller ne kadar da absürd görünüyordu gözüne. <span class="ideitalik1">Matrix</span>'teki cihazda olduğu gibi tüm formülleri beynine bir saniyede işleyecek bir cihazın icat edilmesini isterdi. Böylece bir saniye sonra "Ekonometri biliyorum" diyebilirdi. Ama bu zahmetli ve masraflı bir yöntem olurdu. Günümüzde yapılması da imkânsızdı. Tüm derslerde işleyecek çok daha basit bir kurtuluş yöntemi olmalıydı. <span class="ideitalik1">Dünyadaki tüm eğitim sistemlerinde çıkabilecek her soruya karşılık yazıldığında yanlış kabul edilemeyecek, şu ana kadar herkesten saklanan gizemli bir kelime. Veya bir sayı. Veya harflerden ve sayılardan oluşan bir kod. Mesela, atıyorum "dfshs7onddmlkeiacçv2" olabilirdi. Öyle sihirli bir yanıt ki, hiçbir hoca bu yanıtı görünce kırmızı kalemleriyle yanıtın üzerine çarpı işareti çekemiyordu. Veya eksi işareti de çizemiyordu. O yanıttan gizemli bir güç yükseliyor ve her hoca check işareti veya artı işareti atmak zorunda kalıyordu. Ve bu yanıt bir şekilde her sorunun doğru yanıtıydı. Din dersinde her soruya yanıt olarak "Tanrı birdir, Hz. Muhammed onun elçisidir" yazınca din hocaları puan vermeden duramazdı ya, bu da onun gibi bir şeydi. Tek yapmanız gereken her soruya yanıt olarak dfshs7onddmlkeiacçv2 yazmaktı. Bu yanıt, matematikten tut coğrafyaya din dersinden hatta beden dersine kadar her soruyu ama her soruyu kapsıyordu.</span> Sonra Güldem durdu, hemen geriye dönüp fantezisini düzeltti, daha doğrusu kendi fantezisinin açığını yakaladı. dfshs7onddmlkeiacçv2 sadece tek bir soruya yanıt olamazdı, o soru da şuydu; "dfshs7onddmlkeiacçv2 ne değildir?" Fantezinin güzel yanı o sorunun yanıtının da dfshs7onddalkeiacçv2 dışında verilebilecek tüm ama tüm yanıtları kapsamasıydı. Bu tek bir harf, üç sayfalık bir kompozisyon veya 216 basamaklı bir sayı da olabilirdi.</p>

  <p class="normal1">İki fantezi birden, hem de sınava yarım saat kala! Bu kadarı yeter, dedi. Derse dönmeliydi. O sırada Mars'ta yürüyormuş gibi etrafına hayretle bakan Burak'ı gördü. Seslendi ona.</p>

  <p class="normal1">Burak, ona doğru seslenen ve el sallayan kızı görünce adının Burak olduğunu hatırladı. Kıza doğru yürüdü. Ne kadar güzel bir kız, dedi içinden. Fena azmıştı. Dün geceki rüyasından kalma sahneler 25.kare yöntemiyle gerçek hayattaki kadrajına girip çıkıyorlardı sanki. Bu yöntem ile firmalar, reklam filmlerinin arasına "X-Cola en iyi içecek" yazan sloganları saniyede gösterilen 24 karenin içine tek kare halinde sıkıştırıyor, böylece reklamdaki marka seyircinin bilinçaltına kazınıyordu. (Bu yöntem kısa zaman sonra yasaklanmıştı.) Aynı şekilde Burak'ın dün geceki rüyasının en ateşli sahneleri gözlerinin önünden geçiyor ve bilinçaltında saklanmış olanlar bilinç üstüne transfer olarak Burak'ın azmasına neden oluyordu. Belki de her sabah uyandığımız zaman dağılan her rüyamız bizim günümüzü bu şekilde bir bakıma yönetiyordu. Bu teoriye göre rüyalarımızı ele geçiren biri sanıldığından çok daha tehlikeli olabilirdi.</p>

  <p class="normal1"> </p>

  <p class="normal1">Küçük Burak hazır ola çoktan geçmişti, büyük Burak'ın paytak yürüyüşü bu yüzdendi. Güldem, Burak'a "N'aber?" dedi. Diline diş geçirmeyi bir saat öncesine göre çok daha iyi beceren Burak "İyi" demeyi başardı. Güldem'in yanına oturdu. Bacakları birbirine değiyordu.</p>

  <p class="normal1">Güldem önce Burak'ın gereğinden fazla yaklaşmasını önemsemedi. Bazı erkeklerin bu tarz sırnaşık hareketlerine üniversite yılları boyunca alışmıştı. Gözbebekleri yerinde durmayan Burak'a dönerek "Nasıl? Çalışabildin mi bari?" dedi. Burak'ın aklından o sırada Güldem'in kıyafetinin içinde olabilecek şeylerin robot resimleri geçiyordu, bu nedenle Güldem'in sorusunu yanıtlaması gecikti: "Ha? Neye? Hayırk çalışğamadım" dedi. Güldem Burak'ın ağzından çıkan kelimeleri zorlukla anlayabildi.</p>

  <p class="normal1">Güldem Burak'ta tuhaf bir şeyin olduğunu sezdi ama bu tuhaf şeyi hayalete bağlamadı. Hayalet işin içinde olmayınca korkacak bir şey yoktu. Ellerini her fırsatta Güldem'in koluna, omzuna ve dizine dokundurmaya çalışan Burak ona sadece rahatsızlık verdi, korku değil. Güldem muhabbeti sınava ve sınavda çıkabilecek olası konulara çektiğinde Burak'ın bu tuhaf haline son vereceğini sanıyordu. Bir yandan da belli etmeden ondan uzaklaşmaya çalışıyordu. Burak kitapta bir yeri göstererek "Bu ne?" dedi ama esas amacı Güldem'in hafif önde duran sweatshirt'ünün üzerinden kafasındaki robot resimleriyle Güldem'in içindekileri karşılaştırmaktı. Güldem "O <span class="ideitalik1">Jarque Bera</span> normallik testinin formülü" dedi ve formülü kitaba bakmadan söylemeye çalıştı. Bu elbette kolay olmayacaktı, hele yanında boynunu bir zürafa gibi uzatarak içini görmeye çalışan biri olunca formülü kendi kendine söylemek iyice zor oluyordu.</p>

  <p class="normal1">Burak'ın Güldem'in çıplak vücudunu görme çabası ise sonuç vermişti. Çölde su gören biri gibi gözleri fal taşı açılmıştı. Gördüğü ne Güldem'in göğüsleri (onları görmeyi tercih ederdi ama şimdi gördüğüyle de yetinebilirdi pekâlâ) ne de onun krem rengi sutyeniydi. Burak, çok daha basit bir şeyden tahrik olmuştu. Güldem'in tam boynunun altında göğüslerinin tahmini koordinatından iki santim kuzeyinde yeşil bir solucana benzeyen bir damar görmüştü. Sadece bir damar. Burak'ın gördüğü o inanılmaz şey, Güldem'in son dönemdeki iştahsızlığından kaynaklanan, göğsünün üzerinde belirginleşen bir santimlik bir damar izinden başka bir şey değildi ama eğer karşısında Spice Girls (Geri Halliwell'li orijinal kadro) elemanları anadan doğma soyunsaydı hepsi birden o damardan daha tahrik edici olamazdı. Burak delirmişti. Fıttırmıştı. Güldem "... küçük üçüncü m'nin karesi altında altı çarpı küçük ikinci m'nin küpü, artı dördüncü küçük m bölü..." diye formülü anlatadursun Burak o damara dokunmak için sonsuz bir arzu duyuyordu. Kadınların erkeklerin pazılarında oluşan damarları çok tahrik edici bulduklarını okumuştu –demek geçmişiyle ilgili bazı şeyleri hâlâ unutmamıştı– ama bu başka bir şey olmalıydı. Bir kadının boynunun altındaki bir damarı bir seks Tanrıçası gibi görmek damar fetişizminin de ötesindeydi. Burak o saniyede o damarla evlenebilirdi. Burak'ın alnından terler boşanıyordu. O damarın içinde yaşamak istiyordu.</p>

  <p class="normal1">Sonsuza kadar.</p>

  <p class="normal1">Burak o damarı eline geçirmek için elinden geleni yapacaktı, hem de hiç zaman kaybetmeden. Önce kolunu Güldem'in sağ omzuna attı. Güldem rahatsız olmuştu ama ters bir çıkış yaparak sınavdan önce moralini bozmak istemiyordu. Burak ise bir avcı gibi en ideal zamanı, Güldem'in en savunmasız anını kolaçan ediyordu. Bu an sayfayı çevirdiği andı; çünkü parmakları kitabın sayfasını tutacağından Burak'ı eliyle engelleyecek bir hareket yapmasına vakit kalmayacaktı. Geyiği su içerken yakalayan aslan gibiydi Burak. Zekâsı bariz bir gerileme dönemindeydi ama her zaman bu konulara iyi işleyen beyni yine kurnazlığını göstermişti. Sherwood'daki kalabalık da önemli değildi. Sevgililerinin en çok sevdiği şey kalabalık ortamlarda ne kadar sevgili olduklarını cümle aleme göstermek ve onların röntgenini üzerlerinde hissederek sevişmekti. Kimse uluorta hafiften sevişmeye başlayan iki çifti garipsemezdi. Güldem o sırada hiç çalışmadığı bir bölüme geçmek için elini sayfanın kenarına koydu.</p>

  <p class="normal1">Burak'ın beklediği an gelmişti.</p>

  <p class="normal1">İnsandan daha çok hayvana yakın olan Burak bir anda Güldem'e yumuldu. Güldem korku ve panikle sırtını oturduğu tahta masanın üzerine attı. Güldem'in sağ eli Burak'ın planladığı gibi kitabın içinde sıkışmıştı, diğer eli de şu anda bir işe yaramıyordu. Boğuşma çok uzun sürmedi, Burak tepetaklak yuvarlandı. Ersin gelmişti ve koşarak Burak'ı ittirmişti. Ersin bu mücadelede yitirdiği dengesini yeniden kazanarak doğruldu ve bağırmaya başladı:</p>

  <p class="normal1">"Noluyor lan burada!? Orospu çocuğu, n'aptığını sanıyorsun lan!"</p>

  <p class="normal1">Burak yere düştüğünde aklı hâlâ damardaydı. Çömelerek doğruldu ve Ersin'in küfürleriyle karşılaştı. İyice tepesi atmıştı, kavgalara özgü adrenalin iki tarafta da salgılandı, Burak yerden kalktı ve Ersin'e misilleme yapmak için koştu. Ersin, Burak'a göre çelimsizdi ama yine de kavga tecrübesi vardı. Tecrübesi pek bir işe yaramadı ve Burak'ın iri cüssesinin sert ittirişiyle geriye doğru sırtüstü yere kapaklandı. Esas şimdiki hamle önemliydi. Her kavganın introsu olan itişme konusunda ödeşmişlerdi. Ersin, çelimsiz olabilirim ama akıllıyım, dedi içinden. Gözlüğünü hemen yanındaki tahta masanın üzerine koydu, aklında <span class="ideitalik1">Kan Sporu 1</span> ve Van Damme'in Tong Po'ya yaptığı kritik hareket vardı, ne pis hareketti o, Tong Po, Van Damme'in gözlerine toz atmıştı, böylece Van Damme göremiyordu, bu çaresiz durumdan onu kurtaran hareket çok önemliydi, Van Damme aniden eğilip Tong Po'nun yumurtalıklarına sıkı bir yumruk atıyordu ve dövüşü kazanıyordu. Ersin de bunu planladı. Burak da bu sırada armut toplamıyordu elbette. Ringde rakibinin kalkmasını bekleyen bir boksör gibi kafasının içinde stratejisini kuruyordu. <span class="ideitalik1">Fame City</span>'deki yumruk ölçen alette 70 kiloluk bir skor yapmıştı, bu hiç de fena değildi. Şimdi o 70 kiloyu Ersin'in burnuyla tanıştırmayı düşünüyordu. Kavga tarihinin bir gerçeği vardı: Eğer iki delikanlı geçinen züppe kavga ediyorsa o dövüş boyunca sadece bir yumruk olurdu, sonra etraftaki barış elçileri iki tarafı ayırırdı. Bunun anlamı, ilk yumruğu atan kavgayı kazanmış sayılırdı. Henüz Sherwood'daki barış elçileri kavgaya uyanmamıştı, pısırık tipler kavgayı izlemeyi tercih ediyorlardı.</p>

  <p class="normal1">İki adamın çarpışması fena oldu. Burak yumruğunu hızla salladı, Burak'ın yumruk atacağını tahmin eden Ersin eğildi ama bunu ne kadar önceden tahmin etse de yavaş davranmıştı, Burak'ın 70 kiloluk yumruğu burnuna olmasa da alnını isabet etti, yumruğunuzu avcunuza vurduğunuz zaman çıkan sese benzer ama ondan çok daha kulağa acı veren bir ses duyuldu, alnına çarpan yumrukla sersemleyen Ersin'in yere eğilişi ister istemez daha da hızlandı ama başta düşündüğü harekete engel olan bir durum da yoktu, Burak'ın yumurtalıklarının tam hizasında iken son bir güçle yumruğunu salladı, Burak'ın yumurtalıkları bir kum torbası gibi gitti geldi. Ersin'in yumruğunun kot pantolonun fermuarına denk gelen yerinden sadece fermuarın çok kısık metalik sesi duyuldu, ama sahneyi görenler beyinlerinde o ana uygun çok kötü seslerle doldurdular imgelerini; su dolu balonun patladığı andaki foşşş, sakız patlatırken çıkan "bomm" bunlardan birkaçıydı. Burak'ın eli de acıyordu, alın kemiğine vurmuştu, bu süngerli bir <span class="ideitalik1">Fame City</span> aletine vurmaya benzemiyordu. Ve tabii ki yumurtalıklarındaki korkunç acı. Ersin istediği gibi sert vuramamıştı ama yine de etkili olmuştu, her erkeğin en zayıf bölgesiydi orası. Burak yere yığıldı ve yumurtalıklarını tutarak yerde kıvranmaya başladı. Ersin ise sırtüstü yatmıştı. Alnını tutuyordu, beyni sanki kafasının içinde yer değiştirmişti, korkunç bir baş ağrısı da cabası. Etraftaki barış elçileri sonunda olaya el koymuşlardı. Kavganın yeniden doğuşunu önlemek için iki taraf arasında bekliyorlardı. Kalabalığın etraflarında toplandığını bilmeseler Burak ile Ersin orada bütün gün yatabilirlerdi ama bir an evvel kalkıp kavgayı kazananın kim olduğunu göstermek istiyorlardı. İkisi de bu motivasyonla aynı anda kalktı. Sonuç berabereydi. Klişe biçimde "Dostluk kazandı" demek de imkânsız görünüyordu.</p>

  <p class="normal1">Kavga sonrası iki tarafın ağzından klasik kavga sonrası küfürler döküldü: "Siktir git, orospu çocuğu, sikicem belanı, bittin olum sen" diye özetlenen cümleler sarf ediyorlardı birbirlerine. Burak'ın konuşma konusundaki beceriksizliği küfür ederken belli olmuyordu. Güldem dehşet içinde olanları seyrediyordu. Sonunda kendini tutamadı ve ağladı. Burak ve Ersin'in sakinleştiğini saptayan uzman barış elçileri, ikisinin arasına set kurmaktan vazgeçmişti. Ortamdan uzaklaşan ilk adam Burak oldu. Sonra Ersin peltek peltek yürüyerek Güldem'in yanına geldi ve beraber Burak'ın gittiği kafeteryanın ters istikametine yöneldiler. Ersin tuvalete gidip işedikten sonra Güldem'le insanların bakışlarını üzerlerinde hissederek ekonometri sınavının yapılacağı sınıfa doğru yürüdü. Güldem'in ağlamaktan moraran gözleri ile Ersin'in yumruk nedeniyle moraran alnı uyumlu bir çift olmadıklarını iddia edenleri yalanlıyordu.</p>

  <p class="normal1">Kavga topu topu iki dakikada olup bitmişti. Ama Güldem için, bir hayaletin neden olmadığı hatıralarının arasında en korkuncu ve en asap bozucu olanıydı. Bu işte de hayaletin parmağı olduğunu bilse yorumu biraz daha farklı olurdu. Önce bir arkadaşının beklenmedik cinsel tacizi ile karşılaşmış, sonra da hayatında ilk kez bir kavgaya şahit olmuştu. İlginçtir ki kimsenin burnu bile kanamamıştı. Ama bu hatıranın izi, dokuz yaşında bisiklette hız rekoru denemesi yaparken yavru bir kediye çarparak düştüğünde dizinin üzerinde gördüğü üç santimlik kanın ve kazanın şokuyla yere dökülen kanı takip ettiğinde gözlerinin hemen önünde beliren ikiye bölünmüş kedinin manzarasıyla karşılaştığı andan çok daha kalıcı olacaktı.</p>

  <p class="normal1">Şebnem olanları uzaktan izliyordu. Üniversitenin kızlar tuvaletinin sağdan üçüncü kabininde arkadaşlığını sona erdirdiği Güldem'i ve içinde bulunduğu durumu dikkatle izliyordu. Beraber takıldığı grubu değiştirmişti, dershaneden tanıdığı, zaman zaman yedek arkadaş grubu olan Zeynep'lerle dolaşmaya, sınavlarla ilgili sorularını onlara sormaya başlamıştı. Yeni ve farklı bir gruba alışmak kolay değildi. Eski grubunda olduğu kadar rahat değildi. Yeni bir takıma giren bir futbolcunun takım oyununa adapte olmaya çalışması gibi o da yeni grubunun değişik alışkanlıklarına, konuştukları konulara, takıldıkları kafelere, hatta onların farklı ders çalışma sistemlerine ayak uydurmaya çalışıyordu. Zamanla alışırdı herhalde. Zaten okul da bitmek üzereydi, alışması da şart değildi. Yalnız değildi ya, önemli olan oydu. Murat hâlâ hastanedeydi. Beyin travmasından kuşkulanılıyordu ama her geçen gün bu kuşku, gücünü kaybediyordu. Şebnem'in göğüsleri ise hızla iyileşiyordu. Hâlâ sihirli sutyen kullanıyordu ama tahminine göre iki hafta içinde onları çöpe atabilirdi. Her ne kadar o tuvalet kabininde Güldem'den uzaklaşınca işlerin yoluna gireceğini iddia etse de buna pek inanmıyordu o zamanlar. Çaresizliğinin sonucunda girdiği bir sinir krizi olarak yorumlamıştı o anı. Ama her nasılsa işe yaramıştı. Kavgayı görünce içinden kıs kıs gülmüştü, onlardan uzaklaşarak ne de iyi etmişim, diyordu içinden. Sınavları da iyi gidiyordu, üniversiteyi bu yıl bitirecek gibi görünüyordu, işe girmek de onun gibi seksi bir kız için zor olmazdı, hem ailesinin torpil yapabileceği yakınları vardı, lise ve üniversite ortamında kuramadığı çevreyi iş ortamında kurabilirdi. Kafasını yastığa koyarken keşke diyebileceği bir konu kalmamıştı, mutluydu. Murat geri döndüğünde onunla beraber olmaya devam edip etmeyeceğine karar vermemişti. Zeynep'in yakışıklı arkadaşları vardı. Murat'ın alnındaki o yarayı unutamıyordu, alnında defo olan ve bu dönemi mecburen dondurduğu için gelecek sene üniversiteye devam edecek olan işsiz güçsüz biriyle beraber olmak istemiyordu. Hem yakışıklı hem de dolgun maaşlı birini hak ediyordu o.</p>

  <h2 class="kitapickapak" id="calibre_toc_42"><br class="calibre3"/>
  <br class="calibre3"/>
  <br class="calibre3"/>
  39</h2>

  <p class="normal1">Ersin belli ki Burak'ın hareketi konusunda Güldem'i suçlamıyordu. Ersin'in sessizliği Güldem'den davacı olmadığının işaretiydi. Bu Güldem'in hoşuna gitmişti. Kendisine güven duyulması güzel bir duyguydu. Bu sayede yeni bir kavgayla uğraşmak zorunda da kalmamıştı. İki uzatmalı sevgili hiçbir şey olmamış gibi ekonometri sınavından söz etmeye başladılar. Formüllerin saçma dünyası yumrukların tokat gibi çarpan gerçekliklerini unutturarak ilk kez bir işe yaradı.</p>

  <p class="normal1">Güldem "Çoklu doğrusal bağlantının ortaya çıkardığı sonuçları ezberledin mi?" dedi Ersin'e. Bir kavga sonrasında sorulabilecek en son soru bu olsa da bir sınav arifesinde sorulabilecek ilk soruydu, bu yüzden de pek yabancı durmamıştı. "Hayır. Ben onları sıraya yazacağım" dedi Ersin. Bu başka bir yoldu tabii. Bir bakıma kopya çekmekti, bir bakıma da değildi. Sıraya yazma işleminin, kopya çekme işlemiyle arasındaki farkı anlatmak oldukça zor. Kopya çekme eyleminin dünyanın her yerinde içinde bulundurduğu olmazsa olmaz kriterler vardır:</p>

  <p class="normal1">1- Kopya çekenler azınlık olur.</p>

  <p class="normal1">2- Kopya çekme eylemi dersten geçebilmek için gereken minimum notu kazanmak için girişilen zorunluluktan doğan bir harekettir.</p>

  <p class="normal1">3- Kopya çekme eylemi görüldüğü kadar içi boş bir faaliyet değildir, kopya çekenler kopya çekmenin asi ve anarşist bir eylem olduğunu düşünürler, onlar hem dersi geçmek için hem de beyinlerini yıkayan formülleri protesto etmek için kopya çekerler. Ve hocaların aldığı hiçbir önlem onları durduramaz.</p>

  <p class="normal1">4- Kopya çekmek, kopya çekenler için yaratıcı bir sürece sahip alternatif bir sanat dalıdır.</p>

  <p class="normal1">5- Kopya çekmek bağımlılıktır. O meşhur yakalanabilme heyecanını bir kez tadan bir öğrenci kopya çekmekten hiçbir zaman vazgeçemez.</p>

  <p class="normal1">6- Kopya çekmek, sadece içindeki trafik canavarının egosunu tatmin edebilmek için amatör otomobil yarışlarına katılan insanların iyi niyetli tavrını içerir. Okulda kopya çeken biri gelecekte iş hayatında, karakterini oluşturma konusunda, aile hayatında ve aşk hayatında kopya çekmeyen iyi bir vatandaş olur.</p>

  <p class="normal1">İktisat Fakültesi'nde ise kopya çekme eylemi hakkındaki tüm bu evrensel kriterler altüst olmuştu:</p>

  <p class="normal1">1- Kopya çekenler çoğunluktu. Bu yüzden sıraların üzeri formüllerle, ezberlenecek maddelerle, tanımlarla ve diğer gerekli kısaltma ve kodlarla doluydu.</p>

  <p class="normal1">2- Kopya çekme eylemi çoğunlukla dersten maksimum notu koparıp ortalamayı yükseltme amacıyla kullanılırdı. Zorunluluktan doğduğu kadar, not alma hırsından da doğardı. Bu gerçek bir kopyacı için kabul edilemez bir davranıştı.</p>

  <p class="normal1">3- Kopya çekmenin arkasındaki asi tavır, isyankar ruh, anarşist manifesto... Bunların hiçbiri önemli değildi. Öğrenciler, onlara ezberlemesi için kaktırılan formüllere ve diğer ıvır zıvırlara saygıda kusur etmezler ama ezberleyemedikleri için sıraya yazarlardı. Bir iktisatçı adayı için onların kutsal anlamları vardı, onlar kutsal kitaplarının birer suresiydi, sadece anadillerinde olmadığından ezberlemeleri zor oluyordu.</p>

  <p class="normal1">4- Kopya çekmek, yaratıcı bir sürece sahip alternatif bir sanat dalı değildi, herkes gizli bir kopya çekme kılavuzu varmış gibi aynı yolu izlerdi. Bu kılavuza göre: Önce okulun yakınlarındaki kırtasiyelerden sıranın üzerine rahatça yazabilen özel kalemlerden alınırdı. Bu kalemlerin adı halk dilinde kopya kalemiydi. Kırtasiye dükkânlarının sahipleri bile bu deyişi bilirdi. Hatta bir prezervatif ister gibi kopya kalemini zorlukla soran öğrencilere "Kopya kalemi değil mi?" diyerek kasanın altından kopya kalemi çeşitlerini çıkarırlardı. Bu kalemlerin en popüleri Faber Castell'in Finopen 2001 Document modeliydi. Faber Castell'de dikkat etmeniz gereken en hayati özellik kalemin rengiydi. Kırtasiyeciler genelde az satıldığı için yeşil yazan kalemi verirlerdi öğrencilere. Eğer ilk kez kopya çekecekseniz bu tuzağa düşerdiniz. Buradaki tehlike yeşil Faber kalemlerin yeşilliğinin fosforlu bir tonda olmasında yatıyordu. Bu yüzden kopya çeken birini yakalamayı hobi haline getiren asistanlar sıranın üzerine yeni yazılmış Faber kopyalarını fark edebilirdi. Faber'in avantajlı yanı, sıranızın üzerine bakmak üzere size yaklaşan bir asistan gördüğünüzde kolunuzun kenarıyla silebileceğiniz bir mürekkebe sahip olmasıydı. Bir diğer daha az popüler ve az bilinen olmasına karşın farklı avantajları olan Edding 140 S'nin yazısını kolayca silemezdiniz, ama rengi bir kopyacı için çok müsaitti. Sadece yakın bir açıdan bakıldığında görülebilecek mavi bir yazısı vardı. Ve bir sıranın üzerine bir kâğıdın üzerine yazıyormuş gibi rahatlıkla yazabilirdiniz. Kalem faslı böyle... Bir ressamın fırçasını seçer gibi öğrencinin suç aletini seçmesinden sonra ikinci aşamada sınıfta oturulması gereken konum vardı. Oturduğun yer asistanların mevzilendiği kürsüden uzak olmalı ama dikkat çekecek kadar da uzak olmamalıydı. Oturduğun sıranın daha önceden kopyalarla doldurulmamış olması önemli, öyle ki eğer kendi kopyalarını yazabileceğin boşluk yoksa kopya yazamazsın. Kopyalarını yazmak için sıranın altındaki kitap koymaya yarayan platform ideal. Ancak bu yöntemde kopyacının boyunun 1,70 altı olması hayati bir önem taşıyor. 1,70 altı öğrenciler sınav esnasında kıçlarını çaktırmadan öne yayarak sıranın iki santim altında bulunan platformu görebilecek açıyı yakalayabilirler. Fakat 1,70'den uzun olanlar için bu yöntem pek kolay değil. 1,80'den uzun olanlar için ise olanaksızdı. Ayrıca önündeki ve arkandaki sıraların dolu olması gerektiğini de unutma. En tecrübeli kopyacılar bile zaman zaman bu son ayrıntıyı unutabiliyorlar. Eğer önünüzdeki ve arkanızdaki sıralardan herhangi biri boş ise asistanlar sizden bu boşluklara geçmenizi isteyebilir, sizin de tüm emekleriniz boşa gider. Bazen sınavdan hemen önce arka veya ön sıraya asistan emriyle geçenler oturdukları yeni sıranın bir köşesinde geçen seneden kalma aynı dersle ilgili ezberlenecek şeyleri bulur ama bu çok nadir olur. Özetle, İktisat Fakültesi'nde kopya çekmenin bir sürü inceliği vardı ama bu inceliklerin herkes tarafından bilinmesi ve uygulanması kopya çekmeyi ayrıcalıklı ve alternatif bir sanat dalı olmaktan uzaklaştırıyordu. Bir zamanlar grunge müziğin popüler olması gibi kopya çekmek de maalesef Dokuz Eylül Üniversitesi'nde ayağa düşmüş, bakkal olmuştu.</p>

  <p class="normal1">5- Kopya çekmek burada bir bağımlılık değildi. Kopya çekmenin heyecanı, o andaki o küçük korsan öyküsü, hocadan alıp öğrenciye not veren Robin Hood olmak falan önemli değildi, sınavdan gereken notu aldıktan sonra gerekmedikçe bir daha kopya çekmek istemezlerdi.</p>

  <p class="normal1">6- En kötüsü de buydu, kopya çekmenin manevi tatminini yaşayamadıklarından Dokuz Eylül Üniversitesi'den mezun olan iktisatçılar gerçek hayatta her konuda kopya çekmeye devam ederlerdi.</p>

  <h2 class="kitapickapak" id="calibre_toc_43"><br class="calibre3"/>
  <br class="calibre3"/>
  <br class="calibre3"/>
  40</h2>

  <p class="normal1">Ersin ve Güldem sınıfta arka arkaya oturmuşlardı. Oturacakları yeri kopya çekme prensiplerine göre başarıyla seçmişler, yazmaları gereken formüllerin ve maddelerin beşte birini önlerindeki sıraya sığdırmayı başarmışlardı, bu da iyi bir orandı ama tabii bir güvence sunacak kadar yeterli değildi. Sınava geri sayım devam ettikçe akıllı öğrencilerin hocalarına olan nefreti çığ gibi büyüyordu, sınıftaki negatif enerji hissedilecek kadar yoğundu. Her öğrenci her ne kadar çalışıyor gibi görünse de kendi karakterine ve ahlak anlayışına uygun düşen bir şekilde hocalarına saydırıyordu. Güldem'in iki sıra ön çaprazındaki Yiğit klasik ve en kafa yorulan yöntemi uygulayarak ana avrat düz gidiyordu içinden. Ersin'in dört sıra arkasındaki, sessizliği, sakinliği ve narin konuşmasıyla bilinen Sinem, hocanın beynini çiğ çiğ yemek istiyordu. Güldem'in beş sıra önündeki Tolga ise arabasının kapısını kilitleyip kilitlemediğini kafasına takmıştı, ama teklif edilse o da hocasının beynini çiğ veya pişmiş şekilde yemeye evet derdi.</p>

  <p class="normal1">Sınava beş dakika kala hâlâ asistanlar sınıflara girmemişti. Güldem elindeki formül kâğıdına bakıyor ve son dakika ezberlerini yapmaya çalışıyordu. Ama bir türlü şu aptal Jarque Bera formülünü ezberleyemiyordu, sanki matematikçiler o formülü kimse ezberleyemesin diye icat etmişti. Güldem çıldırma noktasına gelmişti. İçindeki negatif enerji büyüdü, büyüdü ve bir anda "İnşallah sınav kâğıtlarını yersin pislik herif!" diye patladı içindeki ses.</p>

  <p class="normal1"> </p>

  <p class="normal1">Hayalet "Pekâlâ!" dedi içinden.</p>

  <p class="normal1"> </p>

  <p class="normal1">Eğer Dokuz Eylül Üniversitesi'nin meydanına konan o vazo biraz daha büyük olsaydı asistanları tarafından merakla, öğrencileri tarafından ise nefretle beklenen Ekonometri Hocası Alparslan Dünebakan açlıktan kıvranabilirdi ama vazoda kımıldayacak yer olmadığı için bunu yapamıyordu. Sabah kahvaltısı etmediği için kendine küfrediyordu. Bu arada, üç saat boyunca dev bir vazonun içinde kalma konusunda uzmanlaştığı söylenebilirdi, bu uzmanlık dalı da dünya için en az ekonometri kadar faydalıydı. Vazonun içinde kalma hususunda dersler verebilirdi bundan böyle, ilk ders "Kramp girmeden dev bir vazonun içinde pozisyon bulma" olabilirdi. İkinci ders "Vazonun içinde sıkıntınızı yenmek için edinilebileceğiniz hobiler" olabilirdi. Üçüncü ders ise "Bir vazonun içinde açlığını gidermek" olabilirdi ama henüz bu derste anlatacakları konusunda ihtisasını tamamlamamıştı Alparslan Dünebakan. Midesinden gelen uğultular vazonun içinde mağaralardaki korkunç uğultulara benzer seslerle yankılanıp duruyor, Alparslan Bey'in açlığını hatırlatmak konusunda ellerinden geleni yapıyorlardı.</p>

  <p class="normal1">Alparslan Bey midesinden gelen alarm zillerine kulağını kapatmak istiyordu ama yapamıyordu. Eğer birkaç dakika içinde midesine bir şeyler girmezse orada bayılabilir ve boğularak can verebilirdi. Bir uçak kazasından sonra vahşi bir ormanda sağ kalmayı başaran birinin kitabını okumuştu lisedeyken. Kadıncağız böcekleri yediğini anlatıyordu kitapta. Zehirli bir yılan tarafından ısırıldıktan sonra ne yapılması gerektiği de yazardı o kitapta. Ama oradaki bilgiler hiçbir işine yaramazdı şimdi. Çıktıktan sonra "Vahşi Bir Vazonun İçinde Sağ Kalabilme" hakkında bir kitap yazsa acaba satar mıydı? Satmazdı ama ilgi çekeceği ortadaydı! Açlık iyice kafasına vurmuştu, olmadık hayaller kuruyordu, hatta hayatında ilk kez hayal kurduğu söylenebilirdi.</p>

  <p class="normal1">Açlığını gidermeliydi. Vazonun içinde yine elini gezdirirken vazonun tam ağız kısmına bir karga kondu. Simsiyah iğrenç görünümlü bir karga. Alparslan Bey'in ağzının suyu aktı o kargayı görünce. Ayağa kalktı ve kargaya uzanmaya çalıştı, elini kaldırdığı anda karga Alparslan Bey'i gördü, korkunç bir çığlık attı, kanatlarını çırparak uzaklaştı. Kanat çırpan karganın feci çığlığı Alparslan Bey'in yeniden vazonun dibine hızla çömelmesine neden oldu. Alparslan Bey belli ki bir sinir krizinin eşiğindeydi. Vazonun iki tarafına bitkin kollarıyla vurdu ve dışarıdan gelecek yardım seslerine kulak verdi. Ama uzaktan geçen birkaç ayak sesinden başka bir şey duymuyordu. "İmdat!" diye dört defa üst üste diyaframının yettiği kadar bağırdı. Fakat Alparslan Bey'in çığlıklarına megatron alaşımlı lazer kalkanı geçit vermiyordu.</p>

  <p class="normal1">Bir şeyler yemesi şarttı. Bir şeyler... ne olursa olsun... bir şeyler yemesi lazımdı. Dosyasına baktı. Vazonun köşesine dayanmış bir pozisyonda duruyordu. Dosyayı öğretmenlik sınavlarını kazandıktan sonra annesi hediye etmiş, iki sene sonra da vefat etmişti. O günden beri hep bu dosyayı kullanırdı. Onu yiyecek hali yoktu. Hayır, öleceğimi bilsem onu yemem diyordu içinden. İçindeki ses de sinir krizinin eşiğinde bir delinin sarhoş üslubuyla konuşuyordu. "Yeğmeyeceğim oğnu." Sonra aklına dosyanın içindekiler geldi: Sınav kâğıtları. Tabii ya, onları yiyebilirim diyordu, her çocuk oyun oynarken kâğıt yemiştir, kâğıt yemekten kimse ölmez, bir kere gevrek yerken gevreği tuttuğu kâğıdı da midesine yollamıştı yanlışlıkla, sonra hiçbir şey olmamıştı. "Evet, işte kurtuluşum: sınav kâğıtlarım! Sorularım benim, ham!"</p>

  <p class="normal1">Çılgınca bir fikirdi bu, Alparslan Bey'in bu kadar çıldırmış olacağına hiç kimse inanamazdı. Alparslan Bey dosyasını açtı, sınav kâğıtları destesinin en üzerindeki kâğıdı bir dürüm gibi sardı. Birinden otlanıyormuş gibi köşesinden çekine çekine ısırdı. Küçük kâğıt tomarını ağzında toplaştırdı, biraz çiğnedi, o kâğıdın iğrenç kokusunu aldı, kötü bir yemek yiyormuş gibi kâğıt tomarını yuttu. Şimdi hâlâ biraz o iğrenç tattan kalmıştı ağzında, ama onu giderecek bir kola veya ayran yoktu yanında. Yine de mutluydu çünkü midesindeki uğultuları biraz olsun bastırmayı başarmıştı. Yine de bir tane yetmeyecekti tabii. Bir tane daha yemeliydi. Yeniden elindeki kâğıt arası hava dürümüne geri döndü, bir ısırık daha aldı. Bu sefer fotokopiden kalma o iğrenç mürekkebimsi tat da vardı, bir öncekinden daha kötü bir yemek yiyormuş gibi bunu da bir süre çiğnedikten sonra yuttu. Her kâğıt lokmasını yemek daha da zor oluyordu. Çiğneme süresi daha da azalıyor ve yutması o kadar zorlaşıyordu. Toplam yedi lokmada ilk kâğıdı bitirdikten sonra bir mola verdi. Midesinden gelecek uğultulara biraz kulak verdi ama kesilmişlerdi. Bir zafer duygusuyla gülümsedi ve kendine taze bir dürüm daha yaptı.</p>

  <p class="normal1">Hayalet içinden "Görev tamamdır" dedi.</p>

  <p class="normal1"> </p>

  <p class="normal1">Güldem beklenmedik garip bir rahatlama hissiyle doldu. Sanki bir dileği gerçekleşmişti.</p>

  <p class="normal1"> </p>

  <p class="normal1">Saat 11.30 olmuştu ama ekonometri sınavının olacağı sınıflarda görünürde ne bir öğretmen ne de bir asistan vardı. Öğrenciler birbirlerine soru soran bakışlarla bakıyorlardı, kimse bir yanıt veremiyordu. Bir an evvel versinler de kurtulalım şu sınav stresinden diye düşünüyorlardı. Asistanlar ise öğretmenler odasında küçük bir toplantı yapıyorlardı. "Alparslan Bey sabah odasına gelmiş ama sonra kaybolmuş. Hiçbir yerde sınav kâğıdının bir kopyasını bulamadım. Bilgisayarında da yoktu sorular. Bu durumda ne yapmamız gerekiyor?" dedi bir asistan. Diğeri "Hoca kayıp. Bu durumda sınavı iptal etmek zorundayız" dedi. Diğeri "Yönetmeliğe uyuyor mu bu?" dedi. Diğeri "Ne bileyim, şimdi yönetmeliğe bakacak vakit de yok, öğrenciler merak ediyor" diye yanıtladı.</p>

  <p class="normal1">Saat 11.35'te asistanlar sınıflara dağıldı ve sınavın iptal olduğunu ilan ettiler. Bir kısmı üniversitede yedinci senesini yaşayan öğrencilerin bu muhteşem habere tepki vermesi uzun sürdü. Hepsi de yaşadıkları anın bir rüya veya bir şaka olabileceğini düşünüyordu. Bir rüya veya bir şaka olmadığını anladıkları zaman sevinç çığlıkları geldi, <span class="ideitalik1">ekonometri</span> kitapları mezuniyet kepleri gibi havada uçuştu, formül kâğıtları yırtılarak konfeti niyetine havaya atıldı. Öğrenciler daha önce hiç bu kadar mutlu olmamışlardı. Mutluluklarının kilit kelimesi iptaldi. Eğer sınav ertelenmiş olsaydı buna pek sevinemezlerdi, iptal edilmiş olması hepsinin ekonometriden geçtiği anlamına geliyordu. Asistanlar yönetmeliği okumamış olabilirdi ama üniversitedeki ilk yıllarında üniversiteli olmanın ayrıcalıklı sevinciyle öğrencilerin çoğu yönetmeliği okumuşlardı ve o maddeyi (Bir sınavın iptali o dersten herkesin geçmesini gerektirir) hatırlıyorlardı, hatırlamayanlara ise hatırlattılar. Sınıftan dışarı taşan öğrenciler çöp kutularını ekonometri notlarıyla ve kitaplarıyla dolduruyorlardı. Kitabın yazarının kemikleri sızlıyor olmalıydı.</p>

  <p class="normal1">Sızlıyordu. Çok fena sızlıyordu. Kaval kemiğinde bir ağrı vardı. Üç sınav kâğıdını yiyerek midesindeki ağrıyı dindirdikten sonra bir de bu kaval kemiğindeki sızı ortaya çıkıvermişti. Ne berbat bir durum. Koskoca bir ekonometri hocası için ne utanç verici bir durum. Dışarıda bir gürültü vardı. Öğrencilerin sevinç naralarını duyuyordu. Acaba ne olmuştu. Bayram mı vardı? Aslında bir bayramın varlığından söz edilebilirdi: 1. Ekonometri Sınavının İptali Bayramı!</p>

  <p class="normal1">Alparslan Bey bir şekilde şu vazoyu sallamalıyım diye düşündü. Var gücüyle vazoyu sallamaya çalıştı.</p>

  <p class="normal1"> </p>

  <p class="normal1">Saat iki civarında üç kız vazonun kenarındaki platformun üzerine oturmuştu. Birinin elinde fotoğraf makinesi vardı. "Geçen birine çektirelim" diyordu elinde fotoğraf makinesi olan maliye öğrencisi Ayşegül. Fotoğraf makinesinin sahibi olduğu için fotoğrafları hep o çekiyordu ve fotoğraf makinesine sahip olmanın cezasını fotoğraflarda çıkmamakla ödüyordu, bu haksızlıktı, niye arkadaşları onun çektiği bu acıyı hissedip bir defa olsun "Sen geç ben çekeyim" demiyordu? Ama Ayşegül bu defa kararlıydı, yoldan geçen birine makinesini verme cesaretini gösterecekti, gerçi o yoldan geçenler hep kazma fotoğrafçılar olurdu ama olsun, en azından şansını deneyecekti. O sırada Haluk yoldan geçiyordu. Haluk'u gören Ayşegül "Pardon, bir fotoğrafımızı çekebilir misiniz?" dedi. Uzun saçlı, bol pantolonlu, üstünde Iron Maiden (Trooper) tişörtü olan Haluk bayılırdı başkalarının fotoğrafını çekmeye. Kızlar güzel değildi ama tanımadığı insanların fotoğrafını çekmek ona farklı bir haz verirdi. Onlarla fotoğrafta çıkmazdı, ama tam ters bir taraftan hayatlarının içine sızıp orada onlarla beraber ölümsüzleştiğini düşünürdü. Çektiği fotoğrafa bakıp, kim çekmişti bu fotoğrafı demeyeceklerdi tabii ama onun çektiği açıdan göreceklerdi kendi geçmişlerini. Onun şu an baktığı vizörden gelecekte onlar bakacaklardı. Bu yüzden iyi bir fotoğraf çekmeyi hedefledi. Anladığı kadarıyla yakından çekilmek istiyordu kızlar ama o sırada arkadaki vazoya takıldı gözleri, "Bunu çekmeliyim işte, fotoğrafın esas kahramanı bu vazo olmalı" diyordu içinden Haluk. Biraz geriye çekildi, "Sakın kıpırdamayın, çekiyorum" dedi, kızlar kıpırdamıyordu, "Kıpırdamayın lütfen" diye tekrarladı Haluk, kızlar kesinlikle kıpırdamıyordu, "Kızlar, kıpırdarsanız güzel çıkmaz, ben bilirim bu makineleri" dedi, kızlar "İyi de biz kıpırdamıyoruz" dediler, içlerinden de "Çattık ha, alt tarafı bir düğmeye basacak" diyorlardı, Haluk şaşırmıştı, bir şey kıpırdıyordu kadrajda, kızlar değildi, vazoydu kıpırdayan, gözünü vizörden çekti ve sallanmakta olan vazoyu gördü, önce deprem olduğunu sandı ama sadece dev vazo sallanıyordu, içinde kocaman bir fare olan normal boyutlardaki bir vazo gibi sallanıyordu. Fotoğraflarının çekilmesini bekleyen üç kıza "Vazonun içinde bir şey var" dedi. Kızlar Haluk'un ne dediğini anlamışlar ama nedense içinde bulundukları fotoğraf karesini bozmak istemedikleri için arkalarını dönüp vazoya bakmamışlardı. Arkalarına döndüklerinde ise çok geçti, Alparslan Bey yorulup vazoyu sallamaktan vazgeçmişti. "Yoo sallanmıyor" dedi üç kız koro halinde. Haluk fotoğraf makinesini verdi ve sorumlu bir vatandaş olarak Öğrenci İşleri bürosuna koşarak gitti.</p>

  <p class="normal1">Ayşegül delirecekti, "Yine kendi makinemle çekilemedim" diye hayıflanıyordu, morali bozulmuştu.</p>

  <h2 class="kitapickapak" id="calibre_toc_44"><br class="calibre3"/>
  <br class="calibre3"/>
  <br class="calibre3"/>
  41</h2>

  <p class="normal1">Burak'ın aklı yavaş yavaş çalışmaya başlamıştı. Kendi hakkında bilmesi gereken her şey birer birer beynindeki eski yerlerine oturuyordu. Yumurtalıklarına çarpan o darbe kafaya çarpan bir saksı gibi şok etkisi yaratmış olmalıydı. Burak, bir saatlik geçmişine geri dönüp neler yaptığını anımsayınca hiçbir zaman bastıramayacağı, arada bir aklına geldiğinde ilk defa yaşıyormuşçasına kıvranacağını bildiği bir pişmanlık yaşadı. Sabahtan beri anlayamadığı bir sebepten dolayı kendinde olmadığını biliyordu, geçmişi adeta silinmişti, bir sapık rolünü üstlendiği bir rüyadaymış gibi kontrolden çıkmıştı. Tüm bunlara karşın yaptığı o korkunç ahlaksızlığa bahane bulmak olanaksızdı. Üstelik bu haber, tüm üniversitede dilden dile dolaşmıştı. Ekonometri hocasının gizemli kaybolma hikâyesinden sonra en çok konuşulan haber onun Güldem'e cinsel taciz yaptığı ve ardından ilkel bir kavgaya ortak olduğuydu. Bu haber mutlaka Ceyda'nın da kulağına gidecekti. Ondan sonra Ceyda'nın ondan ayrılacağını tahmin etmek için sihirli bir cam küreye bakmasına gerek yoktu. <span class="ideitalik1">Kahretsin!</span></p>

  <p class="normal1">Burak her Müslüman erkek gibi kötü giden günü cenabetliğine bağladı. Sabah aptes alsaydım, tüm bunlar olmazdı, diye hayıflanıyordu kendi içinde. Ya da en azından bir duş almalıydım. Duş ile aptesin farkı olmadığını söyleyen bir arkadaşı vardı. Duş alınca aptes de almış sayılıyor muydu acaba, aptesin tek farkı niyet miydi? Şu burnuna su atma meselesinden pek hoşlanmıyordu, bunu açıkça söylemeliydi, bu kuralların bir tabu olmasına karşıydı. Üç defa burnuna su atmanın mantığını hâlâ anlayamamıştı. Rahatsız edici bir hareketti. Her aptesten sonra, nezle olduğunda olduğu gibi burnunu büyümüş hissediyordu, o hareket farz mıydı gerçekten de?</p>

  <p class="normal1">Burak, cep telefonu <span class="ideitalik1">Inspector Gadget</span>'in melodisiyle çalınca elektronik şok tedavisine giren bir deli gibi titredi, kafasının içindeki dinozor yavrusu uyandı ve baş ağrısı yeniden başladı, o anda sabahki garip halinin cep telefonuyla ilgili olduğunu anladı. Rahatsızlığının tek kaynağı <span class="ideitalik1">Inspector Gadget</span>'ın keyboard melodisinin cep telefonu yorumu ile ilgili değildi, başka bir şey olmalıydı. Telefonu açtıktan sonra bunu düşünmeye karar verdi. Telefonun diğer ucunda gecelerin adamı Cüneyt vardı. "Oğlum sınavın iptal oluşunu kutlayalım, Punside'a gidelim akşam" diyordu Cüneyt. "İyi abi, bakarız, benim kafa biraz karışık" dedi Burak. "Oğlum senin hep öyledir, hahaha, akşam gel, içer hallederiz" dedi gecelerin demirbaşı Cüneyt.</p>

  <p class="normal1">Burak cep telefonunu kapattı. Bir gün önce iki cep telefonu aldığını hatırladı. O cep telefonlarını alırken de bu sabahki gibi olmasa da yine kendinde değildi. Diğer cep telefonlarını evde bırakmıştı. İnsan kendine zararlı olan cismi tanır. <span class="ideitalik1">Bu cep telefonunda kesinlikle bir şey var.</span> Herkes bana aptal diyor ama bu gizemi çözeceğim, dedi içinden. Cep telefonunu elinde gezdirerek arkasına, önüne, antenine baktı. Elindeki delile büyüteçle bakan Sherlock Holmes gibiydi. Bir şey bulamadı. Cep telefonunun dijital göstergesinin üzerindeki menülerde bir araştırmaya başladı. Telefon rehberine baktı, ayarlara baktı, en son da son arayanlar listesine baktı. En son Cüneyt'ti, sabah da Ersin'in aradığını anımsıyordu, herhalde son konuşmalarıydı o. Ondan önce biri aramış olmalıydı. Evet biri aramıştı, hem de defalarca aramıştı. En son arama sabaha doğru saat 6.06'da olmuştu. Kim aramıştı acaba, diye numaraya baktı ve şoka girdi. İnsan yapımı bir sayının akıllı bir insanı dehşete yaklaştırması, onun gözbebeklerini büyütmesi, gerçek mi hayal mi diyerek gözlerini açıp kapatmasına ve "Aman Tanrım!" dedirterek parmaklarıyla saçını geriye doğru taramasına neden olması görüldük bir olay değildi. Ta ki o ana kadar.</p>

  <p class="normal1">Burak o sayıyı gördükten sonra yeniden sabahki haline yani deliliğe döndüğünü sandı.</p>

  <p class="normal1">Sayı 13'tü.</p>

  <p class="normal1">13, telefonun dijital göstergesinde öyle pis pis sırıtarak duruyordu. 13'ten korkmasının tek sebebi Hıristiyanlıktaki uğursuzluk inancı değildi tabii, <span class="ideitalik1">13.Cuma</span> filminden haberdardı ama dehşeti yaratan o imge de değildi. İçinden "Bu kahrolası o loser'in sayısı!" dedi. "O intihar eden garip çocuğun defterlerini süslediği rakam. 13'lü futbol forması da giyerdi. Ne tuhaf herifti o. Ve.. ve... evet, o Güldem'e 13'le ilgili bir laf yazardı. "Neydi ki o?"</p>

  <p class="normal1">Sabaha doğru kendisini arayanı geri aramaya karar verdi. 13 diye bir telefon numarasının olmasına imkân yoktu. Hangi şebeke böyle saçma bir numara verirdi ki? Üniversitenin sessiz bir köşesine ilerledi. Cesaretini topladı ve 13'ü aradı. Kulağını alıcıya dayadı, merakla gelecek olan sesi bekliyordu. "Sen de kimsin" diyecekti önce. Sert ve kararlı bir sesle. Çalıyordu. Öksürdü, bir nefes aldı.</p>

  <p class="normal1">Ve karşı taraf sonunda telefonu açtı.</p>

  <p class="normal1">Önce kulağını bir bardağa dayadığı zaman çıkan, bardağı yaklaştırdıkça kulağını sıkıştıran, kaynağı belirsiz rüzgâr uğultusunu duydu. Sonra kulağını alıcıya iyice dayadı, alıcıyla kulağı bütünleşmişti, uzaktan duyulan çığlıkları duydu, kamçı seslerine benzer sesleri işitti ve alevlerin çıtırtılarını, körüklenen ateşlerin kıvılcım seslerini, yanan devasa etlerin ızgara gürültülerini, konuşabilme yeteneğine sahip hayvanların çığlıklarını, kargaşayı ve sonsuza kadar yinelenen ölümleri duydu. Sanki yanmakta olan kapalı bir futbol sahası kadar büyük bir işkence salonunu aramıştı. Belki de gerçekten öyle bir yerdi orası. Gitgide yükselen şeytani kahkaha seslerini duyunca cep telefonunu bir an önce kulağından uzaklaştırmaya çalıştı ama yapamadı bunu. Refleksleri iki saniye gecikmişti çoktan. Kulağı sonsuza kadar lanetlenmişti. Ve o hayatının sonuna kadar kulağına akan şeytan kahkahalarının dehşet verici hatırasıyla yaşayacaktı. Uzaktan duyduğu en masum bir çocuk kahkahası bile onun tabanlarını yağlamasına neden olacaktı. Şimdi, o lanetlenmiş kahkahayı duyacağına sağır olmayı yeğlerdi.</p>

  <p class="normal1">Burak o gün cehennemi, cehennemin ta kendisini dinlemişti. Kargaşa ve ölümün evini. Günahkârların ebedi sorgu odasını. Hayaletin taşınmak üzere olduğu yeni şehrini. Ve onun iki haşarı bekçisinin, zebanilere özgü kahkahalarını dinlemişti. Cehennemin kapısında konuştukları ruh, istedikleri gibi bir hayalet olmuştu, işte bunun mutluluğu okunuyordu o kahkahalardan.</p>

  <p class="normal1">Burak aceleyle kulağından cep telefonunu uzaklaştırdı. Hemen titreyen başparmağıyla No'ya bastı. Sonra cep telefonunu kapattı. Hatta son bir çare olarak bataryasını çıkardı. Eğer o ses iki saniyede onda bu etkiyi yaratıyorsa, daha önce aradığında ne yapmıştı acaba? Bunu hatırlayamıyordu ama bununla alakası olduğu kesindi. Ve o Gökalp denen büyücüyle de alakası vardı olanların. Olanlar Gökalp'e ve doğal olarak Güldem'e bağlanıyordu. Burak, o lanetli kahkahayı bir daha duymamak ve tamamen unutmak için en yakın arkadaşından bile uzaklaşırdı. Güldem onun yakın bir arkadaşı değildi. Güldem'i düşününce ondan korkar oldu. Onun sınavlardaki beklenmedik başarısı cadı olduğuna dair bir işaretti. Taşlar şimdi yerine oturmuştu. Sonra Murat'ın vantilatör kazası, Şebnem'in gruplarından beklenmedik ayrılışı, Ceyda'nın ona karşı aldığı tavır... ve belki de bu sabah o cadının tahrikine kapılarak üniversitedeki seks kariyerini bitiren o sapıklığı yapmıştı... Ve son işaret, o cehennemden kopup gelen kahkahaydı. Bir daha ne Güldem'i ne de cadının sevgilisi Ersin'i görmeye niyeti vardı. Ve de görmeyecekti.</p>

  <p class="normal1">Ceyda'yı bulup ona da anlatmalıydı bunları; çünkü o cadıyla beraber oldukça Ceyda da tehlikedeydi. Ceyda'yı hâlâ çok seviyordu. Onsuz bir hayat, kalbinin atmayacağı bir hayat demekti. Sonra Lütfü vardı, ona da bu haberi yetiştirmeli ve bu beladan uzak tutmalıydı. Herkese sonunda zeki ve işe yarar biri olduğunu kanıtlayacaktı.</p>

  <p class="normal1">Ceyda'dan önce Lütfü'yü telefonla aramaya karar verdi. Cep telefonunu bir süre açmamaya kararlıydı. Dekanlık binasının alt katında bir kartlı telefon olmalıydı, önce bir telefon kartı aldı, sonra oraya gitti. Lütfü'yü aradı.</p>

  <p class="normal1">Lütfü, Karşıyaka Hastanesi'nin ikinci katında bir yatağın üzerinde yatıyordu. Boynunda bir boyunluk vardı. Durumu göründüğü kadar ciddi değildi, tüm kontroller tamamlandıktan sonra hastaneden güle oynaya çıkabilirdi ama şimdilik sahnedeki hasta rolüne uyması gerekiyordu. Yastık boynu için gereken eğimde duruyordu, kafası da yastığın üzerindeydi, gözleri açıktı, karşısındaki televizyona bakıyordu ama televizyonda ne olduğunu sorsanız bir şey söyleyemezdi. Kazanın şokunu hâlâ atlatamamış olduğu teşhisi, ziyaretine gelen anne babası ve doktorlar tarafından yeterince yapılmıştı ama gerçek bununla sınırlı değildi. Kafasını bir süreliğine işgal eden o sayıları düşünüyordu, neydi onlar, onlara neden inanmıştı, neden onlara boyun eğmişti, şimdi neredeydiler, sonra o gözlerinin altından geçen borsa şeridi, o da neydi? Ölebilirdi, evet, eğer bir telefon direğine değil de bir elektrik direğine çarpsaydı ölebilirdi. Daha yirmi iki yaşında sayıların şaşırtması sonucunda ölen ilk kişi olacaktı ama bunun farkına kimse de varamayacaktı. Televizyonda bir çizgi film vardı: <span class="ideitalik1">Bugs Bunny.</span> Birden Burak çıldırdı, gözbebekleri büyüdü ve "Hayır, hayır, hayır!" diye kısık bir çığlık attı. Kanalın altından borsa bandı geçiyordu. Sonra görüntü değişmeyince sesini yükseltti. Hemşireye bağırdı, "Çekin şunu gözlerimden, çekin şunu!" diye bağırıyordu. Hemşire yirmi saniye sonra geldi, odada göz gezdirdi ve "Neyi çekeyim?" dedi. "Bantları, borsa bantlarını!" diye bağırdı. Hemşire televizyona baktı, "Tamam kanalı değiştiriyorum" dedi. Kanalı değiştirdi, 154'e aldı, herhalde bu kanaldan geçmezdi o borsa bandı. Hemşire, hastanın o borsa şeridinden niye korktuğuna anlam veremedi ama o da çocuk programlarının altında çıkan o bantlara gıcık oluyordu. Lütfü, bantların televizyon kanalından kaynaklandığını anlayınca rahat bir nefes aldı. Yeniden onlarla karşılaşmaya cesaret edemezdi.</p>

  <p class="normal1">Sonra cep telefonu çaldı. Arayan Burak'tı. "Oğlum, neden gelmedin sınava?" dedi. "Sorma ya, neler oldu neler, ben kaza yaptım, hâlâ şoktayım" dedi. Burak kaza lafını duyunca tahmin ettiği gibi lanetin iyice yayıldığını anladı, düşündükleri kesinlikle saçma değildi.</p>

  <p class="normal1">"Bak sana ne diyeceğim, her şey Gökalp'le ilgili, hani şu intihar eden tuhaf çocuk vardı ya, o işte! Güldem de işin içinde olabilir, onlardan uzak durmamız gerekiyor."</p>

  <p class="normal1">"Nasıl yani?</p>

  <p class="normal1">"Son haftalarda olanları bir düşün. Bunlar tesadüf değil. Benim de başıma korkunç şeyler geldi. Dün gece beni biri aramış. Ben hatırlamıyorum. Arayan numaralara baktım, 13 yazıyordu. Biliyorsun o 13 takıntılı manyak herifi. Öldü ama laneti devam ediyor. Onunla dalga geçtiğimizi hatırlıyorsun değil mi?"</p>

  <p class="normal1">"Evet, sanırım sana inanmak üzereyim, tüm bunlar çok saçma ama ben de olağandışı şeyler yaşadım. Ölebilirdim."</p>

  <p class="normal1">"Seni en yakın zamanda tekrar arayacağım. Ziyaretine de gelmeye çalışacağım. Ceyda'yı bulmam lazım şimdi. O da tehlikede olabilir. Ersin'den de uzak dur, o cadıyla ortak olabilir. Akşam Murat taburcu oluyormuş, onu ziyarete gideceğiz."</p>

  <p class="normal1">"Benim durumum şu an iyi, belki Murat'a ben de gelebilirim. Bu arada Ersin konusunda yanılıyorsun bence. Biliyorsun, bizi uyarmıştı toplantıda."</p>

  <p class="normal1">"Bilemiyorum. Ama konuşacaksan Ersin'le sen konuş. Ben zaten onunla kavga ettim, kampüsün ortasında dövüştük. Anlatırım hepsini. Akşam görüşürüz."</p>

  <p class="normal1">"Bye" dedi Lütfü ve hemşire cep telefonunu kapattı. Lütfü, Burak'ın dediği bir şeye ilk defa hemen inanmıştı. Burak pek akıllı bir çocuk değildi ama yaşadıklarının altında yatan tüm saçmalıkları açıklayabilen bir şey anlatmıştı. Bir lanet. Organize bir uğursuzluk. Şer bir büyü. Ölümsüz bir beddua. Hastaneden çıktıktan sonra mutlaka annesinin o tuhaf arkadaşına kurşun döktürtmeliydi. Ya da o 13. manyağın ruhunu çağırıp bir cezveye hapsetmeliydi. Bir daha ona dokunacak olursa her tür şeyi denemeye hazırdı.</p>

  <h2 class="kitapickapak" id="calibre_toc_45"><br class="calibre3"/>
  <br class="calibre3"/>
  <br class="calibre3"/>
  42</h2>

  <p class="normal1">Bu sırada Alparslan Dünebakan vazonun içindeki üçüncü saatini tamamlamak üzereydi. Son bir kâğıt arası hava dürümü yemiş ve karnını doyurmuştu. Fakat bu defa açlıktan da kötü bir bela onu bekliyordu. Alparslan Bey için bu bir gelenekti, yemekten sonra mutlaka tuvalete giderdi. Büyük aptesi için tabii ki. Gazetesini ve kahvesini yanına alır tuvaletin yolunu tutardı. Uzun süre kalmayı sevenlerdendi Alparslan Bey. Sadece bağırsaklarını değil, zihnini de boşaltırdı biraz. Daha zinde, daha sağlıklı, daha mutlu bir adam olarak çıkardı tuvaletten. Ama bu defa bir problem vardı. Yemekten sonra gidebileceği bir tuvalet yoktu vazosunun içinde. "Aman illa ki sıçmam gerekmiyor, acil durumlarda yapmadan da idare edebilirim" diye düşünüyordu. Ama 20 dakika sonra bu düşüncesinin arkasında eskisi kadar duramıyordu. Birinin onu kurtarmasını bekliyordu. Ve beklemek eylemi, kahveden veya kuru fasulyeden daha ciddi bir bağırsak açıcıydı. Bunu kabullenmeliydi, fena sıkışmıştı. Tutmak için eğilip bükülüyordu ama işin kötüsü eğilip bükülmek için gereken boşluğa sahip değildi. Ayaklarını yere vuruyordu sertçe. Hayır bunu yapmamalıyım. Birkaç kere osursa belki bağırsaklarını ikna edebilirdi. Bir kere osurdu, evet iyi gelmişti bu. Belki de yanlış alarmdı, bir kere daha osurdu, daha da iyi geldi. Fakat bir dakika sonra bağırsaklarından daha yüksek alarm sesleri yükseldi.</p>

  <p class="normal1">"Allah'ım bunu kontrol edecek güç ver bana" dedi.</p>

  <p class="normal1"> </p>

  <p class="normal1">Güldem sınavın iptal edilmesine çok sevinmemişti. Diğer öğrencilerin sorgusuz sualsiz mutluluk naraları atmasına da kıl olmuştu. Sonuçta o formülleri ve grafikleri ezberlemek için beyinlerine yeteri kadar zarar vermişlerdi, sınav olsa olmasa ne fark ederdi ki. Sınavdan önce Alparslan Bey için sarf ettiği beddua hâlâ geçerliydi. Hatta daha da ileri gidebilirdi, ona duyduğu nefret artmıştı. "Sınav kâğıtları kıçına girsin ipne herif!" dedi içinden.</p>

  <p class="normal1"> </p>

  <p class="normal1">Hayalet "Pekâlâ" dedi içinden.</p>

  <p class="normal1"> </p>

  <p class="normal1">Alparslan Bey bağırsaklarını kontrol etmek için sahip olduğu boşlukta çırpınıyordu. Altı yaşındayken ilkokulun daha ilk gününde aynen şimdi olduğu gibi sıkıştığını, ilkokulun tuvaletini temiz bulmadığı için işini orada göremediğini ve öğretmenlerinin önünde eve gitmek için ağladığını hatırladı. Bu olay çocukluğuna damgayı koymuştu, babasının ve annesinin girişken karakterlerine zıt oluşturacak şekilde Alparslan'ın utangaçlığına bu olay sebep olmuştu. Şimdi de pek farklı bir durumda değildi.</p>

  <p class="normal1">Alparslan Bey bunu kabullendi, bağırsaklarını boşaltmalıydı, bir an evvel bu pislikten kurtulmalıydı. Önce pantolonunu indirdi, sonra külotunu. Çömeldi. Çömelir çömelmez bağırsakları da pislikten kurtulmaya başladı. O küçücük boşlukta sıçmak gerçekten zordu, çıkan pisliğin ayaklarına değmemesi için alması gereken pozisyon acı veriyordu, bacakları ağrımaya daha ilk saniyelerde başlamıştı. Ertesi gün bacakları et kesecekti, bundan emindi. Tabii ertesi gün milletin içine çıkacağını pek sanmıyordu, buradan çıksa bile bağırsaklarındaki boklar gibi onuru da orada vazonun dibinde kalacaktı.</p>

  <p class="normal1">Uzak geleceği hakkında düşünmektense yakın geleceği hakkında tasalanmaya karar verdi Alparslan Hoca. İlk sorunundan kurtulmuştu, hepsi tüm berbat görüntüsü ve iğrenç kokusuyla ayaklarının dibinde duruyordu. Daha önemli bir sorunu vardı şimdi. Vazoda taharet musluğu yoktu. Tuvalet kâğıdı da yoktu. Alparslan bey bir kâğıt mendil için dua ederek ceplerini yokladı. "Bir selpak için krallığım" diyordu içinden. Bir selpağı koyacağı en son yerlere baktı çaresizce (Mesela çoraplarının içine). Yoktu. Gözü vazonun içinde gezindi, kıçını silmeye yarayabilecek bir çöp arandı. Bu arama vazonun küçüklüğü ile orantılı olarak çok kısa sürdü (1 saniye 06 salise).</p>

  <p class="normal1">"Peki ya dürümler" diye düşündü sonra. Tabii ya. Sınav kâğıtları onun açlığını bastırmıştı, şimdi de işe yarayabilirlerdi. <span class="ideitalik1">Neden olmasın?</span> Alparslan Bey çömelmiş halde elini dosyasına uzattı. Az önce yediği kâğıtlardan arda kalanları çıkardı. Dörde katladı ve silmeye başladı. Tuvalet kâğıdının aslında ne kadar yumuşak olduğunu daha iyi anlıyordu şimdi. Sınav kâğıdını kıçına sürdüğü her an ona büyük bir acı veriyordu, biraz diplere sokması gerekiyordu, iyice bulaşmıştı çünkü. Kâğıdın sivri ucunun verdiği acıyı bunu deneyen dışında kimse bilemezdi. Kâğıtları kıçına her götürdüğü sefer biraz daha acıyordu. Kâğıdı sürüp çekerken kıçındaki tüylerden bir kısmı da kopuyordu, bok dolu kâğıtların üzerine bakmaya cesaret etseydi o kâğıtların üzerinde kan olduğunu da görecekti.</p>

  <p class="normal1">Sınav kâğıtları resmen ve fiziki olarak Alparslan Hoca'nın kıçına girmişti.</p>

  <p class="normal1"> </p>

  <p class="normal1">Hayalet "Bu da tamamdır" dedi, içinden.</p>

  <p class="normal1"> </p>

  <p class="normal1">Güldem, bedduası yerine gelen bir falcı gibi sevindi. Neden sevindiğini yine anlamadı. Rahatlamıştı, üzerinden büyük bir yük kalkmıştı sanki ama sebebini hiçbir zaman öğrenemedi.</p>

  <p class="normal1"> </p>

  <p class="normal1">Haluk, öğrenci işlerine haber vermişti ve Haluk'la birkaç öğretim görevlisi vazonun içinde birinin olduğu sonucuna varmışlardı. İtfaiye arabası vazonun yanına park etti. Devasa merdiveni açıldı. Yüzlerce öğrenci de merakla olayları izliyordu. Merdivenin ucunda bir itfaiyeci vardı. İlhan ya da çocukluk lakabıyla Cayır İlhan'dı o. Nedensiz verilen lakaplardan biriydi ama geleceğindeki imajına ters düşmemişti. Vazonun içinde biri olduğunu gördü ve işaret etti. Şu ana kadar ağaçtan kedi kurtarma dahil – hatta o kurtarma operasyonu sayesinde <span class="ideitalik1">ShowTV</span>'nin haberlerine de çıkmıştı– çok acayip işler yapmıştı ama bu herhalde bir itfaiyecinin yaptığı en tuhaf işti. Karısı "Ee bugün neler yaptın?" diye sorsa, "Vazodan bir insan çıkardım, yarın da bir bardaktan aslan çıkaracağım" mı diyecekti. İşini seviyordu ama bu tip işler mesleğinin saygınlığına gölge düşürüyordu. Cayır İlhan, beline takılı duran ipi aşağı sarkıttı. İki itfaiyeci de yanına gelmişti, onu tutuyorlardı. Vazonun içindeki Alparslan Bey, ip geldiği sırada rüyada olduğunu sandı. Elini uzatırken aslında ipe değemeyeceğini sanıyordu. Dokunduğu zaman sevinçten bağırdı. İtfaiyeciler onu duydu. "Sıkıca tutun!" diye bağırdılar. Öğrenciler meraklı gözlerle oltanın ucunda neyin veya hangi salağın çıkacağını merak ediyorlardı. Alparslan Bey ipi sıkıca tuttu. İtfaiyeciler ipi çekti.</p>

  <p class="normal1">İpin ucunda Alparslan Bey ortaya çıkınca üniversite meydanı ölüm sessizliğine büründü. Meydanda toplanan herkes topluca şok geçiriyordu. İtfaiyeciler Alparslan Bey'i tuttular ve merdivene aldılar. Artık güvendeydi. O sırada biri kendini tutamadı ve güldü. Gülmemek için kendini o kadar tutmuştu ki sonunda çıkan kahkaha patlaması osuruk sesi gibiydi. Ona birkaç kişi de eşlik edince gülme sesleriyle karışık bir uğultu oluştu. Kimse –Cayır İlhan dışında– Alparslan Bey'in pantolonundaki kahverengi lekeyi veya üstüne sinen bok kokusunu fark etmemişti ama Alparslan Bey'in kendini çok kötü hissetmesi için fazlasıyla neden vardı. Açtı, üç saat boyunca absürd bir şekilde mahkûm olmuş, sınav kâğıtlarını yemek, sonra da onları kıçına sürmek zorunda kalmıştı, öğrencilerinin önünde hiçbir hoca bu kadar küçük düşmemişti.</p>

  <p class="normal1">Alparslan Bey, o yaz dekanlıktan tayinini istedi. Hangi üniversiteye gittiği son derece gizli tutuluyor. Ama söylenenlere göre hâlâ ekonometri öğretiyor.</p>

  <h2 class="kitapickapak" id="calibre_toc_46"><br class="calibre3"/>
  <br class="calibre3"/>
  <br class="calibre3"/>
  43</h2>

  <p class="normal1">Burak tüm üniversitenin izlediği, yerel bir televizyonun da kaydettiği –sonra <span class="ideitalik1">Show TV</span>'ye görüntüleri sattılar– bu kurtarma operasyonunu izlemeden edemedi. Sonra Ceyda'yı aramayı sürdürdü. Dokuz Eylül Üniversitesi büyük bir üniversite değildi, Burak arayışının on yedinci dakikasında Ceyda'yı uzaktan gördü. Ceyda'nın üzüntüsünü anlaması için onun yüzünü görmesine gerek yoktu. Biri ona kavgayı anlatmış olmalıydı.</p>

  <p class="normal1">Ceyda'yı seyretti bir süre. Yüzünde ürkek bir ifade vardı. Umut'la konuşuyordu. Sanki ona derdini açıyordu ve Umut'tan derman bekliyordu. Burak kararlıydı, "Bir zamanlar güzel bir kız arkadaşım vardı ama ben bir hata yaptım ve onu kaybettim" demeyecekti. Ne kadar dil dökerse döksün onu yeniden kazanmalıydı. Onu izlerken aniden Burak'la Ceyda'nın gözleri aynı yerde buluştu ve o buluşma uzun sürdü. Bu güzel bir işaretti. Ceyda'ya gözleriyle ormanı işaret etti. Gözleriyle anlaşmışlardı, bir aşk zaferiydi bu. Ormanda buluştular. Burak sabah kendinde ve gerçekten de aklının yerinde olmadığından bahsetti. Aralarda özür diliyordu. Hayatının en iyi konuşmasını yapıyordu. Sonra konuyu tuhaf olaylara getirdi. Cep telefonundaki arayanlar listesindeki 13'ü gösterdi. Ceyda onu dikkatle dinledi. Tuhaf olaylar kendisine de rastlamıştı. Bunları Burak'a anlatmadı ama içi biraz olsun rahatladı. Bir daha Güldem'le ve Ersin'le görüşmeyecekti ve belki her şey düzelecekti. Burak konuşmasını bitirdi. Başarılı bir konuşma olduğunu ve Ceyda'yı yeniden kazanabileceğini sanıyordu. Sıra Ceyda'daydı.</p>

  <p class="normal1">"Seni seviyorum ama bir daha beraber olamayız. Tüm üniversite biliyor bugün yaptığın şeyi. Şimdi çıkıp da seninle el ele şu yolda yürüsem hepsini kabullenmiş olurum. Bunu kimseye anlatamam. Anlamazlar. Beni anlamalısın, yaşadıklarımız bir daha tekrarlanmasın, artık başka bir hayat kurmalıyız. Belki de eskisi gibi, aşktan uzak bir hayat. Aşk bizim gibiler için değil" dedi Ceyda. Bu veda demekti. Zorlamanın bir anlamı yoktu. Ve belki de dedikleri doğruydu. Onlar amatör şovmenler gibiydiler, başkalarının karşısındaki imajları önemliydi, bugünkü hatasından sonra el ele gözükemezlerdi. Aşk gerçekten de onlara göre değildi.</p>

  <p class="normal1">Ceyda doğruyu söylüyordu. Burak'la Ceyda'nın yolları Sherwood ismiyle bilinen korunun kuzeybatısındaki otuz yaşındaki meşe ağacının altında ayrıldı.</p>

  <p class="normal1"> </p>

  <p class="normal1">Perşembe akşamı Lütfü, Ersin ve Şebnem, Murat'ın taburcu olacağını öğrendiler ve hastane kapısında karşılamaya karar verdiler. Ersin'le Burak bu mecburi yakınlıktan memnun değillerdi, mümkün olduğunca uzak duruyorlardı. Murat oldukça mutlu görünüyordu ama yakışıklı göründüğü pek söylenemezdi. Beraber fotoğraf çekildiler. Murat'ın bu halini fotoğrafta gören biri Murat'ın alnındaki çiziği fotoğraftaki teknik bir sorun olarak algılardı ama bu teknik değil, doğal bir hataydı. Ve hep orada çakılı kalacaktı. Asker tıraşı da açıkçası hiç yakışmamıştı. Eski yakışıklılığından eser kalmamıştı ama bunu Murat'a belli etmemeye çalışıyorlardı. Şebnem özellikle belli bir mesafe koyuyordu Murat'la arasına. Bunun bir sebebi vardı elbette. Şebnem Zeynep'in bir arkadaşıyla tanışmıştı, adı Onur'du, onunla her an bir şeyler olabilirdi, çok yakışıklı çocuktu Onur. Zeynep de öyle demişti tanıştırmadan önce. Murat, Şebnem'in soğukluğunu fark etmişti ama bunu doğal karşıladı. Oysa bu doğal değil, teknikti.</p>

  <p class="normal1">Ersin buluşmanın yedinci dakikasında Murat'a "Gitmeliyim, sonra konuşuruz" diyerek gruptan ayrıldı. Murat ters giden bir şeylerin olduğunun ayrımına varmıştı. Ersin duyu menzilinden çıktıktan sonra sabahki kavgayı detaya girmeden anlattılar Murat'a.</p>

  <p class="normal1">Murat, Güldem ve Ceyda'nın nerede olduğunu sorunca ortamda hissedilir bir gerilim oldu. Lütfü "Sonra anlatırız" dedi. Sonra, ertesi gün her şeyi anlattılar. Ceyda'yla Burak'ın ayrıldığını üstü kapalı bir şekilde açıkladılar. Vantilatör kazasının neden olduğu cadıdan ve onun sevgilisinden söz ettiler. 13 vakasını anlattılar. Murat bu şeytani ortaklığın en acı kurbanı olarak anlatılanlara inandı. Bir tarafı Ersin'in suçsuz olduğuna inansa da şimdilik kurunun yanında yaş da yanmalıydı.</p>

  <h2 class="kitapickapak" id="calibre_toc_47"><br class="calibre3"/>
  <br class="calibre3"/>
  <br class="calibre3"/>
  44<br class="calibre3"/>
   <br class="calibre3"/>
  7 Mayıs 1999 Cuma</h2>

  <p class="indentmetin">Dün olanları yazmaya gerek duymuyorum. Şimdiden tüm üniversite bana yapılan cinsel saldırıyı ve Ersin'le Burak'ın kavgasını biliyor. Herkes dünden beri bu iki ardışık olayı konuşuyor. Ne şöhret ama! (Alparslan Bey'in vazodan çıkarılışı da çok konuşuldu ama beni benimle ilgili olan kısım daha çok ilgilendiriyor tabii ki.)</p>

  <p class="indentmetin">Burak'ı tanırım, pek sevmem ama tanırım; kesinlikle böyle bir şeyi yapacak biri değildi o. Olaydan sonra ona karşı bir nefret büyüttüğümü sanan herkesi hayal kırıklığına uğratacağım, içimde ona karşı en ufak bir nefret tohumu bile yok. Nefret duymak için harcamam gereken çabayı onun o anki psikolojisini anlamak için harcıyorum. Burak o sırada ne düşünüyordu acaba? İnsanların kendi iç dünyalarında herkesten sakladıkları –bazen herkese kendileri de dahil oluyor– binbir türlü sorun var ve bunlar beyinlerinin içinde zehirli sarmaşıklar gibi yetişiyor. Ve o karanlık dallar bir yerde, bir anda, hiç beklenmedik bir anda, mesken tuttukları bedeni bir kurt adama dönüştürebiliyor. Herkesin içinde bir Şeytan olduğuna inanıyorum. O Şeytan'ı hapsetmek, kimseye göstermeden yaşamak Şeytan'ın ani kaçışlarını önleyemiyor, Şeytan'ı dizginleyebilmek için o Şeytan'ın farkına varmak, varlığını kabul etmek ve onun zekâsına yenik düşmemek gerekiyor. Burak iyi biri ama zeki değil.</p>

  <p class="indentmetin">Aptal iyilik meleklerini kandırmak, Şeytan için çocuk oyuncağı olmalı.</p>

  <p class="indentmetin">Bu konuyu kapatayım artık. Esas önemli olan üst üste gelen bu olaylardan sonra neler olacağı. Elbette Burak'la bir daha görüşmeyeceğim. Ersin benim tarafımı tutuyor, bunu biliyorum. Lütfü'nün Burak'tan yana olacağını biliyorum çünkü bana gıcık oluyor. Geriye Ceyda kaldı. Onunla da iki kişilik bir toplantı ufukta görünüyor. Arasam iyi olacak. Ceyda'yı severim, o da beni sever, mutlaka anlayacaktır.</p>

  <p class="indentmetin"> </p>

  <p class="indentmetin">–Beş dakika sonra–</p>

  <p class="indentmetin">Az önce Ceyda'yla konuştum. Sabahki olaylar için ne kadar üzüldüğümü anlatarak başladım konuşmaya. Doğrusu da buydu. Ondan sonra Ceyda uzun bir monologa başladı. Monolog diyorum çünkü benimle konuşmuyor gibiydi. Sanki ben telefonun diğer tarafında değildim. Neler söylediğini, inanın pek hatırlamıyorum, hatırlamak da istemiyorum. Şebnem'in bana tuvalet kabininde söylediklerinin <span class="ideitalik1">remix</span> versiyonuydu sanki. Tabii ki çok sinirlendim. Burak'ı ben tahrik etmişim gibi konuşuyordu. Bir kere de benim için cadı kelimesini kullandı. Tüm provokasyonuna karşın konuşmadım, konuşamadım, yalnızca dinledim ve elimde ahizeyle telefon telinden kulaklarımın içine giren kelimeler eşliğinde düşüncelere daldım.</p>

  <p class="indentmetin">Daha önce de arkadaşlarımla küstüğüm oldu. Her seferinde gözlerimin önünde bir fotoğraf albümü açılır, eski arkadaşlarımla beraber geçirdiğimiz günlerin tek karelik hatıraları gözlerimin önünden geçer. Üzülürüm ama onları ortaya çıkarmadan da edemem. Keşke bazı hatıraları istediğimiz anda beynimizden silebilsek. Düşünüyorum da belki de asıl sorun bu. Dostluklarımızı eğlencelerimizle ölçmeye alışmışız. Dostlarımızı bizi eğlendirmekle yükümlü maskaralara dönüştürüyoruz. Ya da dertlerimizi değiş tokuş ettiğimiz Güzin Abla görevi veriyoruz onlara. Dostluk veya arkadaşlık, aynı frekanstan espri yapmanın ötesinde bir şey olmalı. Bir düşünce ortaklığı belki de. Aynı yola baş koyan kolektif bir aşk da denebilir buna. Aman, neyse ne, bu düşünceleri Ceyda'yı dinlerken kuruyordum, o kadar dalmışım ki telefonun kapandığını geç fark ettim. Büyük bir sorunla –bir hayalet kadar büyük– boğuşurken bana önce cadı diyen sonra da yüzüme telefonu kapatan biri, bundan böyle benim için artık bir yabancıydı. Aynı ortamlarda rastlantıyla karşı karşıya geldiğimizde düşman gözlerle bakışacağımız iki düşman olmuştuk. Oysa çok değil, beş dakika önce o benim en iyi dostlarımdan biriydi.</p>

  <p class="indentmetin">Tuhaftır, Şebnem'i Ceyda'ya oranla çok daha fazla severdim ama Şebnem'den ayrılırken dostluk konusunda kafa patlatmaya, hatta buna üzülmeye gerek duymamıştım. Üzerimde şimdi beliren üzüntünün en büyük nedeni, Ceyda'nın geriye kalan tek kız arkadaşım olmasıydı herhalde, çünkü onu kaybedince yalnızlık denilen karanlık bölgeye bir adım daha yaklaşmış oldum. İki dostumun, beni hayatımın en zor anlarımda satmasından sonra, dostluk denilen kelimeyi; insanların en büyük korkularını, yani yalnızlığı yenmek için uydurdukları bir masal terimine benzettim. Bir varmış, bir yokmuş, dostluk denen bir şey varmış...</p>

  <p class="indentmetin">Ersin hâlâ yanımda ama ben korkuyorum. Ersin'i benden uzaklaştırmalarından korkuyorum. Erkeklerin dünyası birçok yönden bizimkilerden farksız. (Sadece yöntemlerimiz farklı, biz entrikaları seviyoruz, erkekler ise güçlerini kullanıyor.) Lütfü ve Burak'ın Ersin'i bana karşı doldurabileceklerini biliyorum. Ersin'i kaybetmemeliyim. O benim son çarem. Her gün yaşıtım olan bir kız ya sözleniyor, ya nişanlanıyor ya da evleniyor. Üniversite bitmeden her kız evleniyor, üniversiteden sonra bir koca adayı bulmak da zor. Ersin her yönden ideal bir koca. Zengin ve sıradan. Onu kaçırırsam evde kalabilirim. Evet, onu kesinlikle elimde tutmalıyım.</p>

  <p class="indentmetin">Ne pahasına olursa olsun.</p>

  <p class="indentmetin">Saat ikide muhasebe sınavı var. Çalışmak istesem de çalışamayacağımı adım gibi biliyorum. Bugün zor bir gün olacak. Küstükten sonraki ilk gün her zaman için en zor gündür. Üniversitedeki günümün tam bir moral savaşı halinde geçeceğini tahmin etmek zor değil.</p>

  <p class="indentmetin"> </p>

  <p class="indentmetin">Nerede kalmıştık? En son, sınava gitmeden önce yazdığımı hatırlıyorum. Sonrasında olanları da anlatmak zorundayım. Anlatılmayan hiçbir şey kalmamalı.</p>

  <p class="indentmetin">Üniversite kapısından girerken neredeyse eziliyordum. Sarı bir Opel Tigra tarafından. Son anda farkına vardım, durdum, rüzgârını hissettim, üstüme gönderdiği tozların tadını aldım. Korkunçtu. Bir adım daha atsaydım Tigra'nın tamponundan bir pinpon topu gibi yüz metre öteye sekebilirdim. Ölümden dönmüş olmanın mutluluğa dönüşemeyen o anlaşılmaz ve anlatılmaz duygusunu üzerimden attıktan sonra Gökalp'in hayaletine haksızlık yaptığımı düşündüm. Etrafımdaki tüm kötülüklerin varlığını bir hayalete yüklemem ne kadar saçmaydı. Sadece hava atmak için üniversite çevresinde tur atan sıradan bir genç ve yolun üzerine onun hızını engelleyebilecek bir hız kesme tümseği koymaya üşenen üniversite yöneticileri de gaddarlık konusunda pekâlâ hayaletle yarışabilirlerdi.</p>

  <p class="indentmetin">Sınava konsantre olmalıydım. 60 puanlık üç tane uzun muhasebe sorusu, 40 puanlık tanım sorusu. Metin Bey'in on yıldır değişmeyen sınav formülü buydu. Sürprizleri seven biri değildi herhalde. Ezberlemem gereken hesap numaralarını düşündükçe sınavda hangi soruların geleceğini bilmenin pek işime yaramayacağı sonucuna vardım. Düşünme fonksiyonunu kendi kendine yok edebilen bir robot gibi düğmeme bastım ve hiçbir şey düşünmeden orada öylece durmaya çalıştım.</p>

  <p class="indentmetin">Ersin buluşma yerimize beş dakika geç kalınca aklıma kötü kötü şeyler geldi. Bir hayaletin menzil alanı içinde yaşarken çok normal bir endişe. Meydanın ortasındaki vazoyu durduğum yerden görebiliyordum. Dünkü meşhur olaydan sonra öğrenciler vazonun yanında fotoğraf çekilebilmek için sıraya girmişti. Üniversitenin fotoğrafçısı, bu ilgiyi paraya dönüştürmek için oradaydı. O kadar kötü günler geçiriyordum ki ekonometri hocasının vazonun içinden çıkarılışına gereken tepkiyi verememiştim. Gereken tepki gülmekten kırılmaktı, tabii ki. Koca adam nasıl oldu da o vazonun içine girmişti? Bu sorunun yanıtını düşünürken Gökalp'in ekonometriden kalarak okulunu bir sene uzattığını ve ekonometri hocasıyla arasında bir kan davası geliştiğini hatırladım. Olamaz! Olabilir miydi? Bir vantilatörü yerinden çıkartan, bir kızın göğüslerini söndüren bir hayalet bir adamı bir vazonun içine atabilir miydi? Bu kadar büyük bir gücü var mıydı? (Bu gerçekten büyük bir güç gerektiriyor muydu?) Esas soru, bu kadar çılgınca davranabilir miydi? Ondan çok nefret ediyorsa, ki ediyordu, yapabilirdi.</p>

  <p class="indentmetin">O sırada uzakta Ersin'i gördüm. Lütfü'yle konuşuyordu. Ne konuştuklarını çok merak ettim ama hiçbir zaman da öğrenemedim.</p>

  <p class="normal1">Ersin Lütfü'nün anlattıklarını pür dikkat dinliyordu. Lütfü hayalet, cadı ve büyü gibi doğaüstü şeylerden bahsediyordu ve Lütfü gibi gerçekçilik hayranı bir adam bunlardan bahsediyorsa durumun ciddiye alınması lazımdı. Aslında doğaüstü bir şeylerin döndüğünü ortaya atan ilk kişi Ersin'di. Bundan dolayı böbürlenebilirdi ama durumun tuhaflığı buna izin vermiyordu. "Gökalp geri geldi oğlum, o bir hayalet, inan bana" diyordu Lütfü. Bu fikir önce abartılı, sonra saçma, sonra da çılgınca geldi Ersin'e. Bir kanıt gerekiyordu. Lütfü, Burak'ın cep telefonundaki 13'ü gördüğünü söyledi Ersin'e.</p>

  <p class="normal1">"Ceyda da gördü oğlum, benim artık hiçbir kuşkum kalmadı. O herif garipti bilirsin."</p>

  <p class="normal1">"Bilirim de..."</p>

  <p class="normal1">"Acayip müzikler dinliyordu, acayip dergiler okuyordu. Kesin oralardan öğrenmiştir. Kara büyü falan olmalı."</p>

  <p class="normal1">"Bilemiyorum."</p>

  <p class="normal1">"Oğlum sen Güldem'in sevgilisi değil misin? En tehlikeli konumda sensin. Bırak şu uğursuz kızı. Başkalarını bulabilirsin. Zenginsin, araban var, bir de şu şeytan tüyü meselesi..."</p>

  <p class="normal1">"Biliyorum da..."</p>

  <p class="normal1">"Daha ne duruyorsun?"</p>

  <p class="normal1">"Oğlum, çok yaklaştım, bilirsin, iki sene bekledim bunun için, az kaldı, çok az kaldı hissediyorum."</p>

  <p class="normal1">"Ne o ya?"</p>

  <p class="normal1">"Anlamadın mı, iki senedir kasıyorum. Bana yakında verecek, anlıyor musun, bundan eminim."</p>

  <p class="normal1">"Siz hiç yapmadınız mı yani?"</p>

  <p class="normal1">"Hiçi miçi var mı, ayrıca ben bu kızdan daha güzelini bulamam artık, sonra bulacağım da n'olacak, yine iki sene bekleyemem. Bu kızların minimum altı aydan başlayan sınama tarifelerinden sıkıldım. Ayrıca Güldem'i severim, bilirsin. Belki tüm bu olanlarla alakası yoktur."</p>

  <p class="normal1">"Olur mu ya, görmüyor musun, ona hiçbir şey olmadı. En son gördüğümde mutlu görünüyordu. Tabii ölümüne susadıysan onu bilemem."</p>

  <p class="normal1">"Anlayamıyorum gerçekten. Temkinli olurum. Ama onu bırakamam. Şu an o da zor günler geçiriyor olmalı."</p>

  <p class="normal1">"Sen bilirsin abi. Bizden söylemesi. Sonra demedi, deme."</p>

  <p class="normal1">"Görüşürüz."</p>

  <p class="normal1">"Bye."</p>

  <p class="indentmetin">Ne konuşmuşlardı acaba? Keşke dudak okumayı bilseydim.</p>

  <p class="indentmetin">Muhasebe sınavı tüm sıradanlığıyla başladı ve bitti. Hiç çalışmamama ve hayaletin yardım etmemesine karşın sınav iyi geçmişti. En fesat beyinli birinin bile kötüye yorabileceği herhangi bir şey olmamıştı. Kötü şans tatile çıkmış olabilirdi.</p>

  <p class="indentmetin"> </p>

  <p class="indentmetin">Sınavdan sonra Ersin beni eve bırakacaktı. "Seninle konuşmalıyım" dedi Ersin arabaya doğru giderken. "Bazı ters giden şeyler var." Buna benzer cümleleri son zamanlarda ne kadar da çok kurmuştu. Devam etti: "Bunları sen de biliyorsun. Daha fazla gizlemeye gerek yok. İnsanlar şimdiden olayların sana bağlandığı hakkında dedikodular yapıyor. Doğaüstü bir yaratığın olduğu konuşuluyor... biliyorsun."</p>

  <p class="indentmetin">Demek hayalet onlara da görünmüştü. Ama nasıl görünmüştü acaba? Bu merakım korkuyla beraber gelen bir merak değildi, hayranlıkla gelen bir meraktı. Ceyda'nın benden uzaklaşmasının ve bana cadı demesinin nedeni de böylece ortaya çıktı. Ersin devam ediyordu:</p>

  <p class="indentmetin">"Tüm olanların geçen sene intihar eden çocukla ilgisi olduğunu söylüyorlar. Bildiğin bir şey varsa bana söyle lütfen..."</p>

  <p class="indentmetin">"Bilmiyorum. Tuhaf bir şeyler var ama nedenini gerçekten bilmiyorum."</p>

  <p class="indentmetin">Başka ne diyebilirdim ki?</p>

  <p class="indentmetin">"Evet. Gökalp'in hayaleti o. Bana dokunan her canlıyı doğrayacağına yemin etmiş bir hortlak" diyebilirdim. Bu dürüst bir yanıt olurdu. Ama Ersin'i o anda kaybederdim. Bunu göze alamazdım. Ben de yalan söylemeye karar verdim.</p>

  <p class="indentmetin">"Sanırım bu olanların ilişkimizi zedelediğini de görüyorsundur" dedi Ersin.</p>

  <p class="indentmetin">"Evet" dedim çok kısık bir sesle. Belki duymamıştır. Devam etti:</p>

  <p class="indentmetin">"Seninle ilgili uzun vadede planlarım olduğunu biliyorsun. Seninle ilişkime devam etmek istiyorum ama artık..."</p>

  <p class="indentmetin">Cümlenin gelişimi beni endişelendirdi. "...ama artık dayanamıyorum. Ayrılalım. Ayrılalım, rılalım, lalım, lımmmmm" diye yankılanarak bitebilirdi cümle. O zaman bombok kalırdım işte.</p>

  <p class="indentmetin">"...ama artık işler karıştı. Kız arkadaşıma güvenmek istiyorum" dedi.</p>

  <p class="indentmetin">Biraz olsun rahatladım. Belli ki tek istediği benim bir cadı olmadığıma dair bir kanıttı. "Bak, hiçbir tarafımda 666 dövmesi yok" mu demeliydim. Hayır iş ciddiydi. Bu konuşma aramızdaki son konuşma olabilirdi. Eğer son konuşmamız olursa yapayalnız kalırım. Onu ikna etmeye karar verdim.</p>

  <p class="indentmetin">"Bana güvenebilirsin" dedim ve öptüm onu. Dudaklarından. Ateşli bir öpücük. On üzerinden yedi verebileceğim başarılı bir öpücük oldu.</p>

  <p class="indentmetin">"Ben sana güveniyorum" dedi. Demek ki öpücük işe yaramıştı. "Sadece..." diye devam etti. Demek ki hâlâ şüpheliydi, öpücük kesin çözüm olmamıştı. O anda yakın bir gelecekte Ersin'den kopabileceğim fikri yerleşti beynime. Olası ayrılık senaryoları hayal gücümün yeteneğiyle gözümün önünde bir filme çekiliyordu. Onu yeniden kendime bağlamalıydım.</p>

  <p class="indentmetin">Biliyordum ki artık aramızdaki bağın güçlenmesi için öpücükler (on üzerinden yediyi pek nadir geçen), ısırıklar, yarım kalan sevişmeler sonsuza kadar yetmeyecekti.</p>

  <p class="indentmetin">İşte bu kritik noktada, yıllardır düşündüğüm ama bir türlü karara varamadığım konuda, bir anda kararımı netleştirdim. Belki geç bile kalmıştım. Ceyda öyle derdi bana. "Kurtul şundan. Önce acıyor ama sonrası çok zevkli. En aktif çağını harcama." Haklıydı ama ben Türk geleneklerine, gerdek gecesinin kutsallığına ve hayalimdeki erkeği buluncaya dek masumiyetimi korumaya inanıyordum. Bu bir idealdi. Geleceğimin ütopyasıydı. Vücudumun o parçası güzelliğimin de bir parçasıydı sanki. <span class="ideitalik1">Çalınmış Güzellik</span> filmi beni bu konuda etkilemiş olabilir. Hayır, bunu itiraf etmeliyim. Kesinlikle o filmden etkilendim. Nasıl da bir anda kendimi özdeşleştirmiştim Liv Tyler'ın oynadığı Lucy Harmo karakteriyle. Bana benzeyen bir karakterle tanışmanın sevinci de beraberinde gelmişti. Bekaretini hayalindeki erkeğe –hem hayalindeki hem de bakir olan bir erkeğe– saklayan bir kız. Çok klişe ama bu doğruydu, ben oydum. Ben o klişe karakterdim. Klişe ama sahici bir hayalin peşinden koşuyordum.</p>

  <p class="indentmetin">Sanırım Ersin benim hayalimdeki erkek. En azından sahip olduğum tek koca adayı. Şu ana kadar en uzun süreyle çıktığım erkeğin o olduğunu düşünürsek hayalimdeki erkeğe en yakın olanın da Ersin'den başkası olabileceğini düşünmek yanlış olacaktır. Hem dünyadaki tüm erkekleri deneyemeyeceğime göre elimdekiyle yetinmek zorundayım. Hayalimdeki erkek olmasa da hayalimdeki erkeğin rolünü ona oynattırabilirim. Bunun için önce onu kendime yeniden yaklaştırmalıyım. Ve bunu yapabilmek için elimde tek bir koz kaldı. Bu koz, muhabbetim değil çünkü konuşacak konu bulmak zamanla bir işkenceye dönüşüyor. Güzelliğim de değil, o da büyük olasılıkla Ersin'in gözünde eskimiştir. Benim yarı güzelliğimdeki bir kız ilk bakışta ona daha güzel gözükebilir. Vücuduma dokunmak ise ona yeni bir heyecan vermiyor. Vücut dediğin şeyin çok fazla sürprizi yok. Aramızda bir aşkın olduğunu söylemek de kendimizi kandırmak olacaktır. Aşkımız bir alışkanlığa dönüştü. Birbirimizin bağımlısı olduk. Bağımlılık bir güvence sayılmaz. Bağımlılığın ömrü bağımlı olunan maddenin çeşitlenmesinde yatar. Uyuşturucu müptelaları hep aynı uyuşturucuyu denemez. Alışkanlıkta da aynı şey vardır. Bir adam yerinden kalkmadan saatlerce çekirdek yiyebilir ama eğer eline bir mısır cipsi poşeti tutuşturulursa alışkanlığını ona yönlendirebilir. Aşk aynı aşktır, sadece sevgili değişmiştir.</p>

  <p class="indentmetin">Sonuç: Tek ama tek bir kozum kaldı. O içime girmek istiyor. İki senedir bunun için bekliyor. Dileğini gerçekleştirmeliyim. Bir kere içime girdi mi, parmağıma yüzük geçirmeden çıkamayacağını biliyor olmalı.</p>

  <p class="indentmetin">İçimdeki ses "Tam zamanı" dedi. Demekle de kalmadı, adeta beynimin içinde tezahürat ediyordu: "Haydi Güldem, haydi Güldem haydiii, tam zamanı, tam zamanı, şimdiiii." Haklıydı da. Böylece tüm bunalımlarımdan, yaşadığım olayların stresinden ve korkularımdan arınacaktım. Ne derler, önce acıyor ama sonra çok zevkli.</p>

  <p class="indentmetin">Ersin'e kararımı açıklamadan hemen önce içimden "Şimdi masumiyetin, güzelliğin ve bekaretin ölüm zamanı" dedim zaferle.</p>

  <p class="indentmetin"> </p>

  <p class="indentmetin">Sonra Ersin'e döndüm ve "Ersin, ben hazırım" dedim.</p>

  <p class="indentmetin">Ersin yüzüme bön bön bakıyordu. Anlamadı.</p>

  <p class="indentmetin">"Ben hazırım. Çok düşündüm ve karar verdim. Senin olmak istiyorum" dedim. Ne de gülünç konuşmuştum ama!</p>

  <p class="indentmetin">Bu defa anladı beni.</p>

  <p class="indentmetin">"Emin misin?" dedi. Bu soruyu sadece centilmenlik olsun diye sorduğundan emindim. O anda ağzının suyunun aktığından emindim. Hafif de olsa ereksiyon olduğunu anlamak için pantolonuna bakmam gereksizdi.</p>

  <p class="indentmetin">"Evet" dedim. Formaliteden utangaç bir ifade takındım. Çünkü hiç utanmıyordum. Ersin "Nerede?" dedi. Bizim ev boştu. Saat bir ile üç arasında cumaları hep boş olurdu. "Bizim ev boş" dedim.</p>

  <p class="indentmetin">"O zaman gidelim" dedi. Yüzünde ellerini birbirine sürten bir sineğin ifadesi vardı.</p>

  <p class="indentmetin"> </p>

  <p class="indentmetin">Arabaya girdiğimde biraz önceki coşkumdan hiçbir iz kalmamıştı. İsmini tam koyamadığım belirsiz paradokslar çullanmıştı beynime. Bunu yapmalı mıydım? Karar vermekten nefret ediyorum. Karar almış olmaktan ve iş işten geçmişken aldığım karardan hoşnut olmamaktan da nefret ediyorum. Önüme hiçbir karar aşamasının çıkmayacağı dümdüz bir hayat yaşamak isterdim (Kader dedikleri bu olmalı). Artık çok geçti, ne yaparsam yapayım şu zamandan sonra kararımdan geri dönemezdim. Satıcı kasanın düğmesine basmış, fatura da kasadan çıkmıştı, arka duvarda asılı duran tabela çok netti: "Satılan mal geri alınmaz."</p>

  <p class="indentmetin">Ersin, arabadaki gerilimli havayı bozmak için başka konular açıyordu ama aklının nerede olduğunu da saklayamıyordu:</p>

  <p class="indentmetin">"Muhasebe beklediğimden kolaydı, sence?"</p>

  <p class="indentmetin">"Evet kolaydı."</p>

  <p class="indentmetin">"Tanım soruları geçen senekilerle hemen hemen aynı geldi. İkinci soruyu da son derste çözmüştü. Sadece hesap numaraları farklı olacaktı. Alacak tarafında 790 finansman gideri mi yazılacaktı?"</p>

  <p class="indentmetin">"Alacak, sol taraf mıydı?"</p>

  <p class="indentmetin">"Sol değil miydi?"</p>

  <p class="indentmetin">"Son sınıf olduk hâlâ ezberleyemedik" dedi ve yapmacık bir kahkaha attı.</p>

  <p class="indentmetin">Sonra devam etti: "Üçüncü soruda zarar mı vardı?"</p>

  <p class="indentmetin">"Bende zarar çıktı" dedim.</p>

  <p class="indentmetin">"Dördüncü soru yirmi puanlık mıydı? Bu arada ev boş değil mi? Kesin mi yani?"</p>

  <p class="indentmetin">"Boş, boş."</p>

  <p class="indentmetin">"Ya dördüncü soru?"</p>

  <p class="indentmetin">"25 puandı galiba."</p>

  <p class="indentmetin">"Annen yoktur değil mi evde?"</p>

  <p class="indentmetin">"Yok."</p>

  <p class="indentmetin">"İkinci soruda sol tarafta 659 diğer olağan giderler hesabı mı yazılacaktı?"</p>

  <p class="indentmetin">"Ben öyle yaptım ama emin değilim."</p>

  <p class="indentmetin">"Annen ne zaman gelir?"</p>

  <p class="indentmetin">"En erken iki saat sonra."</p>

  <p class="indentmetin">"Dördüncü soru yirmi puanlık mıydı?" Bunu üçüncü defa soruyordu.</p>

  <p class="indentmetin"> </p>

  <p class="indentmetin">Bundan sonrasını nasıl anlatacağımı bilemiyorum. O anı yaşarken de elim ayağıma karışmıştı, yazarken de elim ayağım birbirine karışıyor. Ama başta dedim ya anlatılmamış hiçbir şey kalmamalı. Bu olayın anlatmakta zorlanacağım son olay olmasını diliyorum.</p>

  <p class="indentmetin">Bizim apartmanın yakınlarında park yeri bulmak oldukça güçtür. Apartman altındaki boş alan genelde dolu olur. Sokak içleri idealdir ama o gün yakındaki sokak içleri de tamamen doluydu. İki üç kere dolandık ama bir park yeri bulamadık. Son çare yokuştu. Yokuşa park etmenin zorluğunu ehliyet kurslarından çok iyi hatırlıyorum. Hele bizimkisi gibi dik bir yokuşa park etmek yetenek ve tecrübe isteyen bir manevradır. Bu konuda babam işin ehlidir ama Ersin gibi paralı otoparklara park etmeye alışmış biri için bunu söylemek zor.</p>

  <p class="indentmetin">Hava bir anda karardı, bunu çok net hatırlıyorum. Yağmurun habercisi gri bulutlar kocaman uçan daireler gibi gölgelendirdiler dünyayı. Tabii benim için bu ani hava değişikliğinin pek bir anlamı yoktu, aklım fikrim ve bedenim bir an evvel araba için bir park yeri bulup kadın olmaktaydı (Tutarsız olduğumu kabul etmeliyim). O sırada yokuş üzerinde bir yer keşfettim. Hemen Ersin'e gösterdim. Ersin "Tamam" dedi. Bir elektrik direği ile bir kamyonet arasında ucu ucuna girebileceği büyüklükte bir yerdi. Ersin o boşluğu gözüne kestirdi, geri vitese aldı ve park etmeye başladı. Yağmur da çiselemeye başlamıştı.</p>

  <p class="indentmetin">Kalemim şu ana kadar –bunu sadece bugün yazdıklarım için söylemiyorum, tüm günlüğüm boyunca– günlüğümün sayfaları arasında daha önce yazarlığa ilgi duymayan bir kıza göre müthiş bir hızla ilerledi ama şimdi yavaşlamak zorunda. Kalemim günlüğümün önceki sayfalarında yokuş aşağı, saatte otuz üç satır (sadece bir tahmin) hızında ilerledi. Bundan böyle günlüğümün sayfalarının yokuş yukarı gideceğini, kalemimin hızının yarı yarıya düşeceğini, elimin yokuş yukarı çıkan bir öküz gibi ıstırap çekeceğini biliyorum.</p>

  <p class="indentmetin"> </p>

  <p class="indentmetin">Şahidi olduğum karabasan görüntülerinin dehşetini ve bir o kadar da saçmalığını yansıtabilmem için yeryüzündeki maksadıma yarayacak tüm kelimeleri beynime davet ediyorum. Hatta gelmeleri için onlara yalvarıyorum. Hangisine ihtiyacım varsa onun karşısında eğiliyorum.</p>

  <p class="indentmetin">Bana gel, kalemimin seni yazmasına izin ver. Yoksa herkes bana gülecek.</p>

  <p class="indentmetin">Ne kadar yalvarsam da yaşadıklarımın dehşetini size tam anlamıyla yansıtabilecek bir kelimenin varlığına inanmıyorum. Varsa bile, onu beklemek de bu noktadan itibaren saçma olacak. Hayat, ilham perilerini ve onların taşıdığı kelimeleri beklemek için fazla kısa. Sadece bir ilham perisinin nazı uğruna yaşadığım olayın zamanaşımına uğramasına izin vermeyeceğim, bayat hikâyeler kötü kokar.</p>

  <p class="indentmetin">Olaya geri dönüyorum: Dediğim gibi Ersin arabasını geri geri park edecekti. Bu arada yağmur da kendini iyiden iyiye belli etmeye başlamıştı. Birinci seviyede çalışan silecekler kocaman yağmur damlalarını süpürmeye yetişemiyordu, ikinci aşama ise fazla hızlı geldiğinden birinci dönüşten sonra kurulanan camı silen sileceğin çıkardığı gıcık ses dikkat dağıtıyordu. Yağmur sayesinde yol da kayganlaşmıştı. Bir yokuşa park etmek hiç bu kadar zor olmamıştı.</p>

  <p class="indentmetin">Ersin sağ kolunu benim oturduğum koltuğa attı ve boynunu üç yüz derece kadar arkaya çevirdi. Sol eli direksiyonun üzerindeydi. Hidrolik direksiyonu kendinden emin –aslında değildi– bir pozla çevirmeye başladı. İlk denemesinde direksiyonu gerekenden önce sağa çevirmiş olacak ki arabanın arka sağ lastiği yüksek kaldırım taşına sürtündü. İkinci denemesinde ise direksiyonu geç kırdı, arkadaki direğe fazla yaklaştı. Tekrar dışarı çıktı.</p>

  <p class="indentmetin">"Yardım eder misin?" dedi. Alnına dev bir ter damlası yerleşmişti. Bu daha hiçbir şeydi.</p>

  <p class="indentmetin">"Tabii, bir dakika" dedim. Dışarı çıktım. Daha önce sevgilime yardım teklifinde bulunmadığım için kendime hayıflandım, dışarıdaki yağmur yardımseverliğimi söndürecek kadar bastırmıştı. Ve ben o an için yağmur suyuyla değil, şehvetin teriyle ıslanmak için can atıyordum.</p>

  <p class="indentmetin">Dışarı çıktığımda yokuşumuzun ıssız bir yere dönüşmüş olduğunu fark ettim. Her yönden esen tekin olmayan bir rüzgârın eşlik ettiği, şemsiyenin bir işe yaramadığı yağmur söz konusu olduğunda bu sokak hep böyle boş olurdu. Ersin benim komutlarıma uyarak bir kez daha park etmeyi denedi ama yine olmamıştı. Bense sırılsıklam olmuştum. Belki de o anki seksi görünümüm park ettikten sonraki amacımız için bir afrodizyak işlevi görecekti ama ben yine de daha fazla ıslanmak istemiyordum. Ersin'in bu acayip durum için sinirlendiğini hissedebiliyordum, içinden büyük olasılıkla "Lan kahretsin, ben normalde iyi park ederdim, kıza da rezil oluyorum" dediğini ve bir sonraki amacı için enerjisinin tükendiğini hayal kırıklığı içinde tahmin edebiliyordum.</p>

  <p class="indentmetin"> </p>

  <p class="indentmetin">Dünya park etme tarihinin en absürd ve en asap bozucu kazası o an gerçekleşti.</p>

  <p class="indentmetin"> </p>

  <p class="indentmetin">Ersin biriktirdiği tüm sinirle geri geri arabayı sürdü, direğe çarpmadan önce aniden frene bastı, ama çok geçti. Kilitlenen tekerlekler ıslak zeminin üzerinde kaydı ve arka tampon güm diye elektrik direğine çarptı. Arabanın bagaj kapısı bir gazete yaprağı gibi ikiye katlandı. Kaza böyle bitseydi canın sağ olsunla geçiştirilebilecek ufak bir kaza olarak kalırdı ama korkunç olaylar esas şimdi başlıyordu...</p>

  <p class="indentmetin">Hemen öne doğru koştum, Ersin'e "Boş ver, çok kötü değil merak etme, hadi gel başka bir yere park edelim" demeyi tasarlıyordum ama diyemedim. Doğrusunu söylemek gerekirse sevgilime söylediğim son sözler arabadan çıkmadan önce söylediğim bir dakika sözüydü. Bir daha onunla konuşmam mümkün olmadı.</p>

  <p class="indentmetin">Arabanın ön tarafına geldiğimde arabanın direğe çarpmasından dolayı hava yastıklarının açıldığını gördüm. Hem soldaki hem de sağdaki açılmıştı. Ersin de hava yastığına kocaman bir yastık gibi sarılmış durumdaydı. Ersin bana bakarak gülüyordu. Ben de güldüm. Komik bir pozisyondu, kim olsa gülerdi. Şimdi hava yastığının yavaşça sönmesi gerekiyordu. Öyle olmadı. Olaylar en zalim falcının kehanetlerinin ötesinde gelişti. Kırmızı hava yastığı –araba galerisindeki satıcının air baginizin rengi ne olsun sorusuna ferahlatıcı bir renk olduğu için kırmızı olsun, demişlerdi, ölümden döndüğünüzde görmek isteyeceğiniz bir renkti kırmızı, hem kan lekesini de belli etmezdi– şişmeye devam etti.</p>

  <p class="indentmetin">Hava yastığı şişmeye devam ediyordu. Ersin de ben de bu şişme hareketinin henüz bir tehlike barındırabileceğini anlamamıştık. Anladığımızda, korkuyla beraber panik geldi. Panikle beraber dehşet. Kırmızı hava yastığı Ersin'in oturduğu koltuğun tamamını sarmıştı, arabanın iç hacminin dörtte birini şimdi bir hava yastığı ve oturmuş bir insan bedeni paylaşıyordu. İnsan –yani Ersin– önce kapısını açmayı denedi. Ama kapı kilitlenmişti. Herhalde kaza anında araba otomatikman kilitleniyordu. Hava yastığı ismine yakışır bir şekilde havayla dolmaya devam ediyordu. Bir hava yastığı gibi şiştiği –bu noktadan sonra ondan böyle bir şey beklemek salaklık olurdu– söylenemezdi. İçinde bir şey vardı sanki ya da bir şeyler. Sanki kötü eğilimleri olan bir çocuk balonun içine bir sürü böcek koymuştu ve sonra da pompayla balonu şişiriyordu ve böcekler dışarı çıkmak istiyordu. Bir fark vardı ama. Bu sefer balonun şişmesinden o sevimsiz yaratıklar sorumluydu. Hava yastığı şiştikçe kırmızıdan koyu kırmızıya dönüşüyordu, içindeki şeyin bildiğimiz siyahtan da koyu bir gölge olduğu besbelliydi.</p>

  <p class="indentmetin">Şişmeye devam eden hava yastığından bazı uzuvlar ayrılıyordu. Ne kadar sivri ve uzun olsalar da balonun patlamasına izin vermiyorlardı. Belli ki bir planları vardı. Ersin emniyet kemerini açmak için kolunu attığı anda o uzuvlardan bir tanesi emniyet kemerinin kilit mekanizmasını bir yılan gibi sıkıca sardı. Ersin düğmeye basamayacağını anladı ve eliyle kemeri çekiştirmeye çalıştı ama çıkaramıyordu. Onu engelleyen şeyi Ersin göremiyordu ama ben dışarıdan rahatlıkla görebiliyordum. Balonun içinden kıvrılan o yılan benzeri nesneyi gördüğümden itibaren müthiş bir panik yaşadım. Bu panik önce yararlı oldu, çünkü o ana kadar olayın gerçekliğine adapte olamamıştım ve bir karabasandaymış gibi uzaktan izlemekle yetiniyordum. Hemen harekete geçtim ve ilk iş arabanın kapılarını zorladım. Ancak denediğim ilk kapının kulpuna dokunmadan önce kapının açılacağı konusunda en ufak bir ümit taşımıyordum. Öyle de oldu, ön kapı açılmadı. Teker teker tüm kapıları açmayı denedim. Her ne kadar bir işime yaramayacağını bilsem de bagaj kapısını bile denedim. Hiçbiri açılmadı. Kapıdan kapıya koşarken kayarak düştüm. Kotum ıslandı. Elim çamur oldu. Bu arada gavur icadı hava yastığı şişmeye devam ediyordu. Dediğim gibi; ne bir hava yastığı gibi, ne de bir balon gibi şişiyordu. İçinde yaşam bulan şeytani sürüngenlerin cehennem havasını üfleyerek şişirdikleri ve ona can verdikleri bambaşka bir varlıktı o.</p>

  <p class="indentmetin">Bu noktada, olayı anlatmadan önce neden bu kadar zorlandığımı anlamış olmalısınız. Ama işim giderek daha da zorlaşıyor. Bundan emin olabilirsiniz.</p>

  <p class="indentmetin">Ersin ön koltukta çırpınmaya devam ediyordu. Sahip olduğu alan zamanla iyice azalıyordu. Artık Ersin'i zorlukla görebiliyordum. Oradan oraya çaresizce oynayan, kapının kulpunu zorlayan kollarını hava yastığının izin verdiği ölçüde görebiliyordum. Kollarıyla güçlü kulaçlar attığında balon biraz içe gömülüyordu, o zaman kısa bir süreyle de olsa yüzünü görebiliyordum. Ama bu gerçekten kısa bir süre için oluyordu. (Yine de yaşadığım dehşeti katlayan Ersin'in yüzündeki korku dolu bakışı görmeme yetiyordu bu kısa süre.) Cehennem ürünü balon Ersin'in kollarını hemen alt edip kalan boşlukları dolduruyordu. Her şeye karşın Ersin güreşe devam ediyordu. Hava yastığı ise arabanın yarısını kaplamıştı. Koyu ve yoğun bir kan damlası gibi arabanın içinde yayılıyordu.</p>

  <p class="indentmetin">Tek başına izdiham. O anki panik halimi anlatabilecek en uygun kelime bu olmalı. Felaket anlarında insanlar farklı taraflara hızla ve telaşla koşarak felaketin boyutunu daha beter bir hale getirirler ya, benim durumum da öyleydi. İçimdeki minicik Güldemler farklı kararlar alarak esas Güldem'in hiçbir şey yapamamasına neden oluyordu. Belki daha soğukkanlı olsaydım, doğru çözümü bulabilirdim ama bunu yapamadım. Yaptığım en akıllıca iş yerden bir taş bularak onunla camı kırmaya çabalamak oldu. Tam dokuz kere şoför koltuğunun yanındaki camın tam ortasına var gücümle vurdum. Sadece küçücük bir çatlak meydana geldi. Çatlak büyümemekte ve bir kırığa dönüşmemekte ısrar edince ve kolum da yorulunca bu çabamı sona erdirdim. (Ersin bir defasında camların kurşun geçirmez olduğunu söylemişti bana, çıkmadan önce söylemişti, ben de neden demiştim, peşimde tehlikeli adamlar var diye espri yapmıştı, şimdi hatırladım.) Tüm bu saçma sapan korku sahnesi boyunca yokuştan tek bir kişinin bile geçmemesi sağanak yağmur ve talihsizlikle açıklanabilir mi, bilmiyorum. Koşup yakındaki bir bakkaldan veya kahveden yardım isteyebilirdim ama bunu yapamadım. Ersin'i orada bir dakikalığına olsa da yalnız bırakmak istemiyordum. Sanki sahneden bir an için ayrılsam, hayalet sinirden köpürecek ve Ersin'in canını alacaktı. Böyle hissediyordum. Görünmez bir tehditti bu, tıpkı hayalet gibi. Bağırmayı denedim, hem de birçok defa. Ama sanki çıkardığım tüm sesler kocaman yağmur damlaların şapırtısı içinde boğuluyordu.</p>

  <p class="indentmetin">Hava yastığı arabanın hemen hemen tamamını kaplamıştı, araba içindeki hâkimiyetini ilan etmeden önce Ersin inadının ve mücadelesinin ilk verimini aldı, emniyet kemerini açmıştı. Camların üzerine yapışan hava yastığının kırmızı yüzeyi yüzünden Ersin'i takip etmem zorlaşıyordu ama yine de görmeyi başarmıştım. Arabanın arka tarafına geçmeye çalışıyordu. Önce bunun hiçbir işe yaramayacağını düşündüm ama sonra Ersin'in ne düşündüğünü anladım. Ersin arka koltuktaki ders notlarına ve kalemlerine ulaşmaya çabalıyordu. İki tane kopya kalemi ve bir tane 0.5 Tombo kalem bir hava yastığını patlatmak için ideal bir imha seti sayılır. Ersin'in amacını anladığım anda hava yastığının henüz dolduramadığı sağ arka koltuğun tarafına gittim. Bu sırada hayalet durumun farkına varmış ve kızmıştı. Bunu kırmızı plastik yüzeyin üzerinde gördüğüm silik hayalet siluetinden anlamıştım. Buna inanmak gerçekten zor ama bunu gördüm. Bulutların tesadüfen bir insan suratına benzer bir şekle girmesi gibiydi. Kaşları çatık kimliksiz bir insan suratıydı. Kırmızı hava yastığının içindeki koyu kırmızı cinler bir araya toplandı ve öfkelerini resmettiler bana, buna yemin ederim.</p>

  <p class="indentmetin">Ersin, elini Tombo kaleme uzatırken hava yastığının içinden fırlayan bir uzuv onun elini bir yılan gibi kavradı ve ters tarafa doğru çekti. Ersin koyu ve yoğun bir çamurluğun içinde yüzüyormuş gibi kulaç atmaya, bir yerlere tutunup bıçak niyetine kullanabileceği kalemlere uzanmaya çalışıyordu. Ama hayalet buna izin verecek gibi görünmüyordu. Ersin'in adrenalin destekli çabası hayaleti tuş etmeye yetmeyecekti, kesinlikle benim yardımıma da ihtiyacı vardı. Ancak nasıl bir yardımım dokunacağını bilemiyordum. Kapı kulplarının hepsini geçen süre içinde üçer defa denemiştim. Yeniden pencerenin camını kırmayı deneyebilirdim ama bu bir işe yaramayacaktı çünkü hava yastığı arabanın içini çepeçevre sarmıştı. Ufak aralıklar vardı ama bunlar bir insanın kendini dışarı atabileceği kadar büyük değildi.</p>

  <p class="indentmetin">Kırmızı şeytani balon arabadaki egemenliğini sonunda ilan etmişti. Ersin arabanın iki koltuğu arasında tıpkı ana rahmindeki bir bebek gibi asılı duruyordu. Yenilgiyi kabullenmişe benziyordu. Tabii ani bir kontratak peşinde de olabilirdi.</p>

  <p class="indentmetin">Ersin'in karşılaşacağı problemin yeniden havasızlık olacağını düşünmüştüm. Ama tek problem o değildi. Hava yastığı büyümeye devam ediyordu. Arabadaki boşluklar bitmiş görünüyordu. Sadece camlarda biraz boşluk vardı. (Hayaletin o boşlukları gösterisini izleyebilmem için mahsus bıraktığını düşünüyorum.)</p>

  <p class="indentmetin">Arabanın boşlukları bitince arabanın içindeki canlının –yani Ersin'in!– boşluklarına sıra gelmişti.</p>

  <p class="indentmetin">Hayaletin bu kadar ileri gidebileceğine inanamıyordum, şu anda bile manzarayı görmüş olmama karşın inanmakta zorlanıyorum. Yüz yüze ve bir parçası olduğum bu korku sahnesinin hayal gücümün karanlık tarafının yardımıyla tamamlanmış olabileceğinden şüpheleniyorum. Maruz kaldığım dehşetin bende bıraktığı bir yan tesir de olabilir bu. Olay sonrasında Ersin için hazırlanan doktor raporlarında ne yazdığını veya doktorların ne teşhis koyduğunu öğrenseydim, olayın ne kadarlık kısmını hayal gücümün yarattığını ne kadarının gerçek olduğunu anlayabilirdim ama teşhisleri hiçbir zaman öğrenemeyeceğim.</p>

  <p class="indentmetin">Gördüklerimi her şeye karşın anlatmalıyım.</p>

  <p class="indentmetin">Balondan çıkan uzuvlar önce Ersin'in burnuna yöneldi. İki tane parmak gibi uzuv uzayarak iki serum ucu gibi Ersin'in burnuna girdi. Sanırım Ersin bir ara bağırmayı düşündü ama ağzını açmanın hayati bir hata olacağını sezerek bu hareketinden vazgeçti. Eğer açsaydı hava yastığının ilk hedefi Ersin'in ağzı olacaktı. Ağız açılmayınca sıra kulaklara geldi. Balonun farklı köşelerinden çıkan iki uzuv Ersin'in kulaklarına doğru süründü, bunun farkına varan Ersin kollarıyla onları engellemeye çalışsa da balonun içindeki hayali varlıkların pes etmeye niyetleri yoktu.</p>

  <p class="indentmetin">Ersin'i ölü bir kuş gibi balonla dolduracaklardı.</p>

  <p class="indentmetin">Cehennem müzesine yakışan bir eser.</p>

  <p class="indentmetin">Kulakların içine girdi, içi hayalet dolu plastik parmaklar. O kadar çok bağırmıştım ki sesim çıkmıyordu artık. Yağmur şiddetini ve gürültüsünü artırmıştı. Ersin'in gözlüklerinin ardındaki gözlerden acının gözyaşları dökülürken, sağanak yağmur gözyaşlarını temsil edercesine toprağa yolladığı damlaları çoğaltıyordu. Acının yağmuruydu o. Su damlalarıyla değil sevgilimin acısıyla sırılsıklam olmuştum.</p>

  <p class="indentmetin">Ersin'in bel altında olanları düşünmek bile istemiyordum. Hava yastığı tecavüz de ediyor muydu acaba? Yoksa sona mı bırakmıştı o kısmı? Kusmadım ama kusmuğun tadını alacak kadar öğürdüm.</p>

  <p class="indentmetin">Ersin'in gözleri ağlamaktan kocaman su damlalarına dönüşmüştü. O anda bir şimşek çaktı beynimde. Gözler! Kapat onları! "Kapat gözlerini!" diye bağırdım. Çok geç kalmıştım maalesef. Eğer bir saniye erken söyleseydim Ersin gözlüğünün kenarından sıyrılarak sol gözüne giren o incecik plastik uzvu engelleyebilirdi. En azından sağ gözünü kurtardım, diye teselli buluyordum. Ne gülünç bir teselli!</p>

  <p class="indentmetin">Ağladım tabii ki, kirlendim, bir avuç dolusu kustum. Islandım, terledim, bir mendil kadar da sümkürdüm.</p>

  <p class="indentmetin">Hava yastığının sönmekte olduğunu o an fark ettim. Sümkürürken yani. Elbette bir bağlantı yoktu. Gerçi önceleri hava torbasının sönmekte olduğuna inanmadım, bir göz yanılsamasıdır, dedim kendi kendime. Sonra hava yastığının gözle görülür bir şekilde sönmüş olduğunu anladım. Ancak bu beni mutlu etmedi, işini bitirdi ve gitti diye düşündüm. Öldürdü ve cehennemine geri döndü, diye düşledim.</p>

  <p class="indentmetin">Hava yastığı patlak bir şişme bot gibi buruştu, buruştu, indi, indi ve can verdi. Arabanın içinde kocaman kütlesiyle koltukların üzerine yığılmıştı ve o eski şeytani görünümünden eser yoktu. Bizim apartmanın karşısındaki camiye bakarak dua ettiğimi anımsıyorum. Ama ellerimi açmaya utanmıştım.</p>

  <p class="indentmetin">Ersin iki koltuğun arasında –yüzü arka koltuğun üzerinde– iki büklüm yatıyordu. Ölü bir bebeğe benzettim onu, bu yüzden de kımıldadığını görünce sevinmem gerekirken korktum. Ersin elleri üzerinde doğruldu, vücudunu şoför koltuğuna doğru döndürdü, sağ eliyle direksiyonu tutarak kendini koltuğa doğru çekti. Koltuğa geçmeyi başarınca kapıya uzandı. Kapı rahatlıkla açıldı. Ersin bir sürüngen gibi sürünerek arabadan dışarı çıktı. Ne diyeceğimi, ne yapacağımı bilemiyordum. Ersin'in doğrulmasına yardım etmek istedim ama koluna dokunduğum anda kendini uzaklaştırdı benden.</p>

  <p class="indentmetin">Sol gözünün etrafı morarmıştı. Sağ gözünü açık tutamıyordu, kapanıp açılıyordu. Burnundan da iki kan şelalesi çenesine doğru akıyordu. Kötü bir Crow makyajı gibiydi suratı. Saçları birbirine girmişti. Gözlük camları kırılmıştı, çerçevesi ise onarılmayacak biçimde yamulmuştu. Ersin'in dövülmüş ve tecavüze uğramış birinden farkı yoktu.</p>

  <p class="indentmetin">Kötü talih bir anda dönmüş olmalı, tam o sırada bir taksi geçiyordu yokuştan. Ersin'i görünce hemen yanında durdu. Ersin çömelerek yamru yumru bir yürüyüşle taksiye ulaştı, zor bela taksinin arka koltuğuna kendini atmayı başardı. Ben de yanına oturmak istedim ama buna izin vermedi. Beni sadece bir bakışıyla engelledi. Tek bir bakış. O bakış "Pis uğursuz cadı, defol git başımdan orospu karı!" diyordu öfkeyle. "Lütfen git, istemiyorum seni, bırak beni" de diyordu ürkmüş bir çocuk gibi.</p>

  <p class="indentmetin">Hatay'ın en meşhur yokuşunun tam ortasındaki elektrik direğinin yanında iki senelik sevgilimden ayrıldım.</p>

  <p class="indentmetin">Korkunç bir boşanma davasından çıkmış bir dul gibi evimin yolunu tuttum. Bir ölü gibiydim. Yürüyen bir ölü.</p>

  <p class="indentmetin">Eve geldim. Yatağıma uzandım. Uyumaya çalıştım. Uyuyamadım. Bir ceset gibi yatıyordum. Uyuyamayan bir ölü.</p>

  <p class="indentmetin">Sonra bu satırları kaleme almak için masama oturdum. Yazdım. Yazdım. Yazdım; yaşar gibi oldum.</p>

  <h2 class="kitapickapak" id="calibre_toc_48"><br class="calibre3"/>
  <br class="calibre3"/>
  <br class="calibre3"/>
  45</h2>

  <p class="indentmetin">Ceyda'yla Burak daha sonra iki kere tesadüfen görüştüler ama hiç beraber olmadılar.</p>

  <p class="indentmetin">Bir ay sonra Burak'a korkunç bir cep telefonu faturası geldi. Cehennemi aramak pahalıya patlamıştı: 666 milyon Türk Lirası. İtirazları bir işe yaramadı. Bu parayı toparlayabilmek için babasının yanında işe girdi. Hayatının sonuna kadar toplam dokuz kadınla yattı, iki kere evlendi, iki karısından da birer kız çocuğu oldu. Birinin adını Ceyda koydu.</p>

  <p class="indentmetin"> </p>

  <p class="indentmetin">Ceyda ise üniversiteyi o sene bitirdi. Bir bankaya girdi. Bankanın müdürüyle evlendi. Sonra boşandı. Üç kere evlenmesine ramak kala değişik sebeplerden dolayı evlenemedi. Para sıkıntısı çekmedi ama mutluluk sıkıntısı çekti. Her zaman cüzdanının arka köşelerinde Burak'ın resmini taşıdı ama hiç bakmadı. Eski kocasının resmi ise cüzdanında hiç yer almadı.</p>

  <p class="indentmetin"> </p>

  <p class="indentmetin">Murat bir daha Güldem adındaki şeytan adayıyla görüşmedi. Şebnem'le de beraberlikleri sona erdi. Murat'ın alnındaki iz hiç geçmedi ama zamanla Harrison Ford'un çenesindeki yara gibi Murat'a farklı bir hava kattı. Şebnem bu sırada Onur'la beraber oldu. Onur ona bir reklam şirketinin patronunun oğlu olduğunu söylemişti. Bunun yalan olduğu ortaya çıktı. Evlenmeyi düşünürken Onur'dan da ayrıldı. Bir süre kilo problemiyle baş etmeye çalıştı. Sonunda bir yatırım uzmanı ile evlendi. Mutluluk açısından gelgitli bir hayat yaşadı. Murat ünlü bir manken ve fotomodel oldu. Çapkınlığıyla sürekli magazin dergilerine çıkar oldu. Şebnem onu televizyonda ve dergilerde gördüğü her an pişmanlık duydu. O çok yakışıklıydı. Nihayet tüm ülke bunu doğrulamıştı.</p>

  <p class="indentmetin"> </p>

  <p class="indentmetin">Lütfü ise borsadan vazgeçti. Bir akraba torpili sayesinde bir şirkete grafik tasarımcısı olarak alındı. Beklenmeyecek şekilde bu meslekte ilerledi. Sayılarla ilgili daha önce denenmemiş özgün tasarımlar bularak patronlarını memnun etti. Arada bir altılı ganyan oynadı. Bir kere sekiz yüz milyon kazandı. Bir kere evlendi. Bir erkek çocuğu oldu.</p>

  <p class="indentmetin"> </p>

  <p class="indentmetin">Umut Fransa'da bir dil kursuna gitti. Bir sene sonra Türkiye'ye geri döndü. Reklam yazarlığından bilgisayar programcılığına, spor mağazası yöneticiliğinden bar işletmeciliğine kadar birçok işte çalıştı. Ama bir baltaya sap olamadı. Hiç evlenmedi.</p>

  <p class="indentmetin"> </p>

  <p class="indentmetin">Ersin, Güldem ile bir daha görüşmedi. Başka kızlarla beraber olmaya çalıştı ama bir türlü beceremedi. O ana kadar kızlardan hiç kırmızı kart almayan Ersin, sürekli reddedildi. Sonunda anladı, hava yastığıyla mücadelesi esnasında diğer tüm acılardan farklı bir acı çekmişti. Kuyruğu kopmuş bir kedinin duyduğu bir acı gibiydi. İşin aslı, o sırada boğuştuğu şey Ersin'in şeytan tüyünü koparmıştı. Ersin bu yüzden hayatının sonuna kadar şeytan tüyü olmadan yaşadı. Otuz yaşında bir sigorta şirketinde müdür mertebesine ulaştı. Otuz dokuz yaşına geldiğinde görücü usulüyle evlendi. Bir kızı oldu. Adını Fuldem koydu.</p>
</body>
</html>