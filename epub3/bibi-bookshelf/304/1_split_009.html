<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik1" id="calibre_toc_6">BEŞİNCİ BÖLÜM<br class="chapter"/>
			    KANITLAR ZİNCİRİ</h1>
<p class="normal"><span class="ideitalik">Türlerin Kökeni </span>adlı kitabının “baştan sona bir kanıtlar zinciri”<sup class="calibre3"><a href="1_split_064.html#footnote-79215-51" id="footnote-79215-51-backlink">51</a></sup> olduğunu söyler Darwin. Bu kanıtlar zincirinin buraya dek anılmamış başlıca halkaları kısaca şunlardır:</p>
				<h2 class="h2baslik" id="calibre_toc_33">YERBİLİMSEL BELGELER</h2>
				<p class="normal">J. Ussher’ın Kutsal Kitap’taki olaylara dayanarak hesapladığı yaratılış tarihine (İ.Ö. 22 Ekim 4004) göre, <span class="ideitalik">Türlerin Kökeni </span>yayımlandığında (1859), Yer (ve bütün evren) 5863 yaşındadır. Bu yaklaşık 6 bin yılın Doğal Seçme Teorisi’yle öngörülen organik evrime yetmeyeceği besbellidir. Ancak, yerbilimsel bilgi birikimi Yer’in yüz milyonlarca yıllık bir geçmişi olduğunu göstermiştir. Öyle ki, Âfetler Teorisinden vazgeçmeyenler bile, Yer’in gerçekten çok yaşlı olduğunu kabul etmek zorunda kalıp, İ.Ö. 4004 yılının son yaratılış tarihi olduğunu söylemeye başlamışlardır. Onun içindir ki Darwin Yer’in yaşı konusuna kısaca değinmekle yetinip bir yerde der ki: </p>
				<p class="normal">“Sir Charles Lyell’in, <span class="ideitalik">The Principles of Geology </span>adlı yapıtını okuyan, ve geçmiş zamanın şaşılası uzunluğunu gene de kabul etmeyen kimse, okumakta olduğu bu kitabı <span class="ideitalik">{</span><span class="ideitalik">Türlerin Kökeni’ni, </span>Ö.Ü.] hemen kapayabilir.”<sup class="calibre3"><a href="1_split_065.html#footnote-79215-52" id="footnote-79215-52-backlink">52</a></sup></p>
				<p class="normal">Darwin’in gününde yerbilimsel belgeler bugünkülere oranla çok eksiktir. Darwin yerbilimsel belgelerin eksikliği ve bunun nedenleri üzerinde epey ayrıntılı durup şunları belirtir: Birincisi, canlılar tümüyle veya büyük kesimiyle yumuşak dokulardan oluşmuştur. Sert dokuların taşıllaşması bile uygun birçok koşul gerektirir. İkincisi, oluşmuş taşılların zamanla büyük değişiklikler geçirmiş yerkabuğunda yitmeden kalabilmeleri de birçok koşula bağlıdır. Üçüncüsü, yerbilimsel bakımdan incelenmiş yeryüzü parçası çok küçüktür. Yeni yerbilimsel bulgular teoriyi destekleyecektir.</p>
				<p class="normal">Nitekim 1868’de Arkeopteriks <span class="ideitalik">(Archaeopteryx: </span>Grekçe <span class="ideitalik">archaeo, </span>eski, başlangıç + <span class="ideitalik">pteryx, </span>kanat) bulunur. Çok iyi korunmuş beş örneği bulunan Arkeopteriks, karga iriliğinde, ilkel sürüngen ve kuş ıraları taşıyan bir hayvandır. Gagasında epey gelişmiş dişleri, kertenkeleninki gibi uzun bir kuyruğu, ön ayaklarında (eksik oluşmuş kanatlarında) çengel tırnaklı üç parmağı vardır (ilkel sürüngen ıraları); tüylü ve teleklidir, uzun kuyruğunun iki yanında birer sıra telek yer alır, köprücük kemikleri çatal biçiminde (lades kemiği gibi) kaynaşmıştır, kanat iskeleti ve ayak yapısı bakımından uçarsürüngenlerden çok kuşlara benzer (kuş ıraları). Darwin Arkeopteriks’i kitabının 1868’den sonraki basımlarında anabilecektir. Arkeopteriks gün ışığına çıkarıldıktan sonra sürüngenlerle kuşlar arası biçimler bulunmadığı söylenmez olur.</p>
				<p class="normal">Darwin’in elindeki yerbilimsel veriler organik evrim teorisini doğrular: Zamanda yeterince gerilere bakılınca, eksik yerbilimsel belgeler bile, bütün türlerin değişmiş olduğunu gösterir. Yerbilimsel belgelere göre, tükenmiş (taşıl) canlılar ile günümüz canlıları arasındaki benzerlik, geçmişten günümüze gelindikçe artar; çünkü aralarındaki hısımlık artar. “Her yerbilimsel oluşumdaki taşıl kalıntıların o oluşumun altındaki ve üstündeki oluşumlarda bulunan taşılların belirli bir ölçüde arasında kalan bir ıra göstermesi, onların soy zincirindeki yerlerinin arada olmasıyla açıklanır. Tükenmiş bütün varlıkların yaşayan bütün varlıklarla birlikte sınıflanabilmesi olgusu, bu önemli olgu, yaşayan ve tükenmiş bütün biçimlerin ortak bir atanın soyu olmasının doğal sonucudur.”<sup class="calibre3"><a href="1_split_066.html#footnote-79215-53" id="footnote-79215-53-backlink">53</a></sup></p>
				<p class="normal">Darwin’in o zaman söylediği gibi, bugün de, “Yerbilimsel araştırmanın ortaya çıkarmadığı şey, yaşayan ve tükenmiş türlerin hepsini birleştiren, bugünkü çeşitler kadar belirli, sonsuz sayıda aşamanın eskiden varolduğudur.”<sup class="calibre3"><a href="1_split_067.html#footnote-79215-54" id="footnote-79215-54-backlink">54</a></sup> Ancak, Darwin’in de belirttiği gibi, onca aşamanın ortaya çıkarılabileceği beklenmemelidir. Öyle iken, bu nokta Doğal Seçme Teorisi’ne en zorlu itirazdır diye birçok kez öne sürülmüştür.</p>
				<p class="normal">Bugün, bilinen bütün eskivarlıkbilimsel olgular organik evrim teorisiyle uyuşur ve başka türlü açıklanmaları olanaksızdır.</p>
				<h2 class="h2baslik" id="calibre_toc_34">COĞRAFİ DAĞILIM</h2>
				<p class="normal">Canlıların yeryüzündeki dağılımında göze çarpıveren başlıca olgular kabaca şöyle özetlenebilir. Aşağı organizmalar yukarı organizmalardan daha çok yayılmıştır. Geniş alanlara yayılmış cinslerin kimi türleri de geniş alanlara yayılmıştır. Dağ, göl ve bataklık canlıları, yörelerindeki alçak yerlerde yaşayanlarla hısımdır. Birbirinden uzak dağ doruklarında aynı ve hısım türler yaşar. Adalardaki canlılar en yakın anakaradakilerle hısımdır; bu hısımlıkla adaları en yakın anakaradan ayıran denizin derinliği arasında ilişki vardır. Aynı takım adalarda barınan canlılar birbirleriyle daha da yakın hısımdır. En ayrıklanmış (yalıtılmış) okyanus adalarında bile kendine özgü uçarmemeli (yarasa) türleri varken, kurbağagiller ve karasal memeliler yoktur. Hısım türler aynı alanlarda toplanmıştır; örneğin Güney Amerika’daki ova, dağ, orman, bataklık ve çöl canlıları birbirleriyle ve o kıtada eskiden yaşayıp tükenmiş olanlarla hısımdır.</p>
				<p class="normal">Doğal Seçme Teorisi’ne göre bir cinsin birbirinden uzak alanlarda yaşayan türleri oralara ortak bir kaynaktan yayılmıştır. Daha genel söylenirse, bütün canlılar, ortak bir atadan geldikleri için, yeryüzüne belirli bir kaynaktan dağılmışlardır. Nasıl? Darwin, <span class="ideitalik">Türlerin Kökeni</span>’nde bu sorunun yanıtına iki bölüm ayırmıştır.</p>
				<p class="normal">Yukarıda anılan olguların gösterdiği gibi, fiziksel koşulları aynı olan iki bölgede çok farklı canlı biçimlere rastlanabilir. Bunun tersi de doğrudur: Aynı canlı biçimler çok farklı fiziksel koşulları olan iki bölgede görülebilir. Bu demektir ki, coğrafi dağılım, fiziksel koşullara başvurularak tümüyle açıklanamaz. Ancak, canlılar arası ilişkilerin bütün ilişkilerden önemli (etkili) olduğu göz önünde tutulursa, durum aydınlanıverir.</p>
				<p class="normal">Darwin coğrafi dağılımdaki başlıca olguların hepsini göç, göçü izleyen değişiklik geçirme ve yeni biçimlerin çoğalması ile açıklamıştır. Birkaç örnek: Denizler, teorik olarak, engelsiz göç alanlarıdır. Karaların konumu, yerbilimsel zamanlar boyunca değişip bugünkünden farklı göç yolları sağlar. Örneğin karaların yükselmesi veya buzul çağlarında pek çok su buz olarak tutulduğu için genel deniz düzeyinin alçalması dolayısıyla birçok ada en yakınındaki anakaraya bağlanır (adalardaki canlıların en yakın anakaradakilerle hısımlığı). En yakın anakaradan derin bir denizle ayrılmış adalar, sığ bir denizle ayrılmış olanların tersine, böylelikle kurulan köprülerden yoksun kalabilirler (en yakın anakara ile böyle adalardaki canlılar arasındaki hısımlığın azalması). Bir kuzey, bir güney yarıkürede yaşanan buzul çağlarında, buzlar ekvatora doğru ilerlerken, canlılar güneye ve kuzeye göç eder (kuzeyli ve güneyli biçimlerin karışması). Kuzey yarıkürede, buzul çağı sona erer ve buzlar kutba çekilirken, arktik biçimler kuzeye çekilir ve dağlara sığınır (birbirinden uzak dağ doruklarında aynı ve hısım türler bulunması). Kurbağagillerin ve karasal memelilerin tersine, yarasalar uçarak ve sert yellerle sürüklenip çok uzaklara gidebilir (en ayrıklanmış okyanus adalarında bile kendine özgü yarasa türleri varken, kurbağagiller ve karasal memeliler yoktur).</p>
				<p class="normal">Darwin gölden göle, akarsudan akarsuya göç veya taşınma gibi ilk bakışta açıklanması güç görünen durumları da inceler. Hayvanlar gibi göç edemeyen bitkilerin taşınma yollarını gözlem ve deneylere dayanarak aydınlatır. Coğrafi dağılım dolayısıyla canlıların herhangi bir alanda ayrıklanıp kalmalarının tür oluşumunu (evrimi) etkilediğini gösterir (aynı takım adalardaki canlılar çok yakın hısımdır ve en ayrıklanmış okyanus adalarının bile kendine özgü yarasa türleri vardır, vb).</p>
				<p class="normal">Canlıların coğrafi dağılımı, organik evrim göz önünde tutulmadan açıklanamaz. Onun içindir ki, coğrafi dağılım, organik evrimin başlıca kanıtlarından biri sayılır.</p>
				<h2 class="h2baslik" id="calibre_toc_35">SINIFLAMA</h2>
				<p class="normal">Bilimde her sınıflama belirli bir alanda yeterince birikmiş bilgileri tutarlı bir düzene sokma gereğinin sonucudur. Örneğin, XIX. yüzyılın ilk yarısında büyük bir kimyasal bilgi birikimi olur; dolayısıyla elementleri sınıflamak gerekir. Bu amaçla çeşitli yollar denenir. Sonunda, Dimitry İvanoviç Mendeleyev (1834-1907) sorunu çözüp periyodik tabloyu koyar ortaya. Tabloda boş yerler vardır. Mendeleyev boşlukların bulunacak elementlerle doldurulacağını öngörür ve onlardan üçünün özelliklerini sayar, önce kuşkuyla karşılanan periyodik tablo skandiyum, galyum, germanyum gibi elementlerin bulunmasıyla boşlukları dolmaya başlayınca bilimsel anlamda saygınlık kazanır. Mendeleyev eldeki bilgileri çok tutarlı düzenleyen bir sınıflama yaparak, bugün periyodik yasa veya periyotlar yasası diye bilinen yasayı da bulur.</p>
				<p class="normal">Elementlerin doğal bir düzeni vardır. Bu düzenle ilgili bilgiler o günlerde dağınıktır. Mendeleyev onları toparlayıp doğal düzene uygun, tutarlı bir biçimde dile getirmiştir. Öngörüleri bunu başarabildiği için doğru çıkmıştır, işte bilimsel sınıflama böyle olur.</p>
				<p class="normal">Kuşkusuz, yaşambilimsel bir sınıflama, periyodik tablo gibi olamaz. Periyodik tablo, plütonyum sonuncu doğal element sayılırsa, 94 element içerir. Oysa yaşambilimsel sınıflamanın nesne alanı, tükenmiş ve yaşayan milyonlarca türü kapsar; göz önünde tutulması gereken ilişkiler de çok başkadır.</p>
				<p class="normal">Böcek kanadı bir deri uzantısıdır. Kuş kanadı ise kimi eksilmiş, kimileri kaynaşıp biçim değiştirmiş ön bacak kemikleri, kaslar, deriden çıkan tüyler ve teleklerdir. Demek ki çok farklı iki yapı, uçmaya uyarlanmıştır (görevdeştir). Balina memeli bir hayvandır. Suda balık gibi yaşamaya uyarlanma dolayısıyla balinanın gövdesi balık gövdesi, Ön ayakları balık yüzgeci, kuyruğu yatay bir balık kuyruğu biçimini almıştır (art ayakları körelmiştir). Böyle uyarlanmış veya görevdeş ıralara bakarak böceklerle kuşları, balina ve yunus gibi memeli hayvanlarla balıkları birlikte sınıflamak gerektiğini söylemiş sınıflamacı yoktur. Sınıflamacılar bir canlı topluluğunu (tür, cins) belirlerken “kullandıkları ıraların fizyolojik değerine gerçekten aldırmazlar;”<sup class="calibre3"><a href="1_split_068.html#footnote-79215-55" id="footnote-79215-55-backlink">55</a></sup> üzerinde çalıştıkları canlılarda bir örnek ve ortak olan ve başka canlılarda görülmeyen ıralar bulmaya çalışırlar. Darwin böyle ıralara örnekler verir: </p>
				<p class="normal">“... Owen’a göre, burun deliklerinden ağız boşluğuna açık bir geçit olup olmaması, balıklarla sürüngenleri ayıran biricik ıradır. Keseli hayvanlarda altçene açısının eğriliği, böceklerde kanatların katlanışı, belirli deniz yosunlarında yalnızca renk, belirli bitkilerde yalnızca çiçek parçalarının tüylülüğü, omurgalılarda derisel örtünün (kılların ya da tüylerin) niteliği de böyle ıralardandır.”<sup class="calibre3"><a href="1_split_069.html#footnote-79215-56" id="footnote-79215-56-backlink">56</a></sup></p>
				<p class="normal">Öte yandan, sınıflamalarda, canlı topluluklarını giderek büyüyen topluluklarda veya onlara bağlı gösteren bir sıralama izlenir. Çeşitler alt-türlerde, alt-türler türlerde, türler cinslerde, cinsler takımlarda (...) toplanır ve sonunda en büyük ve bütün canlılar topluluğu olan canlılar âlemine varılır. Böylece bütün canlılar kâğıt üzerinde alt alta ve yan yana gösterilen, birbirleriyle bağlantılı topluluklarda yer alır. Öyle ki, canlılar âleminden başlayarak dallana dallana çeşitlere ulaşıp biten bir ağaç çıkar ortaya. Üstelik, yaşayan ve tükenmiş bütün canlılar birlikte sınıflanır. (Darwin’in ulu yaşam ağacını anımsayınız.)</p>
				<p class="normal">Her tür başlı başına yaratıldıysa, canlılar arasında neden böyle bağlantılar olsun?</p>
				<p class="normal">Bu soru karşısında kimi sınıflamacılar bir doğal sistem olduğunu, sınıflamalarını ona uydurmaya çalıştıklarını söylemişlerdir. Kimi sınıflamacılara göre, bu sistem Tanrı’nın yaratma planını göstermektedir. Doğal sistemin ne olduğunu bilimsel olarak açıklayan Darwin’dir: </p>
				<p class="normal">“Bütün organik varlıkların uyarlanır <span class="ideitalik">(adaptive) </span>benzerliklerinden ayırt edilmesi gereken gerçek hısımlıkları, soyaçekimden ya da soy ortaklığından ileri gelmektedir. Doğal sistem, kazanılmış fark derecelerinin çeşit, tür, cins, familya, vb. terimleriyle gösterildiği soybilimsel bir sıralamadır; ve biz en kalıcı ıralar yardımıyla (bunlar ne olursa olsun, ve canlının yaşaması için ne denli az önemli olursa olsun) soy çizgilerini ortaya çıkarmak durumundayız.”<sup class="calibre3"><a href="1_split_070.html#footnote-79215-57" id="footnote-79215-57-backlink">57</a></sup></p>
				<p class="normal">Darwin sınıflamada karşılaşılan güçlüklerin organik evrim teorisiyle kolayca aşılacağını ve doğru bütün sınıflamaların soybilimsel <span class="ideitalik">(genealogical) </span>olduğunu göstermiştir. Canlılar âlemi, organik evrimin ürünüdür. Bütün canlılar ortak bir atadan geldikleri için soydaştır ve değişen oranlarda hısımdır. Onun içindir ki bütün canlıların birbirine doğal olarak bağlı topluluklarda yer almaları zorunlu bir sonuçtur. Sınıflamacıların dün olduğu gibi bugün de özellikle arayıp değer verdikleri ıralar, soy ilişkisini gösterenlerdir.</p>
				<h2 class="h2baslik" id="calibre_toc_36">BİÇİMBİLİM</h2>
				<p class="normal">Biçimbilim <span class="ideitalik">(morphology), </span>canlıların yapılarını biçim ve düzenleniş bakımından inceleyerek bunların bağlı oldukları genel ilkeleri belirlemeye çalışan bilim dalıdır.</p>
				<p class="normal">Belirli bir sınıftaki canlıların yaşayışları çok farklı olabilir, ama yapılarının genel düzenlenişi benzerdir. Örneğin, memelilerde ön ayaklar köstebekte kazmaya, atta koşmaya, balinada yüzmeye, yarasada uçmaya, şempanzede ve insanda tutmaya uygun biçimdedir, ama hepsi de sayıları ve sıralanışları değişmeyen belirli kemiklerden yapılmıştır. Böyle bir ilişki böceklerin ağız yapılarında da görülür; vb. Daha önce anıldığı gibi, böcek kanadı ile kuş kanadı görevdeştir, ama yapılarının kökeni farklıdır. Yukarıdaki örnekte ise, görevleri farklı, ama yapıları ortak kökenli (kökendeş) parçalar söz konusudur. Demek ki görevdeş parçalar veya organlar ile kökendeş olanlar arasında karşıtlık vardır.</p>
				<p class="normal">“Aynı sınıfın üyelerindeki bu model benzerliğini yararlılıkla ya da ‘ereksel nedenler’ <span class="ideitalik">(final causes) </span>öğretisiyle açıklamaya çalışmaktan daha umutsuz hiçbir şey yoktur. (...) Her varlığın başlı başına yaratılmış olduğu öğretisine göre ise yalnız şunu söyleyebiliriz: Bu böyledir; Yaradan, her büyük sınıftaki hayvanları ve bitkileri aynı plana göre yaratmayı dilemiştir. Ama bu, bilimsel bir açıklama değildir.”<sup class="calibre3"><a href="1_split_071.html#footnote-79215-58" id="footnote-79215-58-backlink">58</a></sup></p>
				<p class="normal">Yukarıdaki örnekte aynı sınıftan olan farklı hayvanların parçaları karşılaştırılmıştır. Biçimbilim, aynı bireyin farklı parça ve organlarını da böyle karşılaştırıp inceler: İnsanda kollar ve bacaklar (ön ve art bacaklar) kökendeştir. Bu, bütün yukarı omurgalı sınıflarında böyledir. Kabuklularda ağız parçaları ve bacaklar kökendeştir. Çiçekli bitkilerde, her çiçekte farklı amaçlara uymuş başlıca parçalar (çanak ve taç yapraklar, erkek ve dişi organlar) aynı örneğe göre yapılmıştır.</p>
				<p class="normal">Bütün bu biçimbilimsel olgularla Darwin’in teorisi arasında tam bir uyuşma vardır.</p>
				<h2 class="h2baslik" id="calibre_toc_37">GÜDÜK ORGANLAR</h2>
				<p class="normal">Darwin’in söyleyişiyle güdük organlar “yararsızlığın damgasını apaçık taşıyan”<sup class="calibre3"><a href="1_split_072.html#footnote-79215-59" id="footnote-79215-59-backlink">59</a></sup> organlardır. Böyle organlar doğada, özellikle yukarı hayvanlarda, çok yaygındır. Yılanlarda akciğerlerin bir lobu güdüktür. Boa yılanının <span class="ideitalik">(Boa constrictor) </span>güdük art üyeleri ve güdük bir leğeni <span class="ideitalik">(pelvis) </span>vardır. Kuş kanatlarında (<span class="ideitalik">ön ayaklarında</span>) başparmak güdükleşmiştir. Kimi kuş türlerinde, örneğin devekuşunda ve Yeni Zelanda’da yaşayan kivide kanatlar güdüktür. Balinanın art ayakları körelmiştir. Erginleri dişsiz olan kimi balina türlerinin dölütlerinde dişler vardır. Dölüt buzağıların üst çenelerinde diş etlerini hiçbir zaman yarıp çıkmayan dişler bulunur. İnsanda kıl örtüsü, kuyruk kemiği <span class="ideitalik">(os coccyx) </span>güdüklük örnekleridir.</p>
				<p class="normal">Güdük organlar tümüyle atılabilir de. Örneğin Boa yılanındaki güdük art üyeler ve leğen, öbür yılanlarda yoktur.</p>
				<p class="normal">Yararlı organlar güdük sayılmaz. Kivinin küt kanatları gibi penguenin kanatları da uçmaya elverişli değildir. Ancak, penguenin kanatları yüzmeye uyarlanıp yüzgeç biçimini almıştır ve yararlıdır.</p>
				<p class="normal">Embriyon durumundaki canlıda güdük organ ve parçalar, bitişik oldukları parçalara göre ergindekinden daha büyüktür; dolayısıyla herhangi bir oranda güdük oldukları söylenemez.</p>
				<p class="normal">Canlılarda neden güdük organlar vardır? Her türün başlı başına yaratıldığına inanan kimi doğa bilginlerine göre, güdük organlar canlılara bakışım (simetri) bozulmasın veya yaratılış şeması eksik kalmasın diye eklenmiştir. (Böyle ise, örneğin Boa yılanındaki güdük kemikler öbür yılanlarda neden yoktur?) Bu organların vücuttaki gereksiz ve zararlı maddeleri dışarı atmaya yaradığını varsayanlar da çıkmıştır. Sözün kısası, Darwin’den önce, güdük organların varlık nedenleri aydınlatılabilmiş değildir.</p>
				<p class="normal">Canlılarda güdük organlar olmasaydı, organik evrim teorisi şu çok çetin soruyla karşılaşırdı: Teoriye göre yapı ve yaşayışları kendilerinden çok farklı eski türlerin değişiklik geçirmiş dölleri olan bugünkü türler, o ataların izlerini silik de olsa neden hiç taşımıyorlar?</p>
				<h2 class="h2baslik" id="calibre_toc_38">GELİŞİM VE EMBRİYOLOJİ</h2>
				<p class="normal">En iri canlı birey, örneğin 30 m uzunluğu ve 150 ton ağırlığı olan bir gökbalina <span class="ideitalik">(Balaenoptera musculus) </span>bile, yaşama bir tek gözeyle, zigot diye adlandırılan döllenmiş yumurta gözesiyle başlayıp erginleşinceye dek çeşitli evrelerden geçer. Gelişimi boyunca her canlıda bir dizi nicel ve nitel değişmeler olur. Zigotun ikiye bölünmesini izleyen ikiye bölünmelerle çoğalan gözeler, topluca, canlıyı biçimlendirmeye başlar. Canlının bu ilk evrelerdeki durumuna embriyon veya embriyo (oğulcuk) adı verilir. Embriyonal gelişme bitkilerde dişi organın yumurtalığında, yumurtlayarak üreyen hayvanlarda yumurta içinde, memeli hayvanlarda ananın döl yatağında olur (insanda döl yatağındaki yavruya gebeliğin ilk yedi haftasında embriyon, ondan sonra, doğuma dek dölüt denir). Zigottan çoğalan gözeler mikroskop altında toparlak bir dut gibi görünen içi dolu bir kürecik biçimlendirir. Bunu izleyen evrede küreciğin içi boşalır ve bu boşluğu saran üç göze katmanı oluşur. Sonra dış katmandan deri ve uzantıları, sinir sistemi, duyu organları; orta katmandan kemikler, bağ doku, kaslar, dolaşım sistemi, boşaltım ve üreme organları; iç katmandan sindirim ve solunum sistemleri ile salgı bezleri doğar.</p>
				<p class="normal">Gözle görülür iriliğe ulaşan omurgalı (sürüngen, kuş, memeli...) embriyonları çok benzeşir. Örneğin kertenkele ayakları, kuş kanatları ve ayakları, insan el ve ayakları, embriyonda aynı ortak biçimde belirip ancak gelişim ilerledikçe erginlerdeki biçimini alır.</p>
				<p class="normal">Yumurtadaki veya döl yatağındaki embriyonda öyle yapılar vardır ki, embriyonun da erginin de hiçbir işine yaramaz: Memeliler ve kuşlar hava solur, ama embriyonlarının boyunlarında solungaç yarıkları ve onların çevresinde ilmik biçiminde dolanan atardamarlar vardır; tıpkı suda erimiş hava soluyan balıkların embriyonlarındaki gibi.</p>
				<p class="normal">Embriyon ile erginin yapılışları, evrensellikle değilse de büyük bir genellikle farklıdır.</p>
				<p class="normal">Gelişimle ilgili olgular, ortak bir atadan değişiklikler geçirerek türemenin (evrimin) yaşayan canlılardaki izleridir. Örneğin memeli, kuş, balık ve sürüngen embriyonları, bütün bu hayvanların ortak bir eski atanın dölleri olduklarını açığa vurur. O ata, erginlik aşamasında iken solungaçları, yüzme kesesi, yüzgece benzer dört üyesi (devinmeye yarayan parçalar), uzun bir kuyruğu olan ve bunların anlam verdiği gibi yüzmeye uyarlanmış eski bir canlıdır. Embriyon, bir hayvan grubunun eski ve az değişiklik geçirmiş ortak atasının yapısını kalın çizgileriyle ve oldukça iyi gösterir. Aynı sınıfın yaşayan türlerinin embriyonları, o sınıfın eski ve tükenmiş biçimlerinin erginlik durumlarına benzer. “... embriyonal yapı ortaklığı, soy ortaklığını açığa vurur.”<sup class="calibre3"><a href="1_split_073.html#footnote-79215-60" id="footnote-79215-60-backlink">60</a></sup> Embriyonal ıralar, Doğal Sisteme uygun davranmaya çalıştıklarını söyleyen sınıflamacılar için bundan ötürü çok önemlidir. Erginlerindeki yapıları ve yaşayışları nice farklı olursa olsun, çok benzer embriyolojik evrelerden geçen hayvan grupları ortak bir atabiçimden türemiştir.</p>
				<p class="normal">Sınıflama, biçimbilim, güdük organlar, gelişim ve embriyoloji ile ilgili olgular üzerinde durduktan sonra şöyle der Darwin:</p>
				<p class="normal">“... Bu bölümde incelenen çeşitli olgu grupları, yeryüzünü kaplayan sayısız türlerin, cinslerin ve familyaların, hepsinin ve her birinin kendi sınıfı ya da grubu içinde, ortak bir atadan türemiş olduğunu, ve türeme boyunca hepsinin de değişiklik geçirmiş olduğunu öylesine apaçık ortaya koymaktadır ki, bunu doğrulayan başka olgular ve kanıtlar olmasaydı bile, bu görüşü hiç duraksamadan benimserdim.”<sup class="calibre3"><a href="1_split_074.html#footnote-79215-61" id="footnote-79215-61-backlink">61</a></sup></p>
				</body>
</html>