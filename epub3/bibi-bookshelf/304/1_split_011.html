<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik1" id="calibre_toc_8">YEDİNCİ BÖLÜM<br class="chapter"/>
			    İLİŞKİLER VE ELEŞTİRİLER</h1>
  <h2 class="h2baslik" id="calibre_toc_48">DARWIN - MALTHUS</h2>
				<p class="normal">Darwin Malthus’un nüfus üzerine yazdığı denemeyi öylesine okurken (Ekim 1838), Wallace da ateşli bir hastalık sırasında düşünürken (Şubat 1858), dikkatleri Doğal Seçme Teorisi’nin dayandığı bir olguya çekilmiştir. Darwin, varolma veya yaşama savaşı için, “Bu, hayvanlar ve bitkiler âleminin tümüne uygulanmış Malthus öğretişidir”<sup class="calibre3"><a href="1_split_087.html#footnote-79215-74" id="footnote-79215-74-backlink">74</a></sup> der. Bunlar, Doğal Seçme Teorisi’nde Malthus’un payı olduğunu düşündürür.</p>
				<p class="normal">Malthus varlıklı bir ailedendir ve İngiliz Doğu Hindistan Kumpanyası’nın adamıdır. Bu kumpanya, 1873’te resmen ortadan kalkmasına dek, Basra Körfezi’nin doğusunda kalan bütün güney Asya’da ve Çin’de İngiliz sömürgeciliğinin aracıdır.</p>
				<p class="normal">Malthus 1798’de, adını gizleyerek, <span class="ideitalik">An Essay on the Principle of Population as its Effects the Future Improvement of Society, with Remarks on the Specıulations of Mr. </span><span class="ideitalik">Godwin, M. </span><span class="ideitalik">Condorcet and other Writers </span>(Gelecekteki Toplum Gelişmesine Etkileri Bakımından Nüfus Üzerine Bir Deneme ve Mr. Godwin. M. Condorcet ve Başka Yazarların Kurguları Üzerine Düşünceler) adlı kısa ve sonradan çok genişleteceği bir deneme yayımlar. İngiltere’de nüfusun 25 yılda iki katına çıktığını varsayıp der ki: </p>
				<p class="normal">“... Bu ada yerine bütün dünya göz önüne alınır ve bugünkü nüfusun bir milyara eşit olduğu varsayılırsa, insan türü l, 2, 4, 8, 16, 32, 64, 128, 256 ve geçim araçları l, 2, 3, 4, 5, 6, 7, 8, 9 sayıları gibi artar. İki yüzyılda nüfusun geçim araçlarına oranı 256’nın 9’a, üç yüzyılda 4096’nın 13<span>’</span>e oranı gibi olur ve fark, iki bin yılda neredeyse hesaplanamaz düzeye ulaşır.”<sup class="calibre3"><a href="1_split_088.html#footnote-79215-75" id="footnote-79215-75-backlink">75</a></sup> Ve bu varsayımdan, yoksulluk insanlığın yazgısıdır sonucunu çıkarır; yoksullara her türlü yardımın yanlış olduğunu söyler, Malthus’a göre salgın hastalıklar, büyük âfetler, savaşlar, vb. sonuçları bakımından yararlıdır. Böyle engeller olmasa insanlık daha çok yoksullaşır, daha çok acı çeker. Tarihte dizginsiz kapitalciliği ve sömürgeciliği Malthus’tan daha açıkça savunup desteklemiş ikinci bir kişi yoktur.</p>
				<p class="normal">Malthus yukarıya alıntılanan varsayımını kanıtlamış değildir. Nüfusun ve geçim araçlarının varsaydığı biçimde arttığı bugüne dek (iki yüzyıldır) gözlenmiş de değildir.</p>
				<p class="normal">Darwin, yukarıya alıntılanmış parçayı okumadan önce, Malthus’un şöyle yazdığını görmüştür: “Sözünü ettiğim neden, bütün canlıların, buldukları besinden daha çok çoğalmaya hiç değişmeyen eğilimidir.”<sup class="calibre3"><a href="1_split_089.html#footnote-79215-76" id="footnote-79215-76-backlink">76</a></sup> Bu, Malthus’tan önce gözlenip üzerinde durulmuş ve canlıların aşırı çoğalma eğilimi olarak yorumlanmış bir olgunun çarpık bir anlatımıdır. Olgu şudur: Kural olarak, her canlı türünde doğan birey sayısı, sağ kalıp döl verebilecek birey sayısından çoktur.</p>
				<p class="normal">Darwin 1838 Ekiminde Malthus’u ilk kez okuyor değildir; daha dünya gezisi sırasında, 9 Ocak 1834’te şöyle yazar: </p>
				<p class="normal">“Her hayvanın varoluş koşullarını ne denli az bildiğimizi her zaman göz önünde tutmayız; doğal bir durumda kendi başına bırakılmış bir canlı varlığın pek çabuk çoğalmasını köstekleyen bir engel olduğunu da her zaman anımsamayız. Besin tutarı, ortalama olarak, değişmez kalır; oysa her hayvanda yavrulayarak çoğalma eğilimi geometriktir; ve bunun şaşırtıcı etkileri, hiçbir yerde, son birkaç yüzyıldır Amerika’da yabanıl dolaşan Avrupalı hayvanların durumunda olduğundan daha şaşırtıcı biçimde ortaya çıkıvermez. Doğal bir durumdaki her hayvan düzenli olarak yavrular; gene de, uzun zamandır tanınan bir türde sayıca büyük bir artış açıkça olanaksızdır ve birtakım araçlarla durdurulmak zorundadır. Bununla birlikte, belirli bir tür için engelin hangi yaşam döneminde, veya yılın hangi döneminde, veya uzun aralıklarla mı ortaya çıktığını, veya (...) engelin belirgin doğasının ne olduğunu pek seyrek söyleyebiliyoruz. Alışkanlıkları bakımından yakın hısım olan iki türden birinin aynı bölgede seyrek, öbürününse sık görülmesine; veya (...) birinin bir bölgede sık görülmesine, ve doğa ekonomisinde aynı yeri dolduran öbürünün, koşulları çok az farklı bir komşu bölgede sık görülmesine belki de bundan ötürü pek az şaşarız. Nasıl böyle olduğu sorulunca, bunun hafif bir iklim farkı, besin durumu veya düşman sayısı ile belirlendiği karşılığı veriliverir. Oysa engelin kesin nedenini ve etki tarzını (...) pek seyrek belirtebiliyoruz! Bu yüzden, belirli bir türün sayıca az veya çok olmasını bizim için genellikle her bakımdan ayırt edilmez olan nedenlerin belirleyeceği sonucunu çıkarmaya sürükleniyoruz.”<sup class="calibre3"><a href="1_split_090.html#footnote-79215-77" id="footnote-79215-77-backlink">77</a></sup> Darwin bunları yazarken Güney Amerika’dadır; orada iri birtakım hayvanların tükenmiş, onların yerini cücelerin almış olduğunu; İspanyolların Avrupa’dan getirdiği atların yabanıllaşmış döllerinden oluşmuş yılkıların geniş otlaklarda dolaştığını gözlemiştir. Malthus’un varsayımını biliyordur: “Besin tutarı, ortalama olarak, değişmez kalır; oysa her hayvanda yavrulayarak çoğalma eğilimi geometriktir.” Ama bu varsayım, görüldüğü gibi, Darwin’in gözlediği olguları açıklamasına yetmez. Darwin her tür için farklı ve değişir engeller olması gerektiğini düşünür.</p>
				<p class="normal">Darwin, Malthus’un matematiksel anlatımını <span class="ideitalik">Türlerin Kökeni</span>’nde de kullanır. Ve böyle davrandığı ve Malthus’a değil de, Malthus’un da dayandığı bir olguya (Her canlı türünde doğan birey sayısı, sağ kalıp döl verebilecek birey sayısından çoktur.) dayandığını görmeyip veya unutup, yaşama savaşının canlılar âleminin tümüne uygulanmış Malthus öğretisi olduğunu söylemiştir. Malthus’un teoride payı yoktur. Malthus kullandığı matematiksel anlatımla, Darwin’in bilegeldiği, dahası gözleyegeldiği, ama organik evrimdeki önemini daha önce görmediği bir olguyu göz önüne alıp değerlendirmesine vesile olmuştur. Dolayısıyla Darwin şu ilişkiyi kuruvermiştir: Canlıların aşırı çoğalma eğilimi — sınırlı yaşam kaynakları — o kaynaklara ulaşma yarışı (yaşama savaşı) — bu yarışta başarılı olmaya en uygun bireylerin sağ kalıp döl vermesi (doğal seçme). Bu, Doğal Seçme Teorisi’nin çekirdeğidir.</p>
				<h2 class="h2baslik" id="calibre_toc_49">DARWIN - LAMARCK</h2>
				<p class="normal">Lamarck’ın organik evrim teorisindeki ilerleyen evrim ilkesine Darwin’in teorisinde yer yoktur. Bu, erekbilimin <span class="ideitalik">(teleology) </span>organik evrim teorisinden, dolayısıyla yaşambilimden kovulması demektir. Lamarck cansızdan canlı doğduğu varsayımını benimser. Darwin, teorisini kotardığı sırada çürütülmemiş olan bu varsayımın yanlışlığını öngörmekle de Lamarck’ı aşar. Ancak, Lamarckçılık diye adlandırılan görüşten tümüyle kurtulmuş değildir.</p>
				<p class="normal">Lamarck’a göre organların veya parçaların gelişmesi ve işe yararlığı, kullanılmalarıyla her zaman doğru orantılıdır. Çok kullanılan parçalar gelişip güçlenir, az kullanılan veya kullanılmayan parçalar küçülüp güdükleşir veya körelir. Beylik bir örneğe göre, zürafa, yapısının tümü (uzamış dili, başı, boynu, ön bacakları, boyu) ile ağaçların yüksek, körpe sürgünlerini yemeye çok iyi uyarlanmıştır; çünkü, zürafanın ataları, uzanarak ağaçlardan beslenme alışkanlığından ötürü, anılan parçalarını çok kullanmışlar, dolayısıyla o parçalar her kuşakta biraz daha uzamış, bu uzamalar soyaçekimle kuşaktan kuşağa iletilip biriktirilmiştir. Alışkanlığın, kullanma ve kullanmamanın kalıtsal etkileri ve sonuçları olduğunu öne süren bu görüşe Lamarckçılık denir. Başka bir söyleyişle, Lamarckçılık edinilmiş ıraların soyaçekilir olduğunu öne sürer.</p>
				<p class="normal1">Darwin:</p>
				<p class="normal">1-	Edinilmiş ıraların kalıtsal olduğunu düpedüz söyler: “... Evcil ördeğin, bütün iskelete oranla, kanat kemiklerinin yaban ördeğininkilerden daha hafif ve bacak kemiklerinin daha ağır olduğunu buldum; ve bu değişme, evcil ördeğin yabanıl atalarından daha az uçmasına ve daha çok yürümesine güvenle yorulabilir.”<sup class="calibre3"><a href="1_split_091.html#footnote-79215-78" id="footnote-79215-78-backlink">78</a></sup></p>
				<p class="normal">2-	Yalnız doğal seçmeyle açıklanabilen, Lamarckçılığı çürüten örnek verir: Bir karınca türünde <span class="ideitalik">(</span><span class="ideitalik">Anomma) </span>işçi karıncalar iki kasta ayrılır. Her kasttaki işçi karıncaların farklı yapılışları ve özel alışkanlıkları vardır, işçi karıncalar kısır dişilerdir; dolayısıyla ıralarını kalıt bırakmaları olanaksızdır. Darwin Anomma’da gözlenen bu durumu doğal seçmeyle açıkladıktan sonra der ki: “Bu durum, hayvanlarda ve bitkilerde, herhangi bir tarzda yararlı, hafif birçok kendiliğinden değişimin birikimiyle, kullanma ve alışkanlık işe karışmadan, bir değişikliğin ortaya çıkabileceğini doğruladığı için de çok ilginçtir. Çünkü yalnız işçi karıncalarda ya da kısır dişilerde görülen alışkanlıklar, pek uzun süre bırakılmasalar bile, işleri yalnız döl vermek olan erkekleri ve doğurgan dişileri etkileyemez. Eşeysiz böceklerin bu durumunun Lamarck’ın o ünlü soyaçekilmiş alışkanlık öğretisine karşı şimdiye dek neden öne sürülmediğine şaşıyorum.”<sup class="calibre3"><a href="1_split_092.html#footnote-79215-79" id="footnote-79215-79-backlink">79</a></sup></p>
				<p class="normal">3-	Alışkanlığın, kullanma ve kullanmamanın doğal seçmeyi yönlendirebildiğini söyler. Darwin zürafanın evrimini şöyle açıklar: Hayvan türlerinde bireyler çeşitli parçalarının uzunlukları bakımından farklıdır (sürekli değişim gösterirler). Bu küçük farklar kimi türler için yararlı veya önemli olmayabilir. Zürafada ise yararlı ve önemli olmuştur. Dili, başı, boynu, ön bacakları, boyu biraz daha uzun bireyler üç-beş santim daha yüksekte bulunan sürgünlere yetişseler bile, bu, besin darlığı çekilen dönemlerde onların daha çok sağ kalmasını sağlar. Böyle bireyler çaprazlanır ve bu yapılış özelliklerini veya bu yolda değişme eğilimlerini soyaçekimle edinmiş döller bırakırlar (doğal seçme). Kısa yapılı bireyler ise en önce yok olur (doğal ayıklama). Darwin zürafanın evriminde alışkanlığın ve kullanmanın soyaçekilir etkileri olduğunu da göz önünde tutar (Lamarckçılık). Ancak, ona göre, alışkanlığın ve kullanmanın kalıtsal etkileri dışında, doğal seçmeyi yönlendiren bir etkisi de vardır. Zürafanın evriminde doğal seçmenin yönünü beslenme alışkanlığı da belirlemiştir. Bu alışkanlık olmasaydı, parçaların uzunluğu yararlı veya önemli olmaz, doğal seçme onları uzatacak biçimde işlemezdi.</p>
<p class="normal">Elinizdeki kitapta “Doğal Seçme veya En Uygunların Kalımı” başlığı altında anılan örnekte, Darwin, Maderia’da yaşayan böceklerin ya iyi gelişmiş güçlü kanatlı ya da kanatsız olması üzerinde dururken de alışkanlığın, kullanma ve kullanmamanın doğal seçmeyi böyle yönlendirdiğini belirtir:</p>
				<p class="normal">“Maderia’da besinlerini topraktan sağlamayan, besinlerine ulaşmak için durmadan uçmak zorunda olan (...) böceklerin kanatları (...) hiç küçülmemiş, tersine büyümüştür. Bu, doğal seçmenin etkisine tümüyle uygundur. Çünkü adaya yeni bir böcek gelince, doğal seçmenin onun kanatlarını büyültme ya da küçültme eğilimi, ya çok sayıda bireyin yele karşı başarıyla direnerek uçmasına, ya da seyrek olarak uçmasına ve hiç uçmamasına bağlı olacaktır.”<sup class="calibre3"><a href="1_split_093.html#footnote-79215-80" id="footnote-79215-80-backlink">80</a></sup></p>
				<p class="normal">Lamarckçılık Batıda 1930’a, Sovyetler Birliği’nde 1960’a dek sürmüştür. Bilimsel ilerleme edinilmiş ıraların soyaçekilmez olduğunu göstermiştir. Kimi kaynaklarda, buna dayanılarak, edinilmiş ıraların organik evrimde hiç payı olmadığı söyleniverir. Oysa Darwin, soyaçekilmez olsalar bile, edinilmiş ıraların yararlı olabileceğini, dolayısıyla doğal seçmeyi yönlendirebileceğini göstermiştir. Onun gösterdiği gibi değerlendirilince alışkanlık, kullanma ve kullanmama da dolaylı birer organik evrim etkeni olur.				</p>
				<h2 class="h2baslik" id="calibre_toc_50">DARWIN - WALLACE</h2>
				<p class="normal">Darwin Doğal Seçme Teorisi’ni Wallace’tan çok önce geliştirir, ama kılı kırk yaran titizliği ve <span class="ideitalik">persecution </span>korkusu yüzünden kamuya duyurulmasını durmadan ertelediği için Wallace ile paylaşmak zorunda kalır. Ancak, Darwin ile Wallace’ın organik evrim görüşlerinde yalnız köklü farklar değil, karşıtlık da vardır.</p>
				<p class="normal">Wallace, daha sonra, değişimlerin yalnız evcil hayvanlarda ve ekinlerde görüldüğü, doğal durumdaki canlılarda görülmediği savını çürüten çalışmalar yapar; ve August (Friedrich Leopold) Weismann (1834-1914) edinilmiş ıraların soyaçekilmediğini deneylere dayanarak öne sürünce, Lamarckçılıktan tümüyle arıtılmış bir Doğal Seçme Teorisi geliştirir. Wallace’ın organik evrim teorisinde eşeysel seçmeye yer yoktur. Wallace, “The Development of Human Races Under the Law of Natural Selection” (1864, Doğal Seçme Yasasının Yürürlüğünde İnsan Irkları Gelişmesi) adlı yazısında açıkça tinselcilik <span class="ideitalik">(spiritualism) </span>belirtileri gösterir. <span class="ideitalik">Darwinism: An Exposition of the Theory of Natural Selection with Some of its Applications </span>(1889, Darwincilik: Kimi Uygulamalarıyla Birlikte Doğal Seçme Teorisi’nin Bir Yorumu) adlı kitabının son paragrafı tümüyle tinselcidir:</p>
				<p class="normal">“Böylece görüyoruz ki Darwinci (Darwinian) teori, en mantıklı sonucuna dek işlendiğinde bile, bir tinsel insan doğası olduğu inancına karşı çıkmamakla kalmaz; tersine o inanca sağlam destek verir. Bize, doğal seçme yasasının yürürlüğünde insan bedeninin daha aşağı bir hayvan biçiminden nasıl gelişmiş olabildiğini gösterir; ama şunu da öğretir: Bizim böyle gelişmiş olamayacak, başka kökeni olması gereken zihinsel ve ahlaksal yetilerimiz vardır; ve o kökene ancak görünmez Tin evreninde uygun bir neden bulabiliriz.”<sup class="calibre3"><a href="1_split_094.html#footnote-79215-81" id="footnote-79215-81-backlink">81</a></sup></p>
				<p class="normal">Darwincilik <span class="ideitalik">(Darwinism) </span>sözcüğünü ilk kullanmış kişi Wallace’tır. Ve Wallace’ın Darwincilik yorumu işte böyledir: Gerçeğe ve bilime aykırı ve <span class="ideitalik">dualist </span>(ikici)! Wallace bu yorumuyla Darwin’e en büyük haksızlığı eder ve dogmacıların sövgülerinden de sürgit kurtulur.</p>
				<h2 class="h2baslik" id="calibre_toc_51">DARWIN - MARX VE ENGELS</h2>
				<p class="normal">Çağlarındaki bilimsel ilerlemeleri izlemeye büyük özen göstermiş olan Karl Marx (1818-1883) ve Friedrich Engels (1820-1895) organik evrimle ilgilenmek için Darwin’in ortaya çıkmasını beklemezler. Engels, <span class="ideitalik">Türlerin</span><span class="ideitalik"> Kökeni </span>yayımlanmadan önce, 14 Temmuz 1858’de Marx’a yazdığı mektupta şöyle bir özet verir:</p>
				<p class="normal">“Şu kadarı kesindir: Karşılaştırmalı fizyoloji [canlılarda parça ve organların görev ve işleyişlerini karşılaştırmalı olarak inceleyen yaşambilim dalı, Ö.Ü.] insanın diğer hayvanların yukarısına idealistçe yüceltilmesine karşı kişide utandırıcı bir küçümseme uyandırır. Kişi, her adımda, geri kalan memelilerde en eksiksiz yapı biçimdeşliği <span class="ideitalik">(uniformity) </span>ile karşılaşır, ve bu biçimdeşlik, ana niteliğiyle, bütün omurgalılarda ve –daha belirsiz olarak– böceklerde, kabuklularda, tenyalarda, vb. bile vardır.”<sup class="calibre3"><a href="1_split_095.html#footnote-79215-82" id="footnote-79215-82-backlink">82</a></sup></p>
				<p class="normal">Marx ve Engels <span class="ideitalik">Türlerin</span><span class="ideitalik"> Kökeni</span>’ni coşkuyla karşılamışlardır. Marx, 16 Ocak 1861’de F. Lassalle’a yazdığı mektupta Darwin’in kitabını över:</p>
				<p class="normal">“... Darwin’in kitabı çok önemli. (...) Bütün eksikliklere karşın bu kitapta doğal bilimlerde erekbilime <span class="ideitalik">(teleology) </span>öldürücü bir sille indirilmekle kalınmıyor, bunun ussal anlamı da deneyimsel olarak <span class="ideitalik">(empirically) </span>açıklanıyor.”<sup class="calibre3"><a href="1_split_096.html#footnote-79215-83" id="footnote-79215-83-backlink">83</a></sup></p>
				<p class="normal">Marx’ın ve Engels’in gözünde Darwin saygın bir bilimcidir. Marx başyapıtı <span class="ideitalik">das Kapital</span>’in ilk cildini Darwin’e şöyle imzalamıştır: “İçten hayranı Karl Marx’tan Mr. Charles Darwin’e, Londra, 16 Haziran 1873.”<sup class="calibre3"><a href="1_split_097.html#footnote-79215-84" id="footnote-79215-84-backlink">84</a></sup> Bu imzalı nüsha Darwin’in Down House’taki kitaplığında yaprakları kesilmemiş olarak durur. Marx <span class="ideitalik">das Kapital</span>’in ikinci cildini Darwin’in adına sunmak ister. Darwin’in yanıtı: “Beni yaraşır gördüğünüz onur için size teşekkür etmekle birlikte, parçanın veya cildin adıma sunulmamasını yeğlemem gerekiyor; çünkü bu, belirli bir ölçüde, hiç tanımadığım bütün yapıtı onayladığımı düşündürür.”<sup class="calibre3"><a href="1_split_098.html#footnote-79215-85" id="footnote-79215-85-backlink">85</a></sup> Darwin içtendir; söylediği de doğrudur. Ancak, Marx bütün burjuva dünyada kendisine ateş püskürülen büyük bir devrimcidir ve Darwin bunu bilmiyor olamaz. Onun içindir ki bu olumsuz karşılıkta <span class="ideitalik">persecution </span>korkusunun da payı olabilir.</p>
				<p class="normal">Marx ve Engels, Darwin’i yöntem bakımından eleştirmişlerdir. Marx, 18 Haziran 1862’de Engels’e yazıyor:</p>
				<p class="normal">“Sanki Mr. Malthus’ta bütün özel durum teorinin bitkilere ve hayvanlara değil de onlara karşıt olarak insanlara –ve geometrik diziyle– uygulanmasıymış gibi, bir daha gözden geçirdiğim Darwin, ‘Malthusçu <span class="ideitalik">(Malthusian) </span>teoriyi bitkilere ve hayvanlara da uyguladığını söylerken beni eğlendiriyor. İş bölümü, rekabeti, yeni pazarlar açması, ‘icatları’, ve Malthusçu ‘varolma savaşı’ ile Darwin’in kendi İngiliz toplumunu hayvanlar ve bitkiler arasında nasıl tanıdığı dikkate değerdir. Bu, Hobbes’un <span class="ideitalik">bellum omnium contra omnes</span>’idir (her şeyin her şeye karşı savaşı’dır) ve Darwin hayvanlar âlemini sivil toplum gibi betimlerken, Hegel’in sivil toplumu bir ‘tinsel hayvanlar âlemi’ gibi betimlediği <span class="ideitalik">Phenomenologys’</span><span class="ideitalik">ini </span>(Görüngübilimi) anımsatıyor.”<sup class="calibre3"><a href="1_split_099.html#footnote-79215-86" id="footnote-79215-86-backlink">86</a></sup></p>
				<p class="normal">Engels. 12–17 Kasım 1875’te P. L. Lavrov’a yazıyor: </p>
				<p class="normal">“... <span class="ideitalik">evrim teorisini </span>onaylıyorum, ama Darwin’in kanıtlama yöntemini (yaşama savaşı, doğal seçme) yeni keşfedilmiş bir olgunun yalnızca bir ilk, geçici, eksik anlatımı sayıyorum. Darwin’in çağına dek her yerde yalnız varolma savaşı gören belirli kişiler (Vogt, Büchner, Moleschot, vb.) organik doğada <span class="ideitalik">işbirliği </span>(bitkiler âleminin hayvanlar âlemine oksijen ve besin sağlaması, ve bunun tersine, hayvanlar âleminin bitkilere karbonik asit ve gübre sağlaması ...) olgusu üzerinde belirgince durmuşlardır. Bu iki kavrayış belirli sınırlar içinde doğrulanır, ama biri öbürü denli tek yanlı ve dar görüşlüdür. Doğada cisimlerin –gerek cansız gerek canlı cisimlerin– etkileşimi uyum da içerir çarpışma da, savaş da içerir işbirliği de.”<sup class="calibre3"><a href="1_split_100.html#footnote-79215-87" id="footnote-79215-87-backlink">87</a></sup></p>
				<p class="normal">Darwin, yaşama savaşı için “Bu terimi bir varlığın bir başkasına bağımlılığını, ve yalnız bireyin yaşamını değil (bu çok önemlidir), döl vermedeki başarısını da kapsayan geniş ve eğretilemeli bir anlamda kullanmakta olduğumu belirtmeliyim”<sup class="calibre3"><a href="1_split_101.html#footnote-79215-88" id="footnote-79215-88-backlink">88</a></sup> derse de, örnek gösterdiği bağımlılık ilişkilerinde yarışma ve çatışma başattır. Örneğin şöyle yazar Darwin: </p>
				<p class="normal">“Doğal seçme yalnız yarışmadan yararlanarak iş gördüğü için, her ülkedeki canlıları ancak yarıştıkları canlılara göre uyarlar ve geliştirir. (...) Böylece, doğanın savaşından, açlıktan ve ölümden, düşünebildiğimiz en yüce ereğe, daha yukarı hayvanların oluşmasına varılır.”<sup class="calibre3"><a href="1_split_102.html#footnote-79215-89" id="footnote-79215-89-backlink">89</a></sup> Denebilir ki Darwin canlılar arası bağımlılık ilişkilerinde dayanışma, işbirliği, ortaklaşma görmediği –hiç değilse yeterince görmediği– içindir ki <span class="ideitalik">savaş </span>sözcüğünü kullanmıştır. Marx onun böyle davranmasını çağının acımasız ve saldırgan kapitalci İngiliz toplumunda yarışmadan ve çatışmadan başka bir şey görmemiş olmasıyla ilişkilendirir. Engels ise canlılar arası ilişkilerde uyum ve işbirliği de olduğunu açıkça vurgular.</p>
				<p class="normal">(Daha sonra, çok yönlü bir kişiliği olan ünlü anarşist Pyotr Alekseyeviç Kropotkin [1842-1921], belki de onların eleştirilerinden esinlenerek, yapacağı çalışmalarla hayvanlar âleminin her basamağında dayanışma ve işbirliği örnekleri bulunduğunu, tür oluşumunu bunun da etkilediğini gösterecektir.)</p>
				<p class="normal"><span class="ideitalik">Anti-</span><span class="ideitalik">Dühring. Herr Eugen Dührings Unwaelzung der Wissenschaft </span>(1878, Anti-Dühring, Bay Eugen Dühring’in Bilimi Altüst Edişi) adlı yapıtının VII. bölümünde (Doğa Felsefesi. Organik Dünya) Engels, Darwin’i Dühring’e karşı savunur; Darwin’in yapıtının özgünlüğünü, bilimsel geçerliğini ve felsefi değerini belirtir.</p>
				<p class="normal">Yeri gelmişken Engels’in “Maymundan İnsana Geçişte Emeğin Payı” adlı yarım kalmış denemesi anılmalıdır. Engels bu denemeyi 1876’da yazmıştır. (Deneme, Engels’in ölümünden sonra, 1896’da yayımlanmış ve daha sonra <span class="ideitalik">Dialektik der Natur </span>[Doğanın Diyalektiği] adlı kitabına konmuştur.)</p>
				<p class="normal">Bu denemenin adı, içeriğini çok güzel özetler, insanın art ayakları üzerinde gittikçe daha dik durması, dolayısıyla ellerinin (ön ayaklarının) özgür kalması, Engels’e göre “maymundan insana geçişte belirleyici adımdı.”<sup class="calibre3"><a href="1_split_103.html#footnote-79215-90" id="footnote-79215-90-backlink">90</a></sup> İnsanın dik durup ellerini çeşitli amaçlarla kullanabilmesinden doğan üstünlükler, insanların dikkatini öteden beri çekmiştir. Bu noktaya Darwin de değinmiştir. Yalnız, bunlara bağlı olarak maymundan insana geçişte emeğin oynadığı büyük ve belirleyici rolden özellikle ve ilk söz eden Engels’tir. Canlıların sağ kalmak için gösterdikleri çabalar, “sözcüğün özel anlamında (...) emek değildir. Emek âletler yapmakla başlar”<sup class="calibre3"><a href="1_split_104.html#footnote-79215-91" id="footnote-79215-91-backlink">91</a></sup> der Engels. “... Hiçbir maymun eli, hiçbir zaman, en kabasından bir taş bıçak bile biçimlendirmemiştir (...) el özgür kalmış ve ondan sonra gittikçe daha büyük beceri kazanmıştır; böylece edinilen büyük esneklik soyaçekilip kuşaktan kuşağa aktarılmıştır. (...) El yalnız emek organı değildir, aynı zamanda emek ürünüdür. (...) Hayvan çevresini yalnız kullanır ve onda varlığıyla değişiklikler yapar; insan, yaptığı değişikliklerle çevresini ereklerine yararlı kılar, ona egemen olur. Bu, insan ile diğer hayvanlar arasındaki son ve köklü ayrılıktır, bu ayrılığa yol açan da yine emektir.”<sup class="calibre3"><a href="1_split_105.html#footnote-79215-92" id="footnote-79215-92-backlink">92</a></sup></p>
				<p class="normal">Görüldüğü gibi, Engels’in açıklaması Lamarckçıdır. Engels, nedense, el-emek ilişkisini doğal seçme bakımından incelemez. Bu, insanın evriminde emeğin payı olmadığını değil, Engels’in çağındaki verileri eksik kullandığını gösterir.</p>
				<p class="normal">Maymundan insana geçiş sürecinde insanın çok eski atalarından birinin âletler yapmaya başlaması (ilkel insan emeğinin doğması), bir dönüm noktasıdır; çünkü o noktadan sonra insanın evrimi yalnız doğaya bağlı olmaktan çıkmıştır. İşte bu anlamda emek, insanı yaratmıştır. Edilgin hayvan, doğanın kendisine sunduklarıyla yetinmek zorundadır. İnsanın eski ataları, emek dediğimiz etkinlikle, doğaya bu anlamda bağımlı olmaktan kurtulmaya başlamıştır. Bu, onlarla ilgili doğal seçme sürecinde çevre koşullarının giderek daha az belirleyici olması demektir. Bu, emek, kendi organını ve onunla birlikte bütün fiziksel yapıyı geliştirecek biçimde doğal seçmeyi yönlendiriyor, insan kendi kendini biçimlendiriyor demektir. İşte, maymundan insana geçişte emeğin payı, en kalın çizgileriyle böyledir.</p>
				<p class="normal">Emeğin doğmasından sonra insanın evrimi iki yoldan izlenebilir:</p>
				<p class="normal"> 1) Taşıllaşmış eski insan kalıntılarıyla yaşambilimsel bakımdan; </p>
				<p class="normal">2) İnsanın eski atalarından kalmış, her biri maddeselleşmiş emek olan taş, kemik, vb. âletlerle insanbilimsel bakımdan. Demek ki emek, insanın evrim sürecini de aydınlatıyor.</p>
				<p class="normal">Engels can dostu ve büyük yoldaşı Marx’ı toprağa verirken yaptığı konuşmada şöyle demiştir: </p>
				<p class="normal">“Darwin nasıl organik doğanın evrim yasasını bulduysa, Marx da insan tarihinin evrim yasasını buldu.”<sup class="calibre3"><a href="1_split_106.html#footnote-79215-93" id="footnote-79215-93-backlink">93</a></sup></p>
				</body>
</html>