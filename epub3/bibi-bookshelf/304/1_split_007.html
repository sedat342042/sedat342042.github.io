<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik1" id="calibre_toc_4">ÜÇÜNCÜ BÖLÜM<br class="chapter"/>
			    DOĞAL SEÇME TEORİSİ</h1>
<p class="normal">Darwin’in yedi yıllık bir çalışmayla geliştirdiği Doğal Seçme Teorisi, dayandığı olgular ve tutarlı örgüsü bakımından bilimsel bir yalınlık gösterir.</p>
				<h2 class="h2baslik" id="calibre_toc_19">DEĞİŞİM</h2>
				<p class="normal">Doğal Seçme Teorisi’nin başlıca dayanaklarından biri olan değişim, yaşamları boyunca bir tek canlı türüyle ilgilenmemiş kimselere bile yabancı değildir; çünkü onların da ister istemez ilgilendikleri bir tür var: Kendi türleri, İNSAN (<span class="ideitalik">Homo sapiens</span>)!</p>
				<p class="normal">İnsanlar hem benzeşir hem benzeşmez, insanlarda yapının belirli parçaları tektir: Baş, burun, ağız, gövde gibi. Belirli parçalar çifttir: Göz, kulak, meme, kol, bacak gibi. Eller ve ayaklar beşer parmaklıdır. Bütün bu parçalar genel veya ortak biçime uygundur; konumları da bellidir; dolayısıyla bütün insanlar benzeşir. Bununla birlikte, insanları birbirinden ayırt etmekte güçlük çekmeyiz; çünkü yalnız yapılarının genel biçim ve büyüklüğünde değil, parçalarının biçim ve büyüklüğünde de farklar vardır. Örneğin göz biçimi ve rengi; deride kılların dağılışı, sıklığı, biçimi, inceliği ve rengi insandan insana değişir. Parmak izi, koku, ses, yürüyüş, vb. öylesine kişiye özgüdür ki, herhangi bir kimseyi tanımaya biri bile yeter. Kokuyla (köpek yardımıyla) iz sürmek, parmak iziyle kimlik saptamak bilinen yöntemlerdir.</p>
				<p class="normal">Değişim kemiklerde, kaslarda, iç organlarda da görülür. Darwin şöyle yazar: </p>
				<p class="normal">“Ünlü bir dişçi, bana, dişlerde görülen farklılığın yüzlerdekine yakın olduğunu kesinlikle söyledi. Atardamarların anormal yollar izledikleri öylesine sık görülen bir olgudur ki, izlenen her yolun hangi oranda olduğunu 1040 ölüde hesaplamak, cerrahi amaçlara yararlı görülmüştür. Kaslar pek değişkendir. Prof. Turner, ayak kaslarının elli kadavranın ikisinde bile tam anlamıyla benzer olmadığını; ve bazılarında önemli sapmalar olduğunu bulmuştur. (...) Aynı kas, bazen, çok çeşitli biçimlerde değişmektedir. (...) Ünlü anatomi bilgini Wolff, iç organların dış kesimlerden daha değişken olduğunu üsteleyerek bildirmektedir. <span class="ideitalik">Nulla particula est quoe aliter in aliis se habeat hominibus </span>(ayrı insanlarda farklı olmayan hiçbir parça yoktur). Wolff, organların tipik örneklerinin çeşitliliği üzerine bir kitapçık bile yazmıştır. İnsan yüzünün eşsiz güzelliğini tartışır gibi, karaciğerin, akciğerlerin, böbreklerin yetkin güzelliğinin tartışılması insanın garibine gitmektedir.”<sup class="calibre3"><a href="1_split_035.html#footnote-79215-22" id="footnote-79215-22-backlink">22</a></sup></p>
				<p class="normal">Değişim dokularda da görülür. Kanda alyuvarların taşıdığı antigenler farklıdır. Özellikle iyi bilinen ABO antigenleri ve RH (Rhesus) etkeni dışında başka antigen sistemleri de vardır. Deri antigenleri bakımından bireyler arasında neredeyse kesin bir ayrılık vardır. Bir insanda vücudun herhangi bir yerinden alınan deri, başka bir yerine aşılanınca aksaksız gelişir. Ama bir insana başkasının derisi aşılanırsa tutmaz. Deri aktarımı yalnız tek yumurta ikizleri arasında başarılı olur. Tek yumurta ikizleri, döl yatağında döllenmiş bir yumurta gözesinin bölünüp ikiye ayrılmasıyla gelişmiştir; öyleyken, bile tümüyle özdeş değildirler. Parmak izleri benzeşirse de farklıdır; iyi eğitilmiş bir köpek onları kokularından ayırt edebilir. Ana babaları da onları ayırt etmek için yeterince fark bulabilmektedir.</p>
				<p class="normal">İnsanlar algılama, kavrama, belleme, düşünme, tasarlama, yargılama, duyarlık gibi yetileri bakımından da farklıdır.</p>
				<p class="normal">Değişimler sürekli veya süreksizdir. Dişi-erkek farkı insanları kesinlikle ayrı iki bölüğe yerleştirir; dolayısıyla süreksiz bir değişimdir. İnsanlar kan grupları bakımından da böyle ayrılır. Sürekli değişimlerde ise böyle kesin ayrılmalar görülmez; bireyler iki uç arasında fark edilmez derecelenmelerle yer alırlar: Bir toplulukta bireylerin boy bakımından en uzun ile en kısa arasında sıralanmaları gibi. Bir ıra hem sürekli hem süreksiz değişim gösterebilir. Herhangi bir toplulukta en kısa boyun çok altında cüce ve en uzun boyun çok üstünde dev bireyler bulunması gibi.</p>
				<p class="normal">Değişimler az veya çok sapkınlık sayılabilecek ölçüde olabilir. Örneğin şempanze gibi kıllı insanlara rastlanabilir; altı parmaklı, kaburgaları veya omurları normalden çok, dört veya tek böbrekli, vb. kişiler vardır. Kimilerinde iç organların konumu tümüyle ters, sağdakiler solda, soldakiler sağda olabilir. Erdişi <span class="ideitalik">(hermaphrodite) </span>kişilerde hem erkeklik hem dişilik organı bulunur, vb.</p>
				<p class="normal">Darwin’in dediği gibi, “Aynı ırkta, birbirinin gerçekten tıpkısı olan iki birey yoktur.”<sup class="calibre3"><a href="1_split_036.html#footnote-79215-23" id="footnote-79215-23-backlink">23</a></sup></p>
				<p class="normal">“ ‘Değişim’ teriminin yalnız bireysel farkları içerdiği unutulmamalıdır.”<sup class="calibre3"><a href="1_split_037.html#footnote-79215-24" id="footnote-79215-24-backlink">24</a></sup></p>
				<p class="normal">Ak bir ten uygun güneşlenmeyle tunçlaşır düz saçlar kıvırtılır; bir yüz güzellik işlemiyle değiştirilebilir; kaslar sürekli çalışmayla çok geliştirilebilir, vb. Böyle sonradan edinilmiş ıralar kalıtsal değildir.</p>
				<p class="normal">Değişim bütün canlılarda vardır.</p>
				<p class="normal">Kalıtsal olmayan değişimlerin evrime katkısı yoktur. Nitekim, “Kalıtsal olmayan herhangi bir değişim bizim için önemsizdir” der Darwin.<sup class="calibre3"><a href="1_split_038.html#footnote-79215-25" id="footnote-79215-25-backlink">25</a></sup></p>
				<h2 class="h2baslik" id="calibre_toc_20">SOYAÇEKİM</h2>
				<p class="normal">Soyaçekim veya kalıtım, canlılarda ıraların kuşaktan kuşağa geçirilmesi olgusudur. Soyaçekilen ıralar beden veya anlık (zihin) ile ilgilidir ve sağlıklı veya sağlıksız olabilir.</p>
				<p class="normal">Soyaçekim öteden beri bilinir. Dilimizdeki kimi atasözleri ve deyimler de bunu kanıtlar: Hık demiş, anasının (babasının, vb.) burnundan düşmüş. Soydur çeker. Atı atasıyla, katırı anasıyla. Soy asma, soyuna çeker. Vb.</p>
				<p class="normal">İnsanoğlu soyaçekimden yararlanmayı çok eskiden öğrenmiştir. <span class="ideitalik">Tevrat</span>’ta Yakub, Laban’ın çocuklarına şöyle der: </p>
				<p class="normal">“Ve siz bilirsiniz ki, babanıza bütün kuvvetimle hizmet ettim. Ve babanız beni aldattı, ve ücretimi on defa değiştirdi, fakat Allah bana kötülük etmeye onu bırakmadı. Benekliler senin ücretin olacak dedikçe, bütün sürü benekli doğurdu. Senin ücretin çizgililer olacak dedikçe, bütün sürü çizgili doğurdu. Ve Allah babanızın davarlarını almış ve bana vermiştir. Ve vaki oldu ki, sürünün kızıştığı vakitte gözlerimi kaldırdım, ve rüyada gördüm, ve işte, sürüye aşan erkeçler çizgili, noktalı ve kırçıl idiler. Ve Allahın meleği rüyada dedi: Yakub, ... Şimdi gözlerini kaldırıp gör, sürü üzerine aşan bütün ergeçler çizgili, noktalı ve kırçıldırlar...” (“Tekvin”, Bap 31, ayet 6-12). Kızışma mevsiminde yalnız çıkarına uygun erkeçleri değil de her türlü erkeci sürüye kattığını söyleyen Yakub, Laban’ın çocuklarını inandırmak için düşte gördüğü meleği tanık gösteriyor; sonucu da Tanrı’nın istencine bağlıyor: “Ve Allah babanızın davarlarını almış ve bana vermiştir.”</p>
				<p class="normal">Darwin’in gününde soyaçekim yasaları bilinmez. Şöyle yazmıştır Darwin: </p>
				<p class="normal">“Soyaçekimi yöneten yasalar çok büyük ölçüde bilinmiyor. Hiç kimse, bir türün ya da farklı türlerin bireylerinin belirli bir özelliğinin neden bazen kalıtsal olduğunu ve neden bazen böyle olmadığını söyleyemez; çocuk belirli bazı ıralar bakımından niçin dedesine ya da ninesine ya da uzak bir atasına çekmektedir; bir özellik neden çoğu zaman bir eşeyden <span class="ideitalik">(sex’ten) </span>ikisine birden, ya da yalnız birine, her zaman değilse de, büyük bir çoğunlukla aynı eşeye iletilmektedir.”<sup class="calibre3"><a href="1_split_039.html#footnote-79215-26" id="footnote-79215-26-backlink">26</a></sup></p>
				<p class="normal">Darwin, 1863’te <span class="ideitalik">Pangenesis </span>(Latince <span class="ideitalik">pan, </span>bütün, tüm + <span class="ideitalik">genesis, </span>doğum, türeme) <span class="ideitalik">Varsayımı’nı </span>geliştirir. Bu varsayıma göre vücudun her birimi veya gözesi <span class="ideitalik">gemmula </span>denen pek küçük tanecikleri kana verir. Bunlar kanda engellenmeden dolaşır, bölünür ve üreme gözelerinde toplanır. Böylece, vücudun her parçası, iletim birimi sayılan üreme gözesinde temsil edilir. Gözleme dayanmayan bu varsayım zamanla bırakılmıştır.</p>
				<p class="normal">Darwin, melezleme kalıtsal değişimlere yol açabilir görüşüyle, hayvan ve bitki yetiştirme konusundaki yazını çok iyi inceler, denemeler yapar; değişim nedenlerini bulamaz, melezlenmenin anlaşılmasına da katkısı yoktur. Ancak, bu yoldaki çalışmaları, hayvan ve bitki yetiştirmede kullanılan seçme <span class="ideitalik">(selection) </span>yönteminin çarpıcı sonuçlarını görüp onlardan yararlanmasını sağlar.</p>
				<h2 class="h2baslik" id="calibre_toc_21">SEÇME</h2>
				<p class="normal">İnsanoğlu ipekböceğinden file dek farklı türlerden hayvanları evcilleştirip birçok bitki türünü de ekime almıştır. Evcilleştirme ve ekinleştirme yaklaşık on bin yıl önce başlar. Tahıl tarımının geçmişi İsa’dan 6-7 bin yıl önceye uzanır. Ortadoğu ve Mısır uygarlıkları buğdaya; Uzakdoğu uygarlığı çeltiğe; Amerika’da İnka, Aztek ve Maya uygarlıkları mısıra dayanır. Uygun koşullar hep var olmuşsa da, tarih çağlarında evcilleştirilmiş ve ekinleştirilmiş tür pek azdır.</p>
				<p class="normal">Kimi evcil hayvanların köken türleri, örneğin sığırın köken türü olan Avrupa yabanöküzü <span class="ideitalik">(aurochs) </span>tükenmiştir. Evcilleşme kimi hayvanları öyle değiştirmiştir ki, yabanıl ataları kesinlikle belirlenemez. Koyun <span class="ideitalik">Ovis ammon</span>’dan gelmedir, ama onun hangi alttüründen geldiği belli değildir.</p>
				<p class="normal">Evcilleştirme ve ekinleştirmeyle birlikte insan, eşleşecek hayvan ve tohumu ekilecek bitki bireylerini seçmeye başlar.</p>
				<p class="normal">Bunlar insanın çıkarına uygun bireylerdir. Sonuç, evcil hayvan ve bitki ırklarının kendi çıkarlarına değil, insanınkilere uymasıdır. Darwin bu konuda der ki: </p>
				<p class="normal">“Bütün bu ırkların bugün oldukları kadar tam ve yararlı olarak birdenbire türediğini varsayamayız; gerçekten, pek çok durumda, onların geçmişinin böyle olmadığını bilmekteyiz. Bunun başlıca nedeni, insanoğlunun biriktirgen seçmesinin <span class="ideitalik">(accumulative selectiori) </span>etkisidir. Doğa durmadan değişimler yaratır; insanoğlu onları kendine elverişli yönde biriktirir. Bu anlamda, insanoğlunun kendine yararlı ırklar yarattığı söylenebilir.”<sup class="calibre3"><a href="1_split_040.html#footnote-79215-27" id="footnote-79215-27-backlink">27</a></sup></p>
				<p class="normal">Seçme, etkisi ve önemi çok eskiden kavranmış bir yöntemdir. <span class="ideitalik">Tevrat</span>’ta<span class="ideitalik">, </span>yukarıya aktarılmış parçada, Yakub’un kendi çıkarına uygun döller almak için sürüye katacağı erkeçleri seçtiği bellidir. Seçme, Kapitalci üretimin yarış koşullarında büyük önem kazanır: </p>
				<p class="normal">“Gerçekte İngiliz üreticileri etkileyen, soyağaçları <span class="ideitalik">(pedigree) </span>iyi hayvanların çok yüksek fiyatlarla arandığını görmeleridir; böyle hayvanlar dünyanın hemen hemen her yerinde satılmaktadır” der Darwin.<sup class="calibre3"><a href="1_split_041.html#footnote-79215-28" id="footnote-79215-28-backlink">28</a></sup> Bu, seçmenin çok geliştirilmesine yol açar: “Saksonya’da merinos koyunu yetiştirmede seçme ilkesinin önemi öylesine kavranmıştır ki, seçme, iş edinilmiştir. Koyunlar bir masaya yatırılıp dikkatle incelenir, tıpkı bir uzmanın bir tabloyu incelediği gibi; bu birer ay arayla üç kez yapılır ve her incelemede koyunlar işaretlenir ve sınıflanır, sonunda en iyileri damızlığa seçilir.”<sup class="calibre3"><a href="1_split_042.html#footnote-79215-29" id="footnote-79215-29-backlink">29</a></sup> Bunun sonucu şudur: “Sanki önce bir biçimin kusursuz bir taslağını duvara tebeşirle çizmişler ve sonra ona can vermişler sanırsınız.”<sup class="calibre3"><a href="1_split_043.html#footnote-79215-30" id="footnote-79215-30-backlink">30</a></sup></p>
				<p class="normal">Seçmede küçük bireysel farklar (sürekli değişimler) büyük önem taşır: “Seçme yalnız çok belirgin bir çeşidi ayırmak ve yetiştirmek için yapılsaydı, bu ilkeyi dikkate almaya değmezdi; ama seçmenin önemi, bu konuda eğitilmemiş bir gözün kesinlikle seçemeyeceği farkların, (...) birbirini izleyen kuşaklar boyunca biriktirilmesiyle sağlanan büyük başarıdan doğmaktadır.”<sup class="calibre3"><a href="1_split_044.html#footnote-79215-31" id="footnote-79215-31-backlink">31</a></sup></p>
				<p class="normal">Amacı bir ırkı değiştirmek olan bu türlü seçmeye Darwin “bilinçli seçme” der. Bir de bilinçsiz seçme vardır. Bu, öteden beri her yetiştiricinin uyguladığı bir yöntemdir. Bilinçsiz seçmede amaç bir çeşidi veya ırkı değiştirmek değildir; ama sonuç, Darwin’in anlatışıyla şöyledir: </p>
				<p class="normal">“Armut klasik çağda tarıma alınmışsa da, Plinius’a göre çok kötü nitelikte bir meyveydi. Bağ-bahçe konusunda yazılmış kitaplarda, bahçıvanların çok kötü gereçlerden olağanüstü sonuçlar elde etmedeki yeteneklerinin büyük bir hayranlıkla anlatıldığını gördüm; oysa onların ustalığı basittir; ve aldıkları kesin sonuçla ilişkisi bakımından hemen hemen bilinçsizce gösterilmiş bir ustalıktır; hep en iyi çeşitleri yetiştirmekten, onların tohumlarını ekmekten ve biraz daha iyi değişik bir çeşit ortaya çıkınca onu ayırmaktan ve bu işlemi sürdürmekten başka bir şey değildir. Ama Klasik Çağın bulabildikleri en iyi armutları yetiştirmiş bahçıvanları, bizim yiyeceğimiz güzel meyveleri asla düşünememişlerdir: Bununla birlikte, bu güzel meyveleri, belirli bir ölçüde, onların her yerde, bulabildikleri en iyi çeşitleri seçmelerine ve korumalarına borçluyuz.”<sup class="calibre3"><a href="1_split_045.html#footnote-79215-32" id="footnote-79215-32-backlink">32</a></sup></p>
				<p class="normal">İnsanoğlu eli altındaki hayvanları ve bitkileri öyle değiştirmiştir ki, örneğin, hepsi de yabanıl kayagüvercininden gelen evcil güvercin ırkları doğada görülseydi, her biri hiç duraksanmadan “tür” olarak sınıflanırdı. Günümüzün çok sevilen süs bitkilerinden Afrika menekşesinin yabanılı aşağı yukarı 1925’ten sonra ekime alınmıştır. Uygulanan özenli yetiştirme ve seçme ile elde edilen Afrika menekşesi çeşitleri daha 1960’larda 200’ü aşmıştır.</p>
				<p class="normal">Demek ki doğa insana değişimler sunar. İnsanoğlu onlardan işine gelenleri seçerek soyaçekimin koruyucu ve sürdürücü etkisinden yararlanıp biriktirir. Böylece kendi çıkarına ve gönlüne uygun yeni ırklar ve çeşitler yaratır!</p>
				<p class="normal">Doğada buna benzer bir düzen işliyor olamaz mı?</p>
				<h2 class="h2baslik" id="calibre_toc_22">VAROLMA VEYA YAŞAMA SAVAŞI</h2>
				<p class="normal">Darwin yaşama savaşı terimini çok geniş bir anlamda kullanır: </p>
				<p class="normal">“Bu terimi bir varlığın bir başkasına bağımlılığını, ve yalnız bireyin yaşamını değil (bu çok önemlidir), döl vermedeki başarısını da kapsayan geniş ve eğretilemeli bir anlamda kullanmakta olduğumu belirtmeliyim. Köpekgillerden iki hayvanın, besinin kıt olduğu sırada, beslenmek ve yaşamak için birbiriyle savaştığı gerçekten söylenebilir. Çöl sınırındaki bir bitkinin neme bağımlı olduğunu söylemek daha uygundur, oysa yaşamak için kuraklığa karşı savaştığı söylenir. Bir bitki her yıl ortalama biri gelişen bin tohum üretir; çok yerinde olarak o sırada toprağı kaplayan aynı ve başka türden bitkilerle savaştığı söylenebilir. Ökseotu elmaya ve başka birkaç ağaca bağımlıdır, ama o ağaçlarla savaştığı çok dar bir anlamda söylenebilir; çünkü bu yarı asalak bitkilerin birçoğu aynı ağaçta gelişirse zayıf düşer ve ölür. Ama birçok ökseotu fidesi aynı dalda birbirine yakın olarak büyürse, birbirleriyle savaştıkları çok yerinde olarak söylenebilir. Ökseotunun tohumunu kuşlar yaydığı için varlığı kuşlara bağlıdır; kuşlara kendi meyvelerini başka bitkilerden daha çok yedirmek ve böylece tohumlarını yaymak için, meyveleri kuşlarca yenen bitkilerle savaştığı eğretilemeli olarak söylenebilir. Varolma Savaşı genel terimini, birbiriyle iç içe giren bu anlamlarda, kolaylık olsun diye kullanıyorum.”<sup class="calibre3"><a href="1_split_046.html#footnote-79215-33" id="footnote-79215-33-backlink">33</a></sup></p>
				<p class="normal">“Varolma savaşı, bütün organik varlıkların büyük oranda çoğalma eğiliminde olmalarının kaçınılmaz sonucudur. (...) Yaşayabilecek olandan daha çok birey üretildiği için, varolma savaşı her durumda, bir bireyle aynı türden başka bireyler arasında, ayrı türlerin bireyleri arasında ya da fiziksel yaşam koşullarına karşı, vardır.”<sup class="calibre3"><a href="1_split_047.html#footnote-79215-34" id="footnote-79215-34-backlink">34</a></sup></p>
				<p class="normal">Doğada birbirine uzak aşamalarda bulunan hayvanlar ve bitkiler, yaşama savaşı sırasında, çok karmaşık bir ilişkiler ağı ile birbirine bağlanır. Kimi bitkilerde çiçektozunun dişi organ tepeciğine ulaşması –ki sonucu döllenip tohum vermedir– böcekler aracılığıyla olur. Çayır üçgülü böyle bir bitkidir. “Çayır üçgülüne yalnız toprak yabanarısı gelir. (...) Bundan dolayı, İngiltere’deki toprak yabanarısı cinsi tümüyle tükenseydi ya da çok azalsaydı, (...) çayır üçgülü de büyük bir olasılıkla tükenir ya da çok seyrelirdi diyebiliriz. Toprak yabanarılarının herhangi bir bölgedeki sayısı, peteklerini ve ağlarını yok eden tarla sıçanlarının sayısına büyük ölçüde bağımlıdır. (...) Bilindiği gibi, sıçanların sayısı da kedilerinkine büyük ölçüde bağlıdır. (...) Bundan ötürü, bir bölgede çok sayıda kedi olmasının önce sıçanları, ondan sonra da arıları etkileyerek o bölgede belirli bitkilerin çokluğunu belirlediğine kesinlikle inanılabilir!”<sup class="calibre3"><a href="1_split_048.html#footnote-79215-35" id="footnote-79215-35-backlink">35</a></sup></p>
				<p class="normal">“... Yaşama savaşında organizma ile organizma ilişkisi, (...) bütün ilişkilerin en önemlisidir.”<sup class="calibre3"><a href="1_split_049.html#footnote-79215-36" id="footnote-79215-36-backlink">36</a></sup></p>
				<p class="normal">“... En zorlu savaş, aşağı yukarı sürekli olarak, aynı türün bireyleri arasında görülür, çünkü onların hepsi aynı bölgede toplanır, aynı besini alır ve hepsi de aynı tehlikelerle karşı karşıyadır.”<sup class="calibre3"><a href="1_split_050.html#footnote-79215-37" id="footnote-79215-37-backlink">37</a></sup></p>
				<p class="normal">Bellekte kolayca kalacak kısa bir tanım vermek gerekirse, yaşama savaşı, karmaşık yaşam koşullarında her canlının sağ kalıp soyunu sürdürme çabasıdır.</p>
				<h2 class="h2baslik" id="calibre_toc_23">DOĞAL SEÇME<br class="chapter"/>VEYA EN UYGUNLARIN KALIMI</h2>
  <p class="normal"><span class="ideitalik">Türlerin Kökeni</span>’nde teorisini sunarken Darwin’in şöyle bir koşutluk kurduğu görülür:</p>
				<p class="normal">1-	Değişimler — insan — insan istencine bağlı seçme — insanın çıkarlarına uygun yeni ırklar veya çeşitler.2-	Değişimler — yaşama savaşı — doğal seçme — koşullara uygun yeni türler.</p>
<p class="normal">Darwin bu koşutluğu ve doğal seçmeyi şöyle açıklar: </p>
				<p class="normal">“... Başlangıç durumunda tür dediğim çeşitler, sonunda nasıl oluyor da açıkça ve birbirinden aynı türün çeşitlerinde olduğundan daha çok farklı, yetkin ve belirgin türlere dönüşüyor diye sorulabilir. Ayrı cinsler denen ve birbirinden aynı cinsin türlerinde olduğundan daha çok farklı olan grupları belirleyen tür grupları nasıl türüyor? Bütün bunlar (...) yaşama savaşının sonuçlarıdır. Bu savaştan ötürü, ne denli hafif ve hangi nedenle olursa olsun, değişimler, bir türün bireylerine başka organizmalarla olan aşırı karmaşık ilişkilerinde ve fiziksel yaşam koşullarına karşı herhangi bir ölçüde yararlıysa, böyle bireylerin korunmasına yol açacak ve genellikle, soyaçekimle döllere iletilecektir. Döllerin de sağ kalma şansı daha çok olacaktır; çünkü bir türün belirli aralıklarla doğan birçok bireyinden ancak pek azı uzun ömürlü olur. Her küçük değişimi, yararlıysa, esirgeyen bu ilkeyi, insanın seçme yetisiyle ilişkisine dikkati çekmek için doğal seçme terimiyle adlandırdım. Ama Bay Herbert Spencer’in sık sık kullandığı En Uygunların Kalımı deyimi daha doğrudur ve bazen aynı ölçüde kullanışlıdır. İnsanın seçmeyle kesin olarak büyük başarılar elde edebildiğini, ve doğanın kendisine sunduğu hafif ama yararlı değişimleri biriktirerek, organik varlıkları kendi amacına uydurduğunu gördük. Ama daha sonra göreceğimiz gibi, doğal seçme hiç durmadan çalışan bir güçtür, ve insanın küçük çabalarına üstünlüğü, tıpkı doğanın eylemlerinin biliminkilere üstünlüğü gibi, ölçülemez.”<sup class="calibre3"><a href="1_split_051.html#footnote-79215-38" id="footnote-79215-38-backlink">38</a></sup></p>
				<p class="normal">Doğal seçmenin herhangi bir alanda iş görebilmesi için, oranın doğal ekonomisinde oradaki canlıların değişiklik geçirmiş bireyleriyle daha iyi doldurulabilecek boş yerler olmalıdır. Başlı başına zaman, doğal seçmeyi etkilemez. “Zamanın akışı yalnız yararlı değişimlerin ortaya çıkmasına, seçilmesine, biriktirilmesine ve pekiştirilmesine daha iyi bir şans verdiği için önemlidir; ve zamanın önemi bu bakımdan büyüktür.”<sup class="calibre3"><a href="1_split_052.html#footnote-79215-39" id="footnote-79215-39-backlink">39</a></sup> Doğal seçme genellikle çok yavaş işler ve belirli bir alandaki canlıların ancak birazını ve çok uzun sürede etkiler; her bireye yaşadığı koşullarda yararlı küçük değişimleri kullanarak iş görür; demek ki her bireyin çok küçük üstünlüklerini kullanarak onun üstünlüğü için çalışır. Bundan ötürü doğal seçme bir türde onun zararına olabilecek bir yapılış türetmez. Karmaşık yaşam koşulları yüksek bir organlanma gerektiriyorsa, doğal seçme buna yönelir. Koşullar bir türün kimi organlarını zararlı kılıyorsa, doğal seçme onları değiştirmeye çalışır. Bu gerçekleşmezse o tür tükenir. Yararı da zararı da olmayan değişimler doğal seçmeden etkilenmez. Yapısal sapma sayılabilecek tek değişimlerin doğal seçmeyle sürdürülme şansı yoktur. Doğal seçme koşullara bağlı olarak karşıt yönlerde işleyebilir. Darwin buna şöyle bir örnek verir: </p>
				<p class="normal">“Madeira’da yaşayan 500 kınkanatlı böcek türünden (...) 200’ünün kanatları öyle eksiktir ki, bu böcekler uçamaz; yirmi dokuz yerli cinsin en az üçü bu durumdadır! Türlü olgular, –örneğin dünyanın birçok yerinde kınkanatlı böceklerin yellerle denize sürüklenip kırıma uğramış olması (...) Madeira’daki kınkanatlıların yel yatışıp gün doğuncaya dek gizlenmesi; fırtınalı çöllerdeki kanatsız kınkanatlı oranının Madeira’dakinden yüksek olması ve özellikle (...) kanatlarını kullanma zorunluluğunda olan ve başka yerlerde pek çok bulunan büyük kınkanatlı gruplarının orada hemen hemen hiç bulunmaması olgusu– işte bu türlü gerekçeler, Madeira’daki kınkanatlı böceklerin kanatsızlığının doğal seçmenin belki kullanılmamayla birleşmiş etkisinin sonucu olduğuna beni inandırıyor. Çünkü, ardışık kuşaklar boyunca, kanatları pek eksik geliştiği ya da tembel oldukları için en az uçan kınkanatlı bireylerin yellerle denize sürüklenmeyip sağ kalma şansı daha büyük olacak; ve, öte yandan, uçmaya pek düşkün olanlar, yellerle sık sık denize sürüklenip yok olacaktır.</p>
				<p class="normal">“Madeira’da besinlerini topraktan sağlamayan, besinlerine ulaşmak için durmadan uçmak zorunda olan, çiçeklerden beslenen belirli kınkanatlılar ve pulkanatlılar gibi böceklerin kanatları (...) hiç küçülmemiş, tersine, büyümüştür.</p>
				<p class="normal">“Bu, doğal seçmenin etkisine tümüyle uygundur. Çünkü adaya yeni bir böcek gelince, doğal seçmenin onun kanatlarını büyültme ya da küçültme eğilimi, ya çok sayıda bireyin yele başarıyla direnerek uçmasına, ya da seyrek olarak uçmaya kalkmasına ve hiç uçmamasına bağlı olacaktır.”<sup class="calibre3"><a href="1_split_053.html#footnote-79215-40" id="footnote-79215-40-backlink">40</a></sup></p>
				<p class="normal">Doğal seçmeyle önce yeni ve belirgin çeşitler, sonra, yaşama savaşında başarılı yeni çeşitlerden yeni ve belirgin türler oluşur. Eski ata türler, koşullara kendilerinden daha iyi uyarlanmış bu türler karşısında yaşama savaşını yitirip tükenirler. Böylece doğal seçme bir yandan türemeye, öte yandan tükenmeye yol açar.</p>
				<p class="normal">“Doğal seçmenin her gün ve her saat bütün yeryüzündeki en küçük değişimleri inceden inceye araştırarak, kötü değişimleri bir yana atarak, iyileri esirgeyerek, <span class="ideitalik">nerede ve nasıl bir fırsat bulursa bulsun, </span>her organik varlığı onun organik ve inorganik yaşam koşullarına göre geliştirmeye sessizce ve gözle görülmeden çalıştığı eğretilemeli olarak söylenebilir. Çağlar geçmedikçe, gelişimdeki bu ağır değişmeleri hiç görmeyiz, ve o uzun ve geçmiş yerbilimsel çağlar boyunca olup bitenleri öylesine eksik bilmekteyizdir ki, ancak yaşamın bugünkü biçimlerinin geçmiştekilerden farklı olduğunu görürüz.”<sup class="calibre3"><a href="1_split_054.html#footnote-79215-41" id="footnote-79215-41-backlink">41</a></sup></p>
				<h2 class="h2baslik" id="calibre_toc_24">ULU YAŞAM AĞACI</h2>
				<p class="normal">Her benzetmede eksik veya aksak yanlar olabilir. Ancak, uygun her benzetme iyi bir anlatım yoludur; yaşamı bütünüyle ve bir süreç olarak kavrayan Darwin’in şu benzetmesi gibi:</p>
				<p class="normal">“... Önce bir tür iki ya da üç çeşit türetir, onlar yavaş yavaş türleşir, ve o türler de sırası gelince aynı yavaş ve aşamalı süreçle yeni çeşitler ve türler verir, ve bu, tek gövdeli bir ağacın dallanması gibi, grup büyüyünceye dek böyle sürüp gider.”<sup class="calibre3"><a href="1_split_055.html#footnote-79215-42" id="footnote-79215-42-backlink">42</a></sup></p>
				<p class="normal">“... Bu benzetmenin gerçeği büyük ölçüde yansıttığına inanıyorum. Yeşil ve tomurcuklu sürgünler, varolan türleri temsil edebilir; ve geçmiş yıllarda verilmiş dallar, tükenmiş türlerin o uzun ardışımını temsil edebilir. Her büyüme, mevsiminde, büyüyen bütün sürgünler dışarı doğru her yönde dallanmaya, ve çevrelerindeki sürgünleri ve dalları aşmaya ve öldürmeye çabalamıştır; tıpkı bunun gibi türler ve tür grupları da, büyük yaşama savaşında öbür türleri bastırmaya çabalamıştır. Büyük dallara ayrılmış ana dallar, ve gittikçe küçülen dallara ayrılan büyük dallar, ağaç gençken, kendileri de tomurcuklu sürgünlerdi; ve eski ve şimdiki tomurcuklar arasında çatallanan dallarla kurulmuş bu bağlantı, altgruplara ayrılan gruplardaki tükenmiş ve yaşayan bütün türlerin ayrılışını iyi temsil edebilir. Ağaç daha fidanken gelişip büyüyen birçok daldan ancak ikisi ya da üçü, büyük dallar olmuştur, yaşamakta ve öbür dalları taşımaktadır; çok eski yerbilimsel çağlarda yaşamış, pek azının sağ ve değişiklik geçirmiş dölleri kalmış türler de böyledir. Ağacın doğumundan bu yana, birçok ana dal ve dal çürüyüp dökülmüştür; ve yok olan bu farklı büyüklükteki dallar, yalnız taşıllarından bildiğimiz, ve artık canlı hiçbir temsilcisi olmayan takımları, familyaları ve cinsleri temsil edebilir. Şurada burada bir ağacın gövdesinin aşağılarındaki bir çataldan sürmüş ve her nasılsa kayırılmış ve doruğu canlı kalmış, öbür dallardan ayrı, ince bir dala rastlarız arada sırada; gagalımemeli ve balçıkbalığı gibi, büyük iki yaşam dalına belirli bir ölçüde bağlanan ve kuytu bir yerde yaşadığı için o öldürücü yarıştan besbelli kurtulmuş bir hayvana rastlamamız da böyledir. Tomurcukların sürecek yeni tomurcuklar vermesi ve onların da, güçlüyseler, sürüp dallanması ve cılız birkaç dalı bastırması gibi, ulu yaşam ağacının da ölü ve kırık dallarını dünyanın kabuğuna döktüğüne, ve yeryüzünü o hiç durmadan dallanan güzel sürgünleriyle örttüğüne inanıyorum.”<sup class="calibre3"><a href="1_split_056.html#footnote-79215-43" id="footnote-79215-43-backlink">43</a></sup></p>
				<h2 class="h2baslik" id="calibre_toc_25">KÖKEN SAYISI</h2>
				<p class="normal">Ulu yaşam ağacı benzetmesi, bütün türlerin bir tek kökenden geldiğini düşündürür. Ancak, Darwin elindeki verilere bağlı kalmaya büyük özen gösteren bir bilim adamıdır; onun içindir ki bu konuda şöyle der: </p>
				<p class="normal">“Hayvanların en çok dört ya da beş ve bitkilerin aynı sayıda ya da daha az atadan türemiş olduğuna inanıyorum.”</p>
				<p class="normal">“Örnekseme <span class="ideitalik">(analogy) </span>bir adım daha ilerlememi, yani, bütün hayvanların ve bitkilerin bir tek köken-biçimden türemiş olduğuna inanmamı sağlar. Ama Örnekseme yanıltıcı bir kılavuz olabilir. Bununla birlikte bütün canlıların kimyasal bileşiminde, gözesel yapısında, gelişim yasalarında, zararlı etkilere karşı duyarlıklarında ortak olan yanları çoktur. Bütün organik varlıklarda –belki çok aşağı olan bazıları ayrı tutulursa– eşeysel üremede köklü bir benzerlik vardır. Bugün bildiğimiz kadarıyla, embriyon keseciği hepsinde aynıdır. İki ana bölümü –yani, hayvan ve bitki âlemlerini– bile ele alsak, belirli aşağı biçimler öylesine arada kalmaktadır ki, doğa bilginleri onları hangi âleme koyacaklarını tartışıp durmaktadırlar. (...) Bundan ötürü, böyle arada kalan bir biçimden, hem bitkilerin ve hem de hayvanların türeyebilmiş olması (...) inanılmaz görünmemektedir; ve böyle olduğunu kabul edersek, yeryüzünde yaşamış ve yaşayan bütün varlıkların bir tek ilk-başlangıç <span class="ideitalik">(primordial) </span>biçimden türemiş olabileceklerini de kabul etmeliyiz. Ama bu çıkarsama özellikle örneksemeye dayanmaktadır ve kabul edilip edilmemesi önemli değildir. (...) Yaşamın başlangıcında farklı birçok biçim de ortaya çıkmış olabilir, böyle olduysa, onlardan ancak birkaçının değişiklik geçirmiş döller bıraktığı sonucuna varabiliriz.”<sup class="calibre3"><a href="1_split_057.html#footnote-79215-44" id="footnote-79215-44-backlink">44</a></sup></p>
				<h2 class="h2baslik" id="calibre_toc_26">EŞEYSEL SEÇME</h2>
				<p class="normal">Evrim <span class="ideitalik">(evolution) </span>sözcüğünü pek kullanmaz Darwin. Bu sözcük onun gününde daha çok “gelişme” anlamına gelir. Darwin “belirli bir yolla evrim” anlamında, örneğin “doğal seçme veya en uygunların kalımı yoluyla türeme”, “değişiklik geçirme” der. <span class="ideitalik">Türlerin Kökeni’</span>ne yazdığı girişin sonunda, doğal seçmeyi değişiklik geçirmenin biricik değil, en önemli yolu saydığını belirtir. Darwin’e göre değişiklik geçirme yollarından biri de eşeysel seçmedir <span class="ideitalik">(sexual selection).</span></p>
				<p class="normal">Kimi hayvanlarda erkek ile dişinin yaşam alışkanlıkları birdir, ama yapılışları, renkleri, bezekleri ve birtakım becerileri çok farklıdır; öyle ki ayrı türler, dahası ayrı cinsler sanılıp sınırlandırıldıkları olmuştur.</p>
				<p class="normal">“Hayvanlar âleminin birkaç büyük sınıfında –memeliler, kuşlar, sürüngenler, balıklar, böcekler ve hatta kabuklular– eşeyler arasındaki farklar aşağı yukarı aynı kurallara uyar. Erkekler hemen her zaman âşıktır; ve hasımlarıyla dövüşmek için yalnız onların özel silahları vardır. Genellikle dişilerden daha kuvvetli ve daha iridirler, ve gözüpeklik ve dövüşkenlik gibi zorunlu nitelikler onlara bağışlanmıştır. Sesli <span class="ideitalik">(vocal) </span>ya da çalgılı müzik organlarıyla, ve kokulu bezlerle ya yalnız onlar donatılmıştır ya da onların bu organları dişininkilerden daha çok gelişmiştir. Erkekler farklı pek çok uzantılarla ve çoğu zaman güzel desenli en parlak ve en göz kamaştırıcı renklerle süslenmiştir; oysa dişiler süssüzdür. Eşeyler daha önemli yapılarda farklı olunca, dişiyi bulmak için özel duyu organlarıyla, ona ulaşmak için devinim ve onu tutmak için kavrama organlarıyla çoğu zaman donatılmış olan erkektir. Dişiyi büyülemeye ya da ele geçirmeye yarayan çeşitli yapılar, çoğu zaman yılın ancak bir kesiminde, yani üreme mevsiminde gelişmektedir. (...) Böyle çok ayrı birçok sınıfta eşeyler arasındaki farkları düzenleyen yasalardaki şaşırtıcı birbiçimlilik <span class="ideitalik">(uniformity) </span>ortak bir nedenin etkisini (...) kabul edersek anlaşılırdır.”<sup class="calibre3"><a href="1_split_058.html#footnote-79215-45" id="footnote-79215-45-backlink">45</a></sup> Ve Darwin’e göre bu ortak neden eşeysel seçmedir.</p>
				<p class="normal">Genellikle bilinen birkaç örnek: Geyiklerin çoğunda erişkin erkeklerin görklü boynuzları vardır. Her yıl dökülüp yeniden çıkan bu boynuzlar, çiftleşme mevsiminde en gösterişli durumdadır, erkekler için bir albeni ve dişiler uğruna birbirleriyle dövüşürken kullandıkları bir araçtır. Boynuzlar düşmanlara karşı savuttur, ama yalnız bu amaçla var olsalardı hiç dökülmemeleri, üstelik çok dallı ve dolayısıyla az etkili değil, tek uçlu ve çok etkili olmaları gerekirdi. Daha ufak yapılı olan dişi geyikler boynuzsuzdur. Erkek tavuskuşunun örtü tüyleri ve kuyruk telekleri olağanüstü güzel renkli ve desenlidir. Erkek dişiye kur yaparken kuyruğunu kaldırır, kuyruk teleklerini ve tüylerini yelpaze gibi açıp sergiler. Dişi tavuskuşu gösterişsiz ve kahverengidir. Erkek tavuskuşunun renkleri, dişininkilerin tersine, düşmanlarının gözünden gizlenmeye uygun değildir. Bülbülün erkeği çok güzel şakır, oysa dişisi yalnızca cikleyebilir. Çiftleşme mevsiminde şakıyıp duran erkek bülbül, yerini yalnız dişiye değil, düşmanlarına da belli eder.</p>
				<p class="normal">Eşeysel seçme, örneğin kuşlarda, etkisini şöyle gösterir: Belirli bir bölgede yaşayan bir kuş türünde ortalamadan daha dinç ve sağlıklı olan dişiler, ilkyazın daha erken yumurtlamaya hazırdır. Erkekler, genellikle, çiftleşmeye dişilerden önce hazırdır. En güçlü, en iyi silahlı ve savutlu erkekler, güçsüzleri kovup ortalamadan daha dinç ve sağlıklı dişilerle çiftleşerek daha çok yavru yetiştirirler. Bu, ardışık kuşaklar boyunca erkeklerin iriliğini, gözüpekliğini, silah ve savutlarını geliştirir. Yalnız, pek çok durumda, erkeklerin hasımlarını alt etmeleri yetmez, dişilerin onları yeğlemesi de gerekir. Hayvanlarda kur, basit ve kısa değildir. Dişiler kendilerini çiftleşmeye en çok isteklendiren, en süslü veya en iyi şakıyan veya davranışları en hoş erkekleri seçerler. “Güzellik bazen dövüşteki başarıdan bile daha önemlidir.”<sup class="calibre3"><a href="1_split_059.html#footnote-79215-46" id="footnote-79215-46-backlink">46</a></sup> Böylece, ilk yumurtlayacak dişiler en çekici erkekleri seçerler. Bu da, kuşaklar boyunca, erkeklerin bezeklerini, ötüşlerini ve davranışlarını geliştirip onları daha alımlı kılar.</p>
				<p class="normal">Doğal seçme ile eşeysel seçmenin farkları şöyle sıralanabilir:</p>
				<p class="normal">Doğal seçme dış koşullarla ya da başka organik varlıklarla ilişkili bir varolma savaşına dayanır. “Eşeysel seçme (...) aynı eşeyin bireyleri arasında, genellikle erkekler arasında, öbür eşey için yapılan savaşa dayanır.”<sup class="calibre3"><a href="1_split_060.html#footnote-79215-47" id="footnote-79215-47-backlink">47</a></sup> Eşeysel seçme “belirli bireylerin aynı eşeyden ve türden başka bireylere karşı yalnız üreme bakımından üstünlüğüne bağlıdır.”<sup class="calibre3"><a href="1_split_061.html#footnote-79215-48" id="footnote-79215-48-backlink">48</a></sup></p>
				<p class="normal">Doğal seçme her yaştan ve her eşeyden bireyleri etkiler. Eşeysel seçme belirli yaştan, belirli bireyleri etkiler.</p>
				<p class="normal">Doğal seçmede sonuç, çok başarılının dirimi ve az başarılının ölümüdür. Eşeysel seçme bu denli kıyıcı değildir. Hasım erkeklerin dövüşleri ölümle bitebilirse de, genellikle az başarılı erkekler dişisiz kalır veya az güçlü bir dişi bulur; dolayısıyla ya hiç döl bırakmaz ya da az güçlü birkaç döl bırakır.</p>
				<p class="normal">Doğal seçme bütün canlılarda etkilidir. Eşeysel seçme bitkilerde yoktur; hayvanlar âleminin aşağı basamaklarında etkisizdir. Darwin’e göre eşeysel seçmenin işleyebilmesi için algısal ve zihinsel yetilerin belirli bir düzeye yükselmiş olması gerekir. Böcekler, balıklar, sürüngenler, kuşlar, memeliler bu yetileri bakımından eşeysel seçmenin işlemesine uygun durumdadır.</p>
				<p class="normal">Yaşam koşulları değişmedikçe doğal seçmeyle edinilmiş yapılardaki yararlı değişiklik tutarı sınırlıdır. Oysa bir erkeği dövüşte ve dişiyi çekmede öbür erkeklere üstün kılan yapılardaki değişiklik tutarı sınırsızdır. Uygun değişiklikler ortaya çıktıkça eşeysel seçme de sürer. Ne var ki böyle edinilmiş ıralar üstün erkeklerin aşırı yaşamsal güç harcamalarına ve büyük tehlikelere uğramalarına yol açabilir. Böyle durumlarda doğal seçme onların bu türlü ıralar edinmelerini engeller. Ancak, kimi durumlarda belirli birtakım yapıların, örneğin boynuzların iriliği ve biçimi genel yaşam koşulları bakımından erkeği az da olsa zararlı bir sınıra vardırır; gösterişli ve çok uzun telekler uçmayı aksatır; parlak ve yanardöner renkler düşmanların gözünden gizlenmeyi engeller. Demek ki dövüşte ve kur sırasında erkeklerin hasımlarını alt ederek çok döl bırakmasıyla edinilen üstünlükler, uzun sürede, yaşam koşullarına epey veya tam uyarlanmayla edinilmiş üstünlüklerden daha ağır basar. Oysa Darwin’in söylediği gibi, doğal seçme bir türde onun zararına bir yapı türetmez. Burada, nice olursa olsun, bir çelişki vardır. Darwin bu çelişkiyi de eşeysel seçmeyle açıklar.</p>
				<h2 class="h2baslik" id="calibre_toc_27">EKSİK VERİLER VE DARWIN</h2>
				<p class="normal">Darwin doğal seçme yoluyla organik evrim teorisini kotardığı sırada taşıllarla ilgili bilgiler, dolayısıyla organik evrimin gerçekten izlediği yolu gösteren veriler çok eksiktir. Canlıların coğrafi dağılımı konusundaki incelemeler yetersizdir. En önemlisi, değişim nedenlerini ve soyaçekim mekanizmasını açıklayan bilim olan genetik (kalıtımbilim) doğmamıştır.</p>
				<p class="normal">Darwin’e göre, değişim nedenlerini ve soyaçekim mekanizmasını aydınlatmayan bir organik evrim teorisi eksiktir. Bu eksikliği gidermek için çok ve yıllarca çalışır, teoriyi kamuya açıklamayı daha çok bu yüzden erteler.</p>
				<p class="normal">Günümüzde Mendel Yasaları diye bilinen soyaçekim ilkelerinin bulunuş öyküsü epey ilginçtir. Gregor Johann Mendel (1822-1884) de bir din adamıdır; 1856’da bir manastır bahçesinde bitki melezleme denemelerine başlayıp vardığı sonuçları 1865’te, doğabilimle ilgilenen bir derneğe gönderir. Yazdıkları 1866’da yayımlanır (G. Mendel, “Versuche über Pflanzenhybriden”, <span class="ideitalik">Verk. nuturforsch. Verein in Brün. </span>B. iv). Mendel vardığı sonuçların bütün canlılar için geçerli olduğunu bilmez; ilgi alanım “bitki melezleri” diye bildirmiştir. Yazısının başlığı da buna uygundur: Bitki Melezleri Üzerine Denemeler. Bu çok önemli yayın olumlu hiçbir yankı uyandırmaz. 1900’de Avrupalı üç bitkibilimci, ayrı ayrı, Mendel’inkilere benzer sonuçlara varır. İlgili yazın taranınca deneme verileri ile teorinin 34 yıl önce yayımlanmış olduğu görülür. Böylece Mendel genetiğin doğumuna yol açan buluşundan 34, ölümünden 16 yıl sonra üne kavuşur. Mendel’in vardığı sonuçları yayımlaması, Darwin teorisini çattıktan 22, <span class="ideitalik">Türlerin Kökeni </span>yayımlandıktan 7 yıl sonradır. Darwin ömrünün son 16 yılında da bu önemli yayınla ilgili bilgi edinemez. Edinebilseydi ne olurdu? Bu, yanıtsız, ama sorulmadan da edilemeyen sorulardandır. Yalnız, Darwin’in Mendel Yasaları ile Doğal Seçme Teorisi arasında ilişki kurabilmesi için önce onların bütün canlılar için geçerli olduğunu kanıtlaması gerekirdi.</p>
				<p class="normal">Mendel Yasalarının bütün canlılar için geçerli olduğu XX. yüzyıl başlarında gösterilir. Bu yasalarla Doğal Seçme Teorisi arasında ilişki kurma çabaları ise ancak 1930’larda başlar.</p>
				<p class="normal">Darwin birtakım fiziksel ve kimyasal etkenlerin canlılarda kalıtsal yeni ıralar doğmasına yol açabildiğini bilir. Böyle etkenler değişimin dış nedenleridir; Darwin’in bilmediği, canlı yapıya bağlı iç <span class="ideitalik">(</span><span class="ideitalik">genetik) </span>nedenlerdir.</p>
				<p class="normal">Bir türde o türün genel yapısından sapma sayılabilecek ıralar taşıyan bireyler doğabilir. Örneğin, boynuzlu bir hayvan türünde boynuzsuz veya tek boynuzlu bir birey doğabilir. Böyle birdenbire ortaya çıkan kalıtsal değişimlere mutasyon <span class="ideitalik">(mutation) </span>denir. Darwin hayvan ve bitki yetiştiricilerin böyle mutasyonlardan yararlandıklarını da bilir. Nitekim XVII. yüzyılda bir Yankee, çok kısa bacaklı doğmuş bir kuzuya bakarak, kısa bacaklı koyunlar için elverecek alçak çitlerin çit giderlerini çok azaltacağını düşünüp böyle bir koyun ırkı <span class="ideitalik">(</span><span class="ideitalik">Ancon koyunu) </span>yetiştirmiştir. Darwin böyle sapma sayılabilecek az rastlanır mutasyonların, bireye yararlı bile olsa, doğal koşullarda yitip giderek evrimi etkilemeyeceğini görebilmiştir; çünkü değişimleri ve soyaçekimi tek tek bireyler bakımından değil de, bir canlı topluluğu (tür) bakımından ilk kez o ele almış ve böylece günümüzde topluluk <span class="ideitalik">(population) </span>genetiği adı verilen genetik dalının temelini genetik doğmadan önce atmıştır.</p>
				<h2 class="h2baslik" id="calibre_toc_28">DARWIN’İN EVRİM SÜRECİNE BAKIŞI</h2>
				<p class="normal">Değişimler evrim için hammadde sağlar. Dolayısıyla, değişim nedenleri başlıca evrim nedenleri arasında yer alır.</p>
				<p class="normal">Çevre koşulları değişirse, canlıların tepkisi değişmelere uyarlanmak biçiminde olur. Bir yaban ördeği palazı uçması sürekli engellenip yalnız yürümek ve koşmak zorunda bırakılırsa kanatları yeterince gelişmez, bacakları ise iyi gelişip güçlenir. Yeterince gelişmemiş kanatlar ve gelişmiş güçlü bacaklar, değişmiş koşullara uyarlanmayla edinilmiş ıralardır. Darwin’e göre böyle ıralar kuşaklar boyunca edinilegiderse, bunun kalıtsal etkisi olur. Başka bir söyleyişle, belirli alışkanlıklar kuşaklar boyunca sürdürülürse, onlara bağlı olarak edinilmiş ıralar kalıtsallaşır. İskeletin tümüne oranla evcil ördeğin kanat kemikleri yaban ördeğininkilerden daha hafif, bacak kemikleri ise daha ağırdır; çünkü evcil ördek, kuşaklar boyunca, yabanıl atalarından daha az uçup daha çok yürümüştür. Karanlık mağaralarda yaşayan hayvanlar, mağaraların bulunduğu çevredeki hayvanlarla hısımdır. Mağara hayvanları karanlıkta yaşamaya uyarlanarak kuşaklar boyunca kullanmadıkları gözlerini yitirmişlerdir. Öte yandan, örneğin kör mağara böceklerinde gözler yitirildiği için çok kullanılan duyargalar ve dokunaçlar <span class="ideitalik">(palpuslar) </span>irileşmiştir; vb.</p>
				<p class="normal">Darwin’e göre, karşılıklı veya birbirine bağlı değişimlerin de organik evrimde payı vardır. Ak postlu ve mavi gözlü kediler sağırdır. Paçalı güvercinlerde dış parmaklar arasında deri bulunur. Demek ki kimi ıralar birlikte görünür. Biri ortaya çıkınca öbürü de ortaya çıkar. Yalnız, Darwin karşılıklı değişim konusuna çok daha geniş bir açıdan bakar. Ona göre, organizma büyümesi ve gelişmesi boyunca eksiksiz bir bütünlük gösterir; bundan ötürü, herhangi bir parçada ortaya çıkan küçük bir değişim doğal seçmeyle biriktirilirse, öbür parçalarda buna bağlı değişiklikler olur.</p>
				<p class="normal">En uygun değişimlerin veya bireysel farkların doğal seçmeyle az veya çok biriktirilmesi ve böylece az veya çok sürekli bir değişiklik sağlanması da birtakım koşullara bağlıdır: Yararlı değişimler ortaya çıkmalı, böyle değişimler gösteren bireyler birbiriyle özgürce birleşip döl verebilmeli, fiziksel koşullar yavaş değişmelidir. Yaşanan çevreye yeni canlı topluluklarının göçü, o çevrede değişen türlerle yarışan canlıların özellikleri de az veya çok sürekli bir değişiklik sağlanmasını olumlu veya olumsuz etkileyebilir.</p>
				<p class="normal">Görülüyor ki Darwin’e göre organik evrim, değişebilen birçok koşula ve onların uygun rastlaşmalarına bağlı karmaşık bir süreçtir.</p>
				</body>
</html>