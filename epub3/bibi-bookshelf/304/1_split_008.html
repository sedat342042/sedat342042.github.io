<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik1" id="calibre_toc_5">DÖRDÜNCÜ BÖLÜM<br class="chapter"/>
			    TEORİNİN BAŞLICA GÜÇLÜKLERİ</h1>
<p class="normal">Doğal Seçme Teorisi’ne göre her tür uzun bir evrim sürecinin ürünüdür. Öyleyse bu evrim zincirinin halkaları gösterilebilmelidir. Teoriye göre herhangi bir tür kendisinden çok farklı ata türlerden gelmiş olabilir. Bunun olabildiği kanıtlanmalıdır. Ayrıca, bir tür, örneğin kartal, böyle türemişse, o keskin kartal gözünün de böyle türeyebildiğinin kanıtlanması gerekir. Teori, canlılarda görülen şaşılası davranışların edinilişini de açıklamalıdır; vb.</p>
				<p class="normal">Darwin “teorinin güçlükleri” dediği bu sorunları şöyle koyar:</p>
				<p class="normal">“Birincisi, türler başka türlerden belli belirsiz aşamalardan geçerek türediyse, neden her yerde sayısız geçişsel biçimlere <span class="ideitalik">(transitional forms) </span>rastlamıyoruz? Bugün gördüğümüz türler yerine doğada neden biçimlerin karmakarışıklığı ile karşılaşmıyoruz?</p>
				<p class="normal">“İkincisi, örneğin, yapısı ve alışkanlıkları bakımından yarasa olan bir hayvan, çok farklı yapısı ve alışkanlıkları olan başka bir hayvanın değişiklik geçirmesiyle oluşabilir mi?</p>
				<p class="normal">“Doğal seçmenin, bir yandan zürafanın kuyruğu gibi sinek kovmaya yarayan pek az önemli bir organ, öte yandan, göz gibi şaşılası bir organ türetebileceğine inanabilir miyiz?</p>
				<p class="normal">“Üçüncüsü, içgüdüler doğal seçmeyle kazanılabilir mi ve değişikliğe uğratılabilir mi? Arıyı, büyük matematikçilerin buluşlarını çok önceden uyguladığı petek gözlerini yapmaya yönelten içgüdü için ne diyeceğiz?</p>
				<p class="normal">“Dördüncüsü, birbiriyle çaprazlanan türlerin kısırlığını ve kısır döller vermelerini, oysa çaprazlanan çeşitlerin döl verimlerinin bozulmadan kalmasını nasıl açıklayacağız?”<sup class="calibre3"><a href="1_split_062.html#footnote-79215-49" id="footnote-79215-49-backlink">49</a></sup></p>
				<h2 class="h2baslik" id="calibre_toc_29">EVRİM ZİNCİRİNİN YİTİK HALKALARI</h2>
				<p class="normal">Darwin’in ilk sorusu şöyle açılabilir: Geçişsel biçim, yaşayan ve yakın hısım olan iki tür, örneğin at ile eşek arasında kalan bir biçim değildir. Geçişsel biçim, yaşayan bir tür, örneğin at ile atın tükenmiş bir atası arasında yer alan bir biçimdir. At ile eski bir atası arasında yer alan biçimlere bugün neden rastlanmıyor? Darwin bunu bütün türler için soruyor.</p>
				<p class="normal">Doğal Seçme Teorisi bu soruyu şöyle yanıtlar: Doğal seçme yalnız yararlı değişimlerin korunup biriktirilmesiyle iş görür. Dolayısıyla, yeni her biçim, kendi ata biçiminden daha iyi donanmış ve ona üstün olur; bütünüyle yurtlanılmış bir alanda ata biçiminin ve daha az kayırılmış öbür biçimlerin yerlerini kapar. Bu, onların yok olması, evrim zincirindeki o halkaların yitmesi demektir. Tükenme ile doğal seçme birlikte ilerler. Yeni biçimlerin oluşmasıyla ata türler de, geçişsel çeşitler de tükendiği için doğada biçimlerin karmakarışıklığı ile karşılaşılmaz. Bugün karşılaşılan türler, kendi evrim zincirlerinin son, daha doğrusu günümüzdeki halkalarıdır.</p>
				<p class="normal">Yalnız, soru tümüyle yanıtlanmış değildir. Teoriye göre öyle biçimlerin yaşamış olması gerekir; dolayısıyla, kendileri yitip gitmişse de, yer kabuğuna gömülüp kalmış izleri (taşılları) bulunmalıdır.</p>
				<p class="normal">Bugünkü atın <span class="ideitalik">(Equus caballus) </span>bilinen ilk taşıl atası, yaklaşık 54-38 milyon yıl önce yaşamış <span class="ideitalik">Echippus, </span>öbür adıyla <span class="ideitalik">Hyracotherium</span>’dur<span class="ideitalik">. </span>Orta boy bir köpek iriliğindeki bu otçul hayvan, ön ayaklarının dörder, art ayaklarının üçer toynağının tümüne basarak yürür. At ise her ayağının yalnız bir toynağına basar, orta parmakları ucuna kalkmış durumdadır. Atın evrimi sırasında toynak sayısı azalır, ayak tabanı ortadan kalkar, bacaklar uzar, alt bacaktaki ayrı (bağımsız) kemikler birleşir, vücut ve beyin irileşir, dişlerde birtakım değişiklikler olur ve sonunda, koşmaya olağanüstü uyarlanmış bugünkü biçim ortaya çıkar. <span class="ideitalik">Echippus</span> ile at arasında taşıl (geçişsel) biçimler şöyle sıralanır: <span class="ideitalik">Orchippus, Epihippus, Mesohippus, Merychippuş, Hipparion, Neohipparion, Nannipus, Pliochippus. </span>Bunların sonuncusu tek toynaklıdır. Geçişsel biçimler bu sırayla incelenirse, ayak yapısında tek toynağa, vücutta ve beyinde iriliğe, vb. geçiş, bütün aşamalarıyla görülür.</p>
				<p class="normal">Darwin’in gününde bu türlü taşıl seriler bulunabilmiş değildir. Onun içindir ki böyle serilerin varlığı, Doğal Seçme Teorisi’nin dayandığı olgular arasında değil, öngördüğü olgular arasında yer almıştır.</p>
				<h2 class="h2baslik" id="calibre_toc_30">ŞAŞILASI ORGANLAR</h2>
				<p class="normal">Yukarıda anılan evrim zinciri ortaya çıkarılmadan önce eski varlıkbilimciler atın <span class="ideitalik">Echippus </span>gibi bir hayvandan türemiş olduğuna pek inanmamışlardır.</p>
				<p class="normal">Yarasanın da böyle “çok farklı yapısı ve alışkanlıkları olan” bir hayvandan türediğine inanıvermek kolay değildir. Yarasanın türeme zincirindeki halkalar yitikse de (atınki gibi taşıl bir seri bulunmuş değilse de), yaşayan hısım türlerde onların benzerleri görülebilir. Örneğin 250’den çok tür içeren sincapgillerde, kuyrukları ancak biraz yassılaşmış türlerden, vücut gerileri epey geniş ve böğür derileri epey bütün olan türlerden uçarsincaplara dek en ince aşamalar görülür. Uçarsincaplarda ön ve art bacaklar, ayrıca kuyruk başlangıcı, geniş bir deri uzantısıyla birleşmiştir. Bu, onların ağaçtan ağaca, şaşılacak uzaklıklara, havada süzülerek gitmelerini sağlar. Bu aşamalardaki özgün yapılardan her biri, belirli bir sincap türüne kendi yaşam koşullarında yararlıdır; çünkü düşmenin tehlikeli sonuçlarını önler, düşmanlardan kaçmaya ve daha geniş bir alanda daha çabuk besin bulmaya yarar.</p>
				<p class="normal">Kuşkusuz, her sincap türünün yapısı, olanaklı bütün koşullarda, olabilenin en uygunu değildir. Bu yüzden, yaşam koşulları değişirse, bu türlerden kimilerinin tükenmesi gerekir. Öte yandan, özellikle değişen yaşam koşullarında, böğür derileri daha çok bütünlenen türler sağ kalır. Böylece, yararlı bir değişiklik, yetkin bir uçarsincap ortaya çıkıncaya dek doğal seçmeyle korunup biriktirilir.</p>
				<p class="normal">Olgulara dayanan bu açıklama yöntemi, karmaşık ve çok yetkin sayılan organlara, örneğin evrimi taşıl kalıntılarla aydınlatılamayan göze de uygulanabilir.</p>
				<p class="normal">Tek gözeli hayvanlarda gözden söz edilemez, ama kimi tek gözelilerde ışığa duyarlı bir stigma veya göz beneği vardır.</p>
				<p class="normal">Aşağı hayvanlarda, örneğin bütün hayvan türlerinin yaklaşık %75’ini içeren eklembacaklılarda (böcekler, yaykuyruklar, çokayaklılar, kabuklular, örümcekler, vb.) nokta gözler bulunur. Bir nokta göz altıgen, dikdörtgen veya çember kesitli bir borucuk olup merceği ve duyu öğesiyle birlikte başlı başına bir gözdür. Nokta gözlerin bir araya gelmesinden bileşik gözler doğar. Bunlar görüntü oluşturan gözlerdir. Eklembacaklıların birçoğunda bileşik gözlerin yanında basit gözler de bulunur, Bu hayvanlarda gözler olağanüstü çeşitlenme ve aşamalanma gösterir.</p>
				<p class="normal">Omurgasızların çoğunda yalnız ışığa duyarlı (görüntü oluşturmayan) basit gözler görülür. Böyle gözlerde ışığa duyarlı gözeler ile onları yarım küre biçiminde bir kılıf gibi yarıya dek saran renkli (pigmentli) gözeler vardır. Kimi yumuşakçalarda basit göze bir mercek ve ağ tabaka eklenir. Mercek ışığı odaklayıp ağ tabaka üzerine bir görüntü düşürür. Böylece görüntü oluşturan göze varılır.</p>
				<p class="normal">Omurgalıların aşağı yukarı hepsi, görüntü oluşturan basit gözlü canlılardır.</p>
				<p class="normal">Görülüyor ki doğal seçme o keskin kartal gözüne varıncaya dek sayısız değişiklik bulmakta güçlük çekmemiştir. Böyle olguları örnek gösteren Darwin büyük bir güvenle der ki: </p>
				<p class="normal">“Çok sayıda, ardışık ve küçük değişikliklerle oluşamayacak bileşik bir organın varlığı gösterilebilseydi, teorim kesinlikle çökerdi.”<sup class="calibre3"><a href="1_split_063.html#footnote-79215-50" id="footnote-79215-50-backlink">50</a></sup></p>
				<h2 class="h2baslik" id="calibre_toc_31">İÇGÜDÜLER</h2>
				<p class="normal">İçgüdüler de değişir ve örneğin göç içgüdüsünde olduğu gibi bazen tümüyle yitebilir. Bu olgular içgüdülerin doğal seçmeden etkilenebileceğini gösterir.</p>
				<p class="normal">Darwin, <span class="ideitalik">Türlerin Kökeni</span>’nde külrengi guguğun kuluçka asalaklığı, kimi karıncaların köleleştirme ve balarısının petek gözü yapma içgüdülerini Doğal Seçme Teorisi bakımından inceler. Kitapta içgüdülere ayrılan bölüm gözleme, deneye, hesaplamalara dayanan titiz ve uzun çalışmaların kısa bir özetidir.</p>
				<p class="normal">İçgüdüler taşıllaşmadığı için doğal seçmeyle ilişkileri yerbilimsel belgelerle gösterilemez diye düşünmek tümüyle doğru değildir; çünkü maddesel bir yapı üretmeye yönelik içgüdülerin evrimi, o yapıların taşıtlarıyla aydınlatılabilir. Ancak, balarısının en küçük sıcaklık ve basınç etkisiyle bozuluveren o ince, balmumu peteklerinin taşıllaşmış örnekleri olabilir mi?</p>
				<p class="normal">Balarısının petekleri, inceleyen herkesi şaşkınlığa düşürür. Petek gözleri, düşey bir düzleme dik konumda, iki yanlı sıralanır. Her göz düzgün altıgen prizma biçimindedir. Göz tabanı, ikişer kenarları birbirine birleşik üç eşkenar dörtgenin oluşturduğu basık bir piramittir. Piramidin tepesi diptedir. Dolayısıyla tabanın çukur bir yapısı vardır. Her petek gözü, bulunduğu yanda yan yüzeyleriyle altı, karşıt yanda ise eşkenar dörtgen biçimli üç taban yüzüyle üç, toplam dokuz göze bitişiktir. Bu dokuz yüz, komşu dokuz gözün de birer yüzünü oluşturur ve tek katlıdır. Bundan ötürü, petek gözleri birer birer yapılmazsa da, yapımı bitirilmiş bir göz, birer yüzleri aynı anda bitirilmiş dokuz göz demektir. Balarısı böylece yerden, işten ve kendisi için çok değerli bir madde olan balmumundan en çok kazanmanın yolunu bulmuştur.</p>
				<p class="normal">Darwin’in balarısındaki bu petek gözü yapma içgüdüsüyle ilgili araştırmaları şöyle özetlenebilir: Doğada, kısa bir serinin bir ucunda anılan petek gözleriyle balarısı, öbür ucunda ise bal koymak için eski kozalarını kullanan, bazen onlara ek olarak balmumundan kısa tüpler, bazen de ayrı ve yuvarlaklığı düzgün olmayan gözler yapan yabanarıları vardır. Balarısının yetkin ve yabanarılarının ilkel petek gözleri arasında <span class="ideitalik">Melipona domestica’nın </span>petek gözleri bulunur. <span class="ideitalik">Melipona, </span>vücut yapısı bakımından da balarısı ile yabanarıları arasında yer alır. Bu arı, yavru yetiştirmek için silindir biçimli ve oldukça düzgün, bal koymak için de büyük petek gözleri yapar. Düzgün olmayan bir yığın konumunda birleşen bu ikinci petek gözleri aşağı yukarı küre biçimli ve yaklaşık eşit büyüklüktedir. Bu gözler hep birbirini kesecek yakınlıkta yapılır. Ancak bu, <span class="ideitalik">Melipona’nın </span>böyle kesişen küreler arasına hep tümüyle düzgün balmumu duvarlar yapmasına elvermez. Bu yüzden, her petek gözünün küresel bir dış yüzü ve bitişik olduğu göz sayısına eşit sayıda düzgün yüzü vardır. Küresel yapıdan ötürü, bir gözün tabanı çoğu zaman ve zorunlu olarak karşıt üç göze dayanır. Bu dayanma yüzeyleri balarısının petek gözü tabanlarındaki piramide kabaca benzeyen bir piramit biçimindedir. Böyle petek gözleri yapmak <span class="ideitalik">Melipona’ya </span>yerden, işten ve balmumundan kazandırır; çünkü gözlerin kesişen yüzleri de küresel yüzleri gibi tek katlıdır. <span class="ideitalik">Melipona </span>bu küresel petek gözlerini merkezleri birbirine paralel iki düzlem üzerinde bulunacak ve gerek bir yandaki, gerek öbür yandaki gözlerin merkezleri aşağı yukarı belirli bir uzaklıkta (yarıçap x√2’ye eşit veya ondan biraz daha az) olacak biçimde yerleştirseydi, petek gözlerinin yapısı tıpkı balarısınınkiler gibi olurdu. <span class="ideitalik">Melipona’nın </span>içgüdülerinde küçük ve ardışık değişiklikler olması, doğal seçmenin zamanla bu sonuca varmasına yeter.</p>
				<p class="normal">Görülüyor ki yerden, işten ve en önemlisi üretimi çok zaman ve çalışma gerektiren balmumundan kazanmaya biraz daha uygun petekler yapan balarısı oğullarının yaşama savaşında başarılı olup sağ kalmasıyla petek gözlerini bugünkü biçimde yapan balarısına ulaşıldığını söylemek için gerekli ve yeter nedeni vardır Darwin’in.</p>
				<h2 class="h2baslik" id="calibre_toc_32">ÇAPRAZLIK</h2>
				<p class="normal">Darwin <span class="ideitalik">çapraz, </span><span class="ideitalik">hibrit, </span><span class="ideitalik">melez </span>sözcüklerini ve türevlerini farklı anlamlarda kullanır. Eşek aygırı ile kısrak çiftleştirilirse, doğan yavruya katır adı verilir. Bu örnekte olduğu gibi iki ayrı türden hayvanın veya bitkinin birleştirilmesine (çaprazlanmasına) <span class="ideitalik">hibritleme, </span>doğan ürüne de <span class="ideitalik">hibrit </span>der Darwin. Çaprazlama veya doğada kendiliğinden gerçekleşen çaprazlanma, alttürler ve çeşitler arasında da olur. Çeşitler arası çaprazlamaya <span class="ideitalik">melezleme, </span>doğan ürüne de <span class="ideitalik">melez </span>der Darwin. Böylece çaprazlama hibritlemeyi ve melezlemeyi birlikte ve ayrı ayrı anlatan genel bir terim olur. Çapraz da hibrit ve melez terimleri için böyle kullanılır.</p>
				<p class="normal">Bilindiği gibi, iki ayrı türün çaprazı olan katır kısırdır. Darwin’in günündeki yaygın inanca göre, hibritler, canlılar karmakarışık olmasın diye kısır kılınmıştır. Melezlerin kısırlık göstermediklerine inanılır; çünkü, çeşitler türlerin içerdiği topluluklar olduklarına göre, çaprazlarının (melezlerin) doğurgan olmaları canlıların karmakarışık olmalarına yol açmaz. Bu inanca uygun olarak, sınıflamalarda, çaprazları doğurgan biçimler çeşit, çaprazları kısır olanlar tür sayılır.</p>
				<p class="normal">Darwin çaprazlık konusundaki yaygın inancın sağlam dayanakları olmadığını gösteren ve bugünkü bilgilere göre de doğru olan şu sonuca varır: Hibritler (türler arası çaprazlar) evrensellikle değil, genellikle kısırdır; melezler (çeşitler arası çaprazlar) evrensellikle değil, genellikle doğurgandır.</p>
				<p class="normal">Doğal Seçme Teorisi’ne göre çeşitler birer tür adayıdır; türler ise genellikle çok belirgin ve yaygın çeşitlerdir. Türler ile çeşitler kesin bir çizgiyle ayırt edilemez. Darwin, vardığı sonuçla, çaprazların kısırlığı ve doğurganlığı bakımından türlerle çeşitler arasında kesin bir ayrım olmadığını göstermiştir.</p>
				<p class="normal">Yeri gelmişken eklemek gerekir ki, Darwin doğal seçmenin kullanabileceği uygun değişimler ortaya çıkmasında (dolayısıyla evrimde) çaprazlanmanın da payı olduğunu söyler: </p>
				<p class="normal">“... Değişimlerin ya da bireysel farkların doğal seçmeyle büyük ya da küçük ölçüde biriktirilmesi ve böylelikle büyük ya da küçük ölçüde sürekli bir değişiklik sağlanması, karmaşık birçok rastlantıya –değişimlerin yararlı nitelikte olmasına, çaprazlanma özgürlüğüne, ülkedeki fiziksel koşulların yavaş değişmesine, yeni toplulukların göçüne, ve o ülkede değişen türlerle yarışa giren öbür canlıların özelliklerine– bağlıdır.”</p>
				</body>
</html>