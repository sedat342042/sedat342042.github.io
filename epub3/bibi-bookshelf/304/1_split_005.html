<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik1" id="calibre_toc_2">BİRİNCİ BÖLÜM<br class="chapter"/>
			    DARWIN’E VARAN BİRİKİM</h1>
<p class="normal">Yaratılış Dogması belirli bir toplumsal bilinç biçiminin ürünüdür. Bu dogma, 1) doğabilimsel bilgi eksikliği yüzünden; 2) değişegelmiş ve değişegidecek dünyada varlıklarını sürdürmek için değişmezliği savunan egemen ideolojilere uygun düşmesi yüzünden, uzun zaman ayakta kalır; yıkılması için yalnız belirli bir bilgi birikimi değil, devrimci burjuvazinin feodalliği alt edip baş feodal Kiliseyi ekonomik ve politik bakımdan etkisiz kılması da gerekir. Yaratılış Dogması’na karşı görüşler Büyük Fransız Devrimi’ni hemen izleyen yıllarda yaygın ve yoğun olarak dile getirilir. Buna epey şaşmış görünen Darwin der ki: </p>
				<p class="normal">“Bu, benzer görüşlerin hemen hemen aynı zamanda ortaya konmasına oldukça garip bir örnektir.”<sup class="calibre3"><a href="1_split_018.html#footnote-79215-5" id="footnote-79215-5-backlink">5</a></sup> XVI. ve XVII. yüzyıllarda yeni ülkeler açmak için uzun yolculuklar düzenlenir. Yeryüzünde bilinmedik insanlar, bilinmedik hayvan ve bitki türleri olduğu öğrenilir. Avrupalı bilginler bu yeni ve büyük âlemi Hıristiyan felsefesine sığdırmaya çabalar. Doğaya ilgi artar. Avrupa ülkelerindeki hayvan ve bitki varlığı titizlikle incelenir; dolayısıyla sistematik (canlıların sınıflanmasıyla ilgili yaşambilim dalı) gelişmeye başlar. XVIII. yüzyıl sona ererken bu çalışmalarda epey yol alınmıştır. Ve bu sırada, canlı biçimlerin çok değişken olduğu görülür; değişkenlik yüzünden türleri saptamak sık sık sorun olur. Örneğin, Linneaus (1707–1778) önceleri türleri değişmez ve kalımlı, bir türün bütün bireylerini de ta başlangıçta yaratılmış bir tek çiftin dölleri sayar. Ancak, sınıflamada karşılaştığı güçlükler yüzünden bu inancında şöyle bir değişiklik yapmak zorunda kalır: Tanrı’nın yarattığı, türler değil, cinslerdir. Cins <span class="ideitalik">(</span><span class="ideitalik">Genus), </span>sınıflamada, çok benzeşen türlerden oluşan topluluktur. Örneğin köpek <span class="ideitalik">(</span><span class="ideitalik">Canis familiaris), </span>çakal <span class="ideitalik">(</span><span class="ideitalik">Canis surem), </span>tilki <span class="ideitalik">(</span><span class="ideitalik">Canis vuipes), </span>kurt <span class="ideitalik">(</span><span class="ideitalik">Canis lupus), </span>CANİS cinsindendir. Bu türlerin çok benzeşen yanları, az benzeşen veya benzeşmeyen yanlarından daha az değişkendir. Veya, Darwin’in söyleyişiyle, “Türsel ıralar, cinsel <span class="ideitalik">(generic) </span>ıralardan daha değişkendir.”<sup class="calibre3"><a href="1_split_019.html#footnote-79215-6" id="footnote-79215-6-backlink">6</a></sup> Onun içindir ki Linneaus, Tanrı’nın yarattığı ilk örnekleri türsel ıralarda değil, cinsel ıralarda görmeye çalışır.</p>
				<p class="normal">Sınıflama çalışmaları ilerledikçe doğa bilginleri bu işin şu veya bu sınıflamacının keyfine göre değil de bir doğal sisteme göre yapılması gerektiğini söylemeye başlamışlardır. Bu doğal sistem yaratılış planına uygun olup onu göstermelidir. Gerçekte bu doğal sistemin anlamı şudur: Canlıların kökendeşliği, soydaşlığı ve evrim ilişkileri sınıflamacıların kafalarında yansımaktadır. Geçmişin evrim tanımaz yaşambilimcileri, başlangıçta bütün canlıları insan, hayvan ve bitki olmak üzere üçe ayırırlar; daha sonra, örneğin, insanı bir <span class="ideitalik">memeli </span>olarak sınıflar, ama apayrılığını belirtmek için memelilerin ayrı bir takımına <span class="ideitalik">(order) </span>veya daha ileri gidip ayrı bir altsınıfına <span class="ideitalik">(subclass} </span>koyarlar. Böylelikle insanın bütün canlılardan ayrı ve Tanrı’nın suretinde yaratıldığını söyleyen dogmaya uygun davranırlar; ancak, insanın öbür canlılarla ilişkilerini görmezden de gelemezler.</p>
				<p class="normal">Eski hayvan ve bitki kalıntıları (taşıllar, <span class="ideitalik">fossil</span>) insanların ilgisini öteden beri çekmiştir. Eskiler, genellikle, taşılların organik kökenli olduğunu görmeyip onları kendiliğinden ve inorganik maddelerden biçimlenmiş nesneler veya “taş eden” ruhların ve kendilerince uygun birer ad verdikleri bilinmedik güçlerin işleri sayarlar. Pitagoras (İ.Ö. V. yüzyıl) okulunda ve Aristoteles’te (İ.Ö. 384-322) taşılların organik doğasını biraz değerlendirme çabası görülürse de bunun arkası gelmez. Lieanda Vinci (1452-1519) zamanında, taşıl istiridyelerin vb. gerçekten yaşamış hayvanların kalıntıları olduğu bilinmektedir; ama bulundukları tortul kaya katmanlarının Nuh Tufanı sırasında biriktiği düşünülür. Öyle katmanlara ulu dağlar altında rastlanması, bu düşünüşü değiştirmeye yetmez. Taşıl ağaçlar da Nuh Tufanı’nın sürüklediği ağaçların kalıntıları sayılır.</p>
				<p class="normal">William Smith (1769-1839) yerbilimsel katmanlardaki taşılları titizlikle inceleyip derin (eski) katmanlardaki taşılların bugünkü canlılara az; yüzlek (yeni) katmanlardakilerin ise çok benzediklerini görür. Benzerlik, eskiden yeniye derece derece artar. Bu gözlem, organik evrim bakımından çok önemlidir.</p>
				<p class="normal">James Hutton (1726-1797) uzun gözlemlerden sonra, yerkabuğunun özelliklerini açıklayan birörneklilik veya birbiçimlilik ilkesini <span class="ideitalik">(uniformitarian principle) </span>formülleştirir. Bu ilkeye göre, Yer’in içinde ve üstünde ağır ağır işleyen etkenler, yerbilimsel zamanlar boyunca birbiçimli (birörnek) işleyegelmiştir. İç etkenler dağları oluştururken, dış etkenler aşındırır. Birbiçim yinelenen bu süreç dolayısıyla Hutton, “Başlangıç belirtisi de yok, bir son belirtisi de” der ve pek ağır işleyen bu etkenlerin yerkabuğunda yol açtığı büyük değişmelerin ancak pek uzun zamanlarda olabileceğini gösterir.</p>
				<p class="normal">Bu, Yer’in yaşı konusunu gündeme getirir. Daha önce her şeyin yaşı Kutsal Kitap’taki olaylara göre belirlenmiştir. Anglikan Kilisesi Başpiskoposu James Ussher (1581-1656), bu yolla, yaratılış tarihini İ. Ö. 22 Ekim 4004 olarak hesaplamıştır. Yerbilimsel verilere göre Yer’in çok çok daha yaşlı olmaksı gerekir. Bu, ilk bakışta sanıldığından çok daha önemlidir; çünkü organik evrim, etkileri ve sonuçları ancak çok uzun zamanda görülebilen bir süreçtir. Darwin şöyle yazar: </p>
				<p class="normal">“Türlerin değişmez ürünler olduğu inancı, dünyanın pek kısa bir tarihi olduğu düşünüldüğü sürece zorunlu olarak sürecekti. Artık geçmiş zamanın uzunluğu konusunda biraz bilgi edinmiş bulunuyoruz.”<sup class="calibre3"><a href="1_split_020.html#footnote-79215-7" id="footnote-79215-7-backlink">7</a></sup></p>
				<p class="normal">Georges Cuvier (1769-1832) yaşayan hayvanları incelemek için geliştirilmiş yöntemleri, tükenmiş (taşıl) hayvanları incelemek için kullanır; karşılaştırmalı anatomiyi taşıl hayvanlara uygulayıp onları Linneaus’un ilkelerine göre sınıflar, vb; böylece eskivarlıkbilimi (veya taşılbilim, <span class="ideitalik">paleontology) </span>sağlam temellere oturtur. Cuvier, sınıflamaya sınıftan daha genel bir kategori de ekler: Filum <span class="ideitalik">(Phylum: </span>Yunanca boy [kabile] anlamındaki phylon sözcüğünden). Filum, vücutları aynı genel plana uyan bütün hayvanları içerir. Örneğin, memeliler, kuşlar, sürüngenler, ikiyaşayışlılar (kurbağalar ve semenderler), balıklar, omurgalı oldukları vb. için hepsi bir ve aynı filumda toplanır. Cuvier’nin incelediği taşıl hayvan örnekleri, yaşayan türler ve cinsler arasında yoktur, ama hepsi, hiç bilinmedik filumlara değil, tersine, bilinen filumlardan birine tıpatıp uyarak genel yaşam şemasında bütünleyici bir parça gibi yer alır. Cuvier bunun evrimle ilişkisini görmez; James Hutton’ın birbiçimlilik ilkesini de değerlendiremez; William Smith’in gözlediği olguyu, birbirini izleyen yerbilimsel katmanlardaki veya dönemlerdeki taşıl canlıların azar azar birbirine değişerek günümüz canlılarına daha benzer olduklarını da evrimle ilişkili görmez; onları birbirini izleyen yaratılışların ürünleri sayıp âfetler <span class="ideitalik">(catastrophe) </span>ile yok olduklarını ileri sürer. Böylece, “bir kez yaratılış, bir kez tufan” biçimindeki dogmayı, “birçok kez yaratılış, birçok kez âfet” biçimine sokar. 1830’da Charles Lyell’in ünlü yapıtı <span class="ideitalik">The Principles of Geology </span>(Yerbilim İlkeleri) yayımlanınca Cuvier’nin Âfetler Teorisi yıkılır.</p>
				<p class="normal">Yerbilim epey hızlı gelişip XVIII. yüzyıl sonunda uygulamaya elverecek olgunluğa ulaşır. Darwin doğduğunda (1809) İngiltere’nin, 1824’te Almanya’nın yerbilimsel haritalarını çıkarma işi bitirilmiştir. Yerbilimsel katmanların ilişkin <span class="ideitalik">(relative; </span>burada, yerbilimsel olgularla ilişkili) yaşları hesaplanabilir. Artık Yer’in yüz milyonlarca yıl yaşlı olduğu bilinmektedir.</p>
				<p class="normal">Öte yandan, biçimbilimsel <span class="ideitalik">(morphological) </span>ve anatomik bilgi birikimi birtakım genellemelere varır. Geoffroy Saint-Hilaire (Etienne, 1772-1844), organik düzenlenişte plan birliği teorisiyle şunu ileri sürer: Bütün hayvanlar, eşit sayıdaki aynı öğelerden ve aynı eklenmelerle oluşmuştur. Örnek: Yarasa kanadı, yunus yüzgeci, at ön bacağı, maymun ve insan kolu, hepsi de eşit sayıdaki kemiklerden ve aynı eklenmelerle oluşmuştur. Biçim ve büyüklük bakımından farklı olsalar da, uyuşan bu parçaların aynı değişmez sırayla eklenmeleri gerekir. Geoffroy’a göre doğa birdenbire sıçramalar yapmaz; dolayısıyla, belirli bir türde işe yaramayan organlar bile, aynı familyanın başka türlerinde önemli görevleri varsa, genel yaratma planının sürekliliğini tanıtlayan güdüklükler olarak alıkonurlar, vb. Geoffroy genel yaratma planının sürekliliğine inanır; ancak, yaşam koşulları dolayısıyla aynı canlı biçimlerin ta başlangıçtan beri süregelmediğine de inanır. Görülüyor ki canlıların kökendeşliği ve evrim ilişkileri anatomicilerin de kafalarında, gene Yaratılış Dogması’na bağımlı biçimde, yansır.</p>
				<p class="normal">Mikroskobun bulunmasıyla canlılar âleminin çıplak gözle görülemeyen yanları aydınlanmaya başlar. Göze (hücre) görülür. Hayvan veya bitki, yalınkat veya karmaşık bütün canlıların ana yapı taşı gözedir. Tek gözeli canlılar da vardır. Canlı en iri birey bile yaşama tek gözeyle başlar. Yaratılış Dogması’na göre canlılar âleminin dışında ve üstünde tutulan insan da, bir erkek üreme gözesi <span class="ideitalik">(</span><span class="ideitalik">sperma) </span>ile döllenen bir dişi üreme gözesinin (yumurta gözesi, <span class="ideitalik">ovum) </span>bölünerek çoğalmasıyla oluşur.</p>
				<p class="normal">Buffon (1770-1778) organik evrimi açıkça dile getirir. Ona göre, türler değişmez değildir, eskiden yaşamış yalınkat biçimlerden gelmiştir. Yalnız, Buffon bu gelişmenin nedenleri ve yolları üzerinde durmaz.</p>
				<p class="normal">Buffon’a dayanarak bilimsel anlamda ilk organik evrim teorisini Lamarck (1744-1829) geliştirir. Lamarck’a göre hayvanlardaki bütün organlanma ve farklı organların oluşması şu dört yasayla açıklanır:</p>
				<p class="normal">1- Yaşam, canlı her vücudun oylumunu sürekli artırıp parçalarını kendi çizdiği sınıra dek büyütmeye eğilimlidir.</p>
				<p class="normal">2- Bir hayvan vücudunda yeni bir organ doğması, yeni ve sürekli bir gereksemenin ve o gereksemeden ileri gelen yeni bir devinimin sonucudur.</p>
				<p class="normal">3- Organların gelişmesi ve işe yararlığı, kullanılmalarıyla her zaman doğru orantılıdır.</p>
				<p class="normal">4- Bireylerin organlaşmasında yaşamları boyunca edinilmiş, saklanmış veya değişmiş her şey korunup o bireylerden türeyen yeni bireylere iletilir.</p>
<p class="normal">Bunlar, sırasıyla, l) Evrim belirli bir yönde ilerler; 2) Yeni gereksemeler yeni organlar türetir; 3) Kullanılan organlar gelişir, kullanılmayanlar körelir; 4) Sonradan edinilmiş ıralar döllere iletilir, biçiminde kısaltılabilir.</p>
				<p class="normal">Darwin şöyle yazmıştır: Lamarck, “Değişiklik geçirme yollarını kısmen fiziksel yaşam koşullarının doğrudan etkisinde, kısmen de bugün var olan biçimlerin çaprazlanmasında, ve büyük ölçüde de parçaların ve organların kullanılmasında ve kullanılmamasında, yani, alışkanlığın etkilerinde aramaktadır. Doğadaki bütün güzel uyarlanmaları <span class="ideitalik">(adaptation) </span>–zürafanın yüksek ağaçların sürgünlerini yemek için uyarlanmış o uzun boynu gibi– bu etkene yorar görünmektedir. Ama Lamarck bir ilerleyen gelişim (evrim) yasası olduğuna da inanıyordu; ve bu yasaya göre, bütün canlı biçimler gelişme eğiliminde olduğundan, bugünkü basit canlıların varlığını açıklamak için, böyle biçimlerin bugün de kendiliğinden türemekte olduğunu öne sürüyordu.”<sup class="calibre3"><a href="1_split_021.html#footnote-79215-8" id="footnote-79215-8-backlink">8</a></sup></p>
				<p class="normal">Yaşambilimde kendiliğinden türeme veya doğma <span class="ideitalik">(</span><span class="ideitalik">generatio spontanea) </span>veya cansızdan doğma <span class="ideitalik">(ahiogenesis) </span>teorisinin başlangıcı Aristoteles’ten çok gerilerde olması gerekir. Yukarı canlılar tanrısal bir yaratma ürünü sayılmışsa da, aşağı canlıların kendiliğinden (cansız maddeden) türediği veya doğduğu çok uzun zaman düşünülmüştür. Bu teori gerçek (ama eksik) gözlemlere dayanır: Örneğin, çürüyen et kurtlanır.</p>
				<p class="normal">Francesco Redi (1626-1697), 1668’de, birçok kaba et parçaları koyup kapların kimilerini tülle sarar, kimilerini de açık bırakır. Yalnız açık kaplardaki etler kurtlanır, Redi, kurtların çürüyen etten değil, sineklerin ete bıraktığı yumurtalardan doğduğu sonucuna varır. Sinekler olmaksızın, et nice çürürse çürüsün, kurtlanmaz. Deneyler Redi’yi doğrular. Bunun üzerine çıplak gözle görülen canlıların cansızdan türediği inancı yıkılır. Mikroskop bulununca, mikroskobik canlıların varlığı öğrenilir. Bu kez onların cansızdan doğduğu öne sürülür. Lazzaro Spallanzani (1729-1799) bundan kuşkulanır; 1765’te, birtakım kaplara et suyu koyup kapların yarısını açık bırakır; öbürlerini ise, et suyunu iyice kaynattıktan sonra sıkıca kapar. Açık kaplardaki et suyu bozulur (onlarda mikroskobik canlılar ürer), kapalı kaplardaki et suyu bozulmaz. Buna benzer deneylere karşın, cansızdan canlı doğduğu inancı tümüyle yıkılmaz. Kaplardaki et suyunu kaynatıp kapamanın –havayla ilişkisiz kılmanın– bir “yaşamsal ilke”yi öldürdüğü ileri sürülür.</p>
				<p class="normal">Louis Pasteur (1822-1895), 1862’de, içine hava girebilen, ama toz ve mikroorganizma giremeyen bir kapta et suyunun bozulmadan kaldığını gösterip bu yaşamsal ilke varsayımını çürütür. Böylece, dünyamızdaki evrimin belirli bir aşamasından beri, canlının ancak canlıdan doğduğu, cansızdan canlı doğmadığı kesinlik kazanır.</p>
				<p class="normal">Darwin, Pasteur’ün kesin deneyinden önce, abiogenesis için şöyle der: </p>
				<p class="normal">“Bilim bu inancın doğruluğunu şimdiye dek sınayamadı, söz geleceğindir. Teorimizde, aşağı organizmaların sürekli varlığı, hiçbir güçlük çıkarmaz.”<sup class="calibre3"><a href="1_split_022.html#footnote-79215-9" id="footnote-79215-9-backlink">9</a></sup> Çünkü onun teorisinde “ilerleyen evrim” kavramına yer yoktur.</p>
				<p class="normal">Görülüyor ki, canlı yalnız canlıdan doğduğuna göre, organik evrimi açıklamak için “yeryüzünde yaşam nasıl başladı?” sorusunu yanıtlamak gerekmez.</p>
				<p class="normal">Yaşambilim, Darwin ve Pasteur ile gerçekten bilim olur.</p>
				<p class="normal">Darwin’in “Doğal Seçme” <span class="ideitalik">(Natural Selection) </span>adını verdiği olgu bile, XVIII. yüzyılda ve XIX. yüzyıl başlarında, olumsuz yanıyla, “Doğal Ayıklanma” <span class="ideitalik">(Natural Elimination) </span>olarak kavranır. Koşullara uyarlanmamış türlerin tükendiği bilinir. Seçme-seçilme varsa, onlarla birlikte ayıklama-ayıklanma da vardır. Ayıklama-ayıklanma tükenmeye yol açar; seçme-seçilme ise yaşatkandır. Bu olumlu yan, Darwin’den önce gereği gibi görülebilmiş değildir.</p>
				<p class="normal">Demek ki Darwin’den önce, uygun tarihsel ve toplumsal koşullarda, canlılar âlemi epey tanınır; canlıların yapılarıyla ilgili bilgiler birtakım genellemelere elverir; yerbilimsel evrim, geçmiş zamanın uzunluğu, tükenmiş canlıların ardışımı gösterilir; işlemez de olsa bir organik evrim teorisi geliştirilir; doğal seçme olumsuz yanıyla kavranır. Eksik olan, bütün bu bilgiler ve bulgular üzerine kurulu, işleyen bir organik evrim teorisidir. Başka bir söyleyişle, bir Darwin beklenmektedir.<span> </span></p>
				</body>
</html>