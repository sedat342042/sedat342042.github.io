<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik1" id="calibre_toc_9">SEKİZİNCİ BÖLÜM<br class="chapter"/>
				  BİLİMSEL İLERLEME NELER GÖSTERDİ?</h1>
<p class="normal">Bu kısa bölüm yazılmasaydı “Darwin ne yaptı?” sorusu eksik yanıtlanmış olurdu; çünkü buraya dek anlatılanlar özellikle Darwin’den öncesi ve Darwin’in çağı ile ilişkilidir. Sonraki bilimsel ilerleme neler gösterdi?</p>
				<h2 class="h2baslik" id="calibre_toc_52">BİR TUFAN ÖYKÜSÜ</h2>
				<p class="normal">Arkeoloji, daha Darwin’in gününde, <span class="ideitalik">Tevrat</span>’taki Nuh Tufanı öyküsünün maddesel kaynaklarını ortaya çıkarır.</p>
				<p class="normal">Hormuzd Rassam (1826-1910) Mezopotamya’da yaptığı kazılarda bir saray kitaplığı bulur (Ninive, 1853). Böylece, çivi yazılı binlerce tabletle birlikte Gılgamış Destanı’nın büyük bir bölümü de gün ışığına çıkar.</p>
				<p class="normal">George Smith (1840-1876) 1872’de Gılgamış Destanı tabletlerini okurken bir tufan öyküsüne rastlar. Yalnız, tabletler eksiktir. Smith 1873’te Ninive’ye gidip eksik tabletleri bulmayı başarır. Bu tufan öyküsünün kahramanı Utnapiştim’dir. Utnapiştim’in Gılgamış’a anlattığı tufan öyküsü, gemiye binişten geminin karaya oturmasına dek, akışı ve ayrıntılarıyla, <span class="ideitalik">Tevrat’</span>takinin özgünüdür.</p>
				<p class="normal">Dicle ve Fırat ırmakları Mezopotamya’ya can vermiş ve zaman zaman taşarak bu ülkeden can almıştır. Her taşkın ardında bir kil katmanı bırakır. Mezopotamya’daki kazılarda rastlanan kil katmanları, ülkenin büyük taşkınlara uğradığını göstermiştir. Charles Leonard Wooley (1880-1960) Ur’daki kazılarda, toprak yüzünden on iki metre derinde, yaklaşık iki buçuk metre kalınlığında bir kil katmanı bulur. İnsan elinden çıkmış hiçbir nesne izi taşımayan bu katman, çok büyük bir taşkının kalıntısıdır. Utnapiştim’in “Tufandan tanrılar bile korkup göğün en yüksek katına kaçtılar<span class="ideitalik">”</span><sup class="calibre3"><a href="1_split_107.html#footnote-79215-94" id="footnote-79215-94-backlink">94</a></sup> diye anlattığı taşkın o olmalıdır. Anılan kil katmanı İ.Ö. yaklaşık 2800’e tarihlenmiştir. J. Ussher’a göre Nuh Tufanı İ.Ö. 2349’da olmuştur.</p>
				<p class="normal">Böylece Nuh Tufanı söylencesinin Mezopotamya’daki korkunç bir taşkından kaynaklandığı ortaya çıkar. Bu, besbelli çok can almış, yerel bir taşkındır. Yeryüzü büyük âfetler görmüşse de yerbilimin birbiçimlilik ilkesi yürürlükte kalmış ve Darwin’in dediği gibi “dünyayı tümüyle ıssız bırakmış hiçbir tufan olmamıştır.”<sup class="calibre3"><a href="1_split_108.html#footnote-79215-95" id="footnote-79215-95-backlink">95</a></sup></p>
				<h2 class="h2baslik" id="calibre_toc_53">BİLİM GEZEGENİMİZİ YAŞLANDIRIYOR</h2>
				<p class="normal">Bilimsel ilerleme etkinışınlı <span class="ideitalik">(radioactive) </span>maddelerde geçmiş zamanın uzunluğunu ölçmek için şaşmaz bir zamanölçer bulur. Etkinışınlı maddelerin atomları kendiliğinden enerji ve atomaltı (temel) parçacıklar salarak bozunur. Bozunmanın kendisi ve hızı sıcaklık, basınç gibi dış etkilerle değişmez. Etkinışınlı bir maddenin yarısı, o maddeye özgü belirli bir sürede bozunur. Bu süreye yarıömür veya yarılanma süresi denir. Bilinen etkinışınlı maddelerin yarılanma süreleri saniyenin milyarda biri ile 10<sup class="calibre3">16</sup> (1’in sağına 16 sıfır yazınız) yıl arasında değişir. Doğal etkinışınlı maddelerden Uranyum 238’in yarılanma süresi dört buçuk milyar yıldır. Her dört buçuk milyar yılda Uranyum 238 atomlarının yarısı bozunup kurşuna dönüşür. Normal kurşundan farklı olan bu kurşunun, arta kalan Uranyum 238’e oranı, bozunmanın kaç yıl önce başladığını gösterir. Yer’in bu yolla hesaplanan yaşı yaklaşık 4.6 milyar yıldır. Etkinışınlı başka maddelere göre yapılan hesaplar da buna çok yakın sonuçlar vermiştir. Böylece bilim, J. Ussher’ın <span class="ideitalik">Tevrat’</span>a<span class="ideitalik">, </span>dayanarak hesapladığı yaratılış tarihine göre gezegenimizi 766.666 kat yaşlandırmıştır.</p>
				<p class="h1baslik">SOYLU YERBİLİM DARWIN’İ YANILTMAZ</p>
				<p class="normal">“Soylu yerbilim, belgelerin aşırı eksikliğinden ötürü görkeminden yitiriyor”<sup class="calibre3"><a href="1_split_109.html#footnote-79215-96" id="footnote-79215-96-backlink">96</a></sup> der Darwin. Bu, yerinde bir çeşit yakınmadır; çünkü yerbilimsel belgeler (taşıllar) organik evrimin doğrudan kanıtıdır ve Kambriyum oluşumlarının altında taşıl içeren katmanlara rastlanmış değildir.</p>
				<p class="normal">Taşıl belgelerin yaklaşık 600 milyon yıl önce alt Kambriyum’da birdenbire sayılabilecek biçimde ortaya çıkması, evrimcileri yakın zamanlara dek tedirgin eder. Bilinen taşıl belgeler, örnekleri bugün de yaşayan başlıca omurgasız hayvan filumlarıyla, birdenbire başlar. Gerçekten taşıl olduğu ve Kambriyum öncesinden kaldığı kanıtlanmış taşıl bilinmez.</p>
				<p class="normal">Sonra durum değişir. Örneğin Avustralya’da Kambriyum’dan önce oluşmuş 750 milyon yıllık kayaçlarda derisidikenli (denizkestanesi, denizyıldızı, denizhıyarı, vb.) ve halkalıkurt <span class="ideitalik">(annelid) </span>taşılları bulunur. Daha da önemlisi artık gün ışığına çıkarılmış belgeler 3 milyar yıldan eskidir ve çoktur. Bunlar bakteri ve mavi-yeşil suyosunu (alg) taşıllarıdır. Dolayısıyla, yeryüzünde yaşamın yaklaşık 4 milyar yıl önce başlamış olabileceğini düşünmek için sağlam gerekçe vardır.</p>
				<p class="normal">Kambriyum’dan sonra oluşmuş kayaçlardaki bulgular, organik evrimin yakın tarihini daha da aydınlatır ve yanıtlanması gereken yeni sorular doğar. Ancak, bütün yerbilimsel belgeler gezegenimizin organik evrimi yaşadığına tanıklık eder.</p>
				<h2 class="h2baslik" id="calibre_toc_54">DOĞAL SEÇME ARTIK TEORİ DEĞİLDİR</h2>
				<p class="normal">Gece kelebekleri gündüz kelebeklerinden epey farklı böceklerdir; gövdeleri daha tıknazdır; soluk renkli kanatları daha küçüktür. Bu kelebekler bir yere konunca kanatlarını gündüz kelebekleri gibi sırtlarında birleştirip dik tutmazlar, kondukları yüzeye paralel konumda ve gövdelerini örter biçimde katlar veya iki yana uzatırlar; gece uçarlar ve gündüz bir yere konup dinlenirler; demek ki gündüzleri açıkta ve korunmasızdırlar; onun için kanatlarının rengi ile konakladıkları yüzeyin rengi nice iyi uyuşursa, böcekçil kuşlardan ve başka hayvanlardan onca iyi gizlenmiş olurlar. Konakları ağaç gövdeleri, kayalar vb.’dir.</p>
				<p class="normal">Büyük Endüstriyel Devrim Darwin’in ülkesinde, XVIII. yüzyılda başlar. Bu devrimin sonuçlarından biri, is ve kurum yüzünden çevre kirlenmesidir. Endüstri bölgelerinde gece kelebeklerinin bütün konakları kirlenip kararır.</p>
				<p class="normal"><span class="ideitalik">Biston betularia </span>adlı gece kelebeği, anılan kirlenmeden önce açık ve soluk renklidir. Koyu renkli ilk <span class="ideitalik">Biston betularia </span>1848’de gözlenir. Bugün, kimi bölgelerde bu kelebeklerin yüzde 90’dan çoğu koyu renklidir. İngiltere’de gece kelebeği türlerinin 70’ten çoğu açık renklerini değiştirip koyu renkli olmuşlardır. ABD’de ve endüstrileri erken gelişmiş başka ülkelerde de onlarca gece kelebeği türü böyle renk değiştirmiştir. Kirlenmemiş bölgelerde böyle bir gelişme görülmez; çünkü oralarda soluk renkli gece kelebekleri kondukları yüzeye uyan renkleriyle böcekçil kuşların gözünden kaçmakta, kirli bölgelerde ise bunun tersi olmaktadır. Burada gözler önünde gelişen bir yaşambilimsel uyarlanma söz konusudur. Bu uyarlanma, doğal seçmenin renkle ilişkili kalıtsal ıralarla iş görmesinin sonucudur.</p>
				<p class="normal">Renge bağlı uyarlanmanın başka hayvanlar için de geçerli olduğu laboratuvar deneyleriyle gösterilmiştir. Darwin’in Maderia’daki böceklerin ya çok iyi gelişmiş güçlü kanatlı ya da kanatsız olmaları üzerine söyledikleri de laboratuvar koşullarında doğrulanmıştır.</p>
				<p class="normal">Zamanla birçok böcek türü böcekkıranlara <span class="ideitalik">(insecticide), </span>birçok bakteri antibiyotiklere bağışıklık kazanmıştır. Bu canlılarla savaşabilmek için durmadan yeni böcekkıranlar ve antibiyotikler türetip üretmek gerekiyor.</p>
				<p class="normal">Görülüyor ki doğal seçme artık teori değildir, gözlenmiş ve varlığı deneylerle kanıtlanmış bir olgudur. Doğal seçme, bugünkü geliştirilmiş organik evrim teorisinin tabanıdır ve yaşambilimin birleştirici öğesidir.</p>
				<p class="normal">Eşeysel seçmeye gelince, Darwin’den sonraki yaşambilimciler bu teori üzerinde pek az durmuşlardır.</p>
				<p class="normal">Kimi yabanıl hayvan topluluklarında eşeysel seçme gerçekten oluyor mu? Bu soruyu olumlu yanıtlamak için, önce, doğal koşullarda dişilerin belirli erkekleri seçtikleri; sonra, seçilen erkeklerin ortalamadan daha çok sayıda döl bıraktıkları gösterilmelidir. Bunu başarmak, olanaksız değilse, pek çetin bir iştir. Belki de bu yüzden, belirli bir yabanıl hayvan topluluğunda eşeysel seçmenin işlediği böyle gösterilebilmiş değildir. Genel gözlemlere göre doğal koşullarda eşeysel seçme olasıdır.</p>
				<p class="normal">Ancak, belirli laboratuvar deneyleri, örneğin meyve sineği <span class="ideitalik">(Drosophila subobscura) </span>ile yapılmış deneyler, eşeysel seçmenin işlediğini doğrulamıştır.</p>
				<p class="normal">Demek ki, eşeysel seçme, geçerliği bugün de süren bir teoridir.</p>
				<h2 class="h2baslik" id="calibre_toc_55">İNCE YAPI VE METABOLİZMA</h2>
				<p class="normal">Darwin birtakım fizyolojik olguları anıp onlardan insanla aşağı hayvanların ince (kimyasal) yapı bakımından da pek benzer oldukları sonucunu çıkarır. Amacı onların ortak bir kökenden gelmenin izlerini ince yapılarında da taşıdıklarını kanıtlamaktır. Ve Darwin’in yapabildiği, doğrudan doğruya gösterilmesi gereken bir olguyu böyle, nedeni sonuçlarıyla aydınlatmak gibi bir yol izleyerek öngörmektir.</p>
				<p class="normal">Bilimsel ilerleme bu sorunu çözmüştür:</p>
				<p class="normal">Proteinler bütün canlılar için zorunlu maddelerdir. Her türlü canlı gözenin ana yapısı proteinlerden oluşur. Proteinlerin yapı taşları amino asitlerdir. Doğal ürünlerde 23 amino aside rastlanır ve bunların 20’si doğal proteinlerin yapısında yer alır. Kaba bir tanımla proteinler amino asitlerden oluşmuş uzun molekül zincirleridir ve olağanüstü çeşitlidir; çünkü, örneğin 19 amino asit, her biri zincirde bir kez yer alsa bile, sıralanışları değişerek, l’den 19’a değinki sayıların çarpımına eşit sayıda (yaklaşık 120 bin milyar) farklı protein türetebilir (kimyasal yapı bakımından her bireyin tek veya eşsiz olduğunu anımsayınız).</p>
				<p class="normal">Amino asitlerin iki serisi vardır: Sol elli amino asitler (L-amino asitler) ve sağ elli amino asitler (D-amino asitler). Bu iki serideki amino asitlerin yapılış bakımından biricik farkları, birbirlerinin aynadaki görüntüleri gibi olmalarıdır. Her sol elli amino aside karşılık bir sağ elli amino asit vardır. Canlı dokularda yalnız sol elli (L) amino asitler bulunur. Yeryüzünde yaşam nasıl doğmuş olursa olsun, doğuş sürecinde sol elli amino asitler yer almıştır. Bu bir rastlantıdır. Yaşam sağ elli amino asitlerle de doğabilirdi. Bu, kimyasal bakımdan olanaklıdır. Yalnız, yaşam hem sağ hem sol elli amino asitlerle doğamazdı; çünkü sol elli bir amino asit sağ elli bir amino asitle birleşince eller aynı yana gelir ve bu yüzden protein oluşumu için gerekli zincirleme bağlanış sağlanamaz.</p>
				<p class="normal">Canlı dokularda, genellikle, belirli organik maddelerin hep belirli bir serisi bulunur. Örneğin canlı dokulardaki basit şekerlerin hepsi sağ ellidir. Canlılar dokularında bulunmayan organik madde serilerinden yararlanamaz.</p>
				<p class="normal">B vitaminleri bütün canlı gözeler için yaşamsaldır. Bitki ve hayvan gözeleri ve bakteriler, koenzimler olmadan sağ kalamaz.</p>
				<p class="normal">Canlılardaki bu kimyasal yapı ortaklığının kökeni geçmiştedir. Eskicanlı kimyası <span class="ideitalik">(paleobiochemistry), </span>3 milyar yıllık suyosunu ve bakteri taşıllarında bile bugünkü canlılarda olmayan hiçbir kimyasal bileşik bulamamıştır.</p>
				<p class="normal">Yaşama döllenmiş bir yumurta gözesiyle başlayan canlı, bu gözenin bölünerek çoğalmasıyla olgunluk döneminde en çok gözeli ve en kütleli durumuna erişir. Bu sürece büyüme denir. Öte yandan, her canlı, tek gözeli durumundan sonra belirli evrelerden geçer. Örneğin insan, sırasıyla embriyon, dölüt, bebek, çocuk, yeniyetme ve ergin olur. Canlıların böyle evrelerden geçmelerine gelişme (gelişim) denir. Canlılar büyüme, gelişme ve üreme için madde ve enerji gerekser. Dış ortamdan bu amaçla alınan maddelerin gözelerde kullanılıp değerlendirilmesine, bütün ayrıntılarıyla birlikte, metabolizma denir. Ve metabolizma, bir bakteriden en iri hayvan olan gök balinaya <span class="ideitalik">(Balaenoptera musculus) </span>dek, bütün canlılarda, küçük farklarla aynı yolları izler. Metabolizmadaki kimyasal tepkimeler sırasında enerji aktarımı, bütün canlılarda ATP (adenozin trifosfat) aracılığıyla olur.</p>
				<h2 class="h2baslik" id="calibre_toc_56">ORGANİK EVRİMİN GÖRÜNMEZ YÜZÜ</h2>
				<p class="normal">Darwin’in organik evrim teorisinde evrim yalnız görünür yüzüyle vardır. Evrimin görünmez yüzü nasıldır? Açıkça sorulursa, canlıların kendilerini canlı kılan, biçimlenmelerini ve uyarlanmalarını belirleyen, ıralarını döllerine aktarıp soylarını sürdürmelerini sağlayan en ince yapılarında evrim nasıl işliyor? Darwin bu soruyu yanıtlamadığı için teorisinin eksik, daha doğrusu yarım olduğunu bilir. Günümüzün gelişmiş organik evrim teorisi evrimin görünmez yüzüne de ışık tutar ve denebilir ki, Darwin’in teorisine başlıca üstünlüğü veya ondan başlıca farkı budur.</p>
				<p class="normal">Bezelyeleri melezleyerek yaptığı çalışmalarla çağdaş genetiğin kurucusu olan Mendel’in en önemli bulgularından biri şudur: Her ıra, örneğin renk, biri anadan, öbürü babadan gelen iki etkenle denetlenir.</p>
				<p class="normal">Bu etkenlere daha sonra gen adı verilir. Belirli bir ırayı denetleyen bir genin farklı biçimlerine alel (allel) denir. Bezelyelerde tohum rengi geninin biri sarı, öbürü yeşil tohumlar için olmak üzere iki aleli vardır. Melez olmayan sarı tohumlu bitkilerin genleri SS, gene melez olmayan yeşil tohumlu bitkilerin genleri ss ile gösterilebilir. Biri anadan, öbürü babadan geleceğine göre melezlerdeki genler Ss’dir. Melezlerin tohumları sarı olur; çünkü sarılık aleli, yeşillik alelinin etkisini bastırır. Bundan ötürü sarılık aleline başat <span class="ideitalik">(dominant)</span>, yeşillik aleline çekinik <span class="ideitalik">(recessive) </span>denir. (Gerçekte başat ve çekinik olan ıralardır.) Melez (sarı) tohumların ekimiyle yetiştirilen bezelyelerin kimileri sarı, kimileri yeşil tohum verir. Bu, anadan ve babadan gelen genlerin melezlerde birbiriyle ayrılmaz biçimde birleşmeyip veya kaynaşmayıp bağımsız varlıklarını koruduğunu gösterir.</p>
				<p class="normal">Sarılık aleli (S) ile yeşillik aleli (s) üç türlü buluşur: SS, Ss, ss. Bunlardan SS tohumda sarılığa yol açar. S başat olduğu için Ss de öyledir, ss ise yeşilliğe yol açar. Görüldüğü gibi SS ile Ss bir değildir, ama yol açtıkları ıra (sarı renk) birdir. Demek ki görünür ıralarına bakılarak bir bezelye bitkisinin gensel yapısı belirlenemez. Bu örnek genelleştirilerek, bir canlının birçok gen içeren ve görünmeyen yapısına (genetik yapısına) genotip, görünür ıralarla biçimlenmiş yapısına fenotip denir. Fenotipleri bir olan bireylerin genotipleri farklı olabilir.</p>
				<p class="normal">Genler tespih taneleri gibi sıralanıp kromozomları oluşturur. Kromozomların yeri göze çekirdeğidir. Göze dinlenirken (bölünerek çoğalma etkinliği göstermezken) ve göze bölünmesi sırasında kromozomların görünüşleri değişir. Kromozomlar tek tek göründükleri evrelerde iplik parçaları gibidir. Bölünme etkinliği sırasında göze çekirdeği erir, kromozomlar uzunlamasına ikiye bölünür ve sayıları iki kat olur. Sonra bunların yarısı gözenin bir yanına, yarısı öbür karşıt yanına çekilir ve çevrelerinde çekirdek zarı belirir. Göze bu iki çekirdek arasından bölünür. Böylece kalıtsal yapıları özdeş iki göze doğar. Büyüme ve yıpranmış dokuların onarımı gözelerin böyle bölünmesiyle olur.</p>
				<p class="normal">Kromozom sayısı türden türe değişir, insanda her biri on binlerce gen taşıyan 23 çift kromozom vardır.</p>
				<p class="normal">Epey farklı bir bölünmeyle doğan üreme gözelerinde (spermada ve yumurta gözesinde) kromozom sayısı yarıya indirilmiş durumdadır. Dolayısıyla döllenmiş yumurta gözesinde normal sayıda kromozom bulunur. Bunların yarısı anadan, yarısı babadan geldiği için yeni genotipte ana ve baba payı eşittir.</p>
				<p class="normal">Bütün canlılarda kromozomların ana oluşturucusu DNA’dır (dezoksiribonükleik asit). Olağanüstü uzun DNA molekülleri sağa burulmuş bir ip merdivene benzer. Basamak uçları belirli şeker ve fosfat bileşikleriyle bağlanmıştır. Basamaklar adenin, guanin, sitozin ve timin adı verilen bileşiklerden yapılmıştır. Bunlar A, G, S ve T ile gösterilir. Bu bileşiklerin kimyasal ilgilerinden ötürü bir basamağın yarısı A ise karşı yarısı T olur. Dolayısıyla bu ikisi basamaklarda A-T ve T-A biçiminde yer alır. G ile S de, onlar gibi, G-S ve S-G konumlarındadır. Bu dört basamak oluşturucu, kimyasal bakımdan zayıf bağlarla tutunur. DNA (kromozom) uzunlamasına bölününce, tekli iki sarmal ortaya çıkar. Bunlar ancak ayrıldıkları tekli sarmalın özdeşi olan bir tekli sarmalla birleşip ikili bir sarmal (DNA) oluşturabilir. Gene bütün canlılarda bulunan RNA’nın (ribonükleik asit) da işe karıştığı fizyolojik olaylar öyledir ki, gözedeki maddelerden her tekli sarmalın bütünleyicisi yapılır. Tekli sarmallar belirleyici kalıplar gibi iş görür. Bölünmeyle bir kromozomdan özdeş iki kromozom doğması böyle olur.</p>
				<p class="normal">Genler DNA veya kalıtım maddesi parçalarıdır. Canlı gözelerde bütün proteinlerin üretimi genlerle yönetilir.</p>
				<p class="normal">Mendel’in bulgusu, her ıranın iki genle denetlenmesi, evrensel değildir. Bir ıra için ikiden çok alel olabilir. Kimi ıralar birçok genle denetlenir. Kromozomlarda “sıçrayan” (yer değiştiren) genler de vardır. Röntgen ışınları, etkinışınlı maddelerin yaydığı ışınlar, kimi kimyasal etkenler gen yapısında değişmeye yol açabilir. Böyle birdenbire ortaya çıkan değişmelere mutasyon <span class="ideitalik">(mutation) </span>denir. Mutasyonların çoğu zararlıdır. Yalnız kalıtsal ve uygun mutasyonlar evrimde etkili olabilir. Göze bölünmesi sırasında her kromozom çifti arasında çeşitli biçimlerde bağlantılar kurulur ve gen alışverişi olur. Demek ki kromozomlar değişmez birimler değildir.</p>
				<p class="normal">Bilindiği gibi A ve a gibi iki alel üç türlü düzenlenir veya üç genotip üretir: AA, Aa, aa. Böyle bağımsız iki alel çiftinin düzenlenişi 3<sup class="calibre3">2</sup> = 3x3 = 9 türlü olur. İnsanda 23 çift kromozom bulunduğu için, 23 çift bağımsız alel çeşidi bulunabilir. Yalnız bu bile, rastlantıya bağlı 3<sup class="calibre3">23</sup> genotipe yol açar. Her insan kromozomu çiftinde on binlerce gen olduğu, üstelik her bireyde kromozomlardan yarısının anadan, yarısının babadan geldiği düşünülürse, her insanın genetik bakımdan niçin tek veya eşsiz olduğu (olabildiği) kolayca anlanır. Böylece, Darwin’in değişim <span class="ideitalik">(variation) </span>diye adlandırdığı bireysel farkların nedenleri de kavranmış olur.</p>
				<p class="normal">Yaşambilimcilerin kullandıkları bir terim var: <span class="ideitalik">Genetik şifre </span>veya <span class="ideitalik">code </span>sözcüğü dilimize <span class="ideitalik">kod </span>biçiminde girmiş sayılırsa <span class="ideitalik">genetik kod. </span>Bu, çok bilinçli türetilmiş bir terimdir. Nedir genetik kod? Yabancısı olmadığımız dört harf var: A, G, S, T. Bu dört harfle nice kalıtsal bilgi iletilebilir. Bu dört harf, ikişerli 16 türlü düzenlenebilir: AA, AG, AS, AT, GA, GG, GS, GT, SA, SG, SS, ST, TA, TG, TS, TT. Ve bu dört harf, üçerli 64 türlü düzenlenebilir. Bu 64 düzenlenişin her biri bir sözcük sayılsın. Bu 64 sözcükle iletilebilecek bilgi sayısı, l’den 64’e değinki sayıların çarpımına eşittir. Yapısı ve işleyişi ile genetik kod böyledir. Bu biyokimyasal dilin harflerini ve sözcüklerini bilmek, olsa olsa evrenin en ilginç ve en çetin şifrelerinden birini çözmek için gerekli en ilkel ipuçlarını ele geçirmeyi başarmış olmak demektir.</p>
				<p class="normal">Genetik kod kuruluşu ve işleyişi ile bütün canlılarda ortaktır (evrenseldir).</p>
				<p class="normal">Yukarıda söylenenleri göz önüne alıp bireylerin genotiplerinde değişmez yazgılar (fenotipler) görmek yanlıştır. Genotip, fenotipin önceden kesinlikle saptanmış bir biçimde olmasını değil, değişen yaşam koşullarında bir dizi biçimden herhangi birinde olmasını belirler.</p>
				<p class="normal">Organik evrimi yönlendiren fenotiptir; çünkü doğrudan doğruya sınanan (doğal olarak seçilen veya ayıklanan) odur. Ancak, organik evrim görünür ve görünmez iki yüzüyle, bütün olarak kavranmalıdır; çünkü başarılı bir fenotipin gelecek kuşaklara pekiştirilerek iletilmesi, genotipinin uygunluğuna bağlıdır.</p>
				<p class="normal">Organik evrim olmuştur ve oluyor. Bundan hiçbir bilimcinin kuşkusu yoktur. Organik evrimin nasıl olduğuna gelince, bu süreç giderek daha çok ve iyi öğrenilecek ve öğrenmekle tükenmeyecektir.</p>
				<p class="normal">Bugün organik evrim teorisinin karşısında ikinci bir bilimsel teori yoktur. Ve bu teori yaşambilime öyle tutarlı bir bütünlük vermektedir ki, yaşambilim bu yanıyla Fizik’ten daha ileri konumdadır.</p>
				<p class="ortayazi">* * *</p>
				<p class="normal">Darwin ne mi yaptı? Tek tümceyle söylemek gerekirse, Darwin, bilim denen yazılması bitmeyecek kitabın yaşambilim adlı bölümüne sağlam bir giriş yazdı...</p>
				</body>
</html>