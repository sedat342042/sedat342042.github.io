<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>1.html</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik1" id="calibre_toc_7">ALTINCI BÖLÜM<br class="chapter"/>
			    İNSANIN TÜREYİŞİ</h1>
  <h2 class="h2baslik" id="calibre_toc_39">UZUN SUSKUNLUK</h2>
				<p class="normal">1859’da <span class="ideitalik">Türlerin Kökeni </span>yayımlandıktan sonra Darwin organik evrim konusunda uzun bir suskunluk dönemine girer. <span class="ideitalik">İnsanın Türeyişi </span>ancak on iki yıl sonra, 1871’de yayımlanır.</p>
				<p class="normal">XIX. yüzyılda bilimsel ilerleme maddeselci <span class="ideitalik">(materialist) </span>dünya görüşünü destekler ve ondan destek alır. Proleter devrimden ilk kez söz edilen bu yüzyılda burjuvazi artık devrimci bir sınıf değildir; daha önce yıkmak için elinden geleni esirgemediği dine sarılır. Maddeselcilik burjuvazinin gözünde en büyük sapkınlık olur.</p>
				<p class="normal"><span class="ideitalik">Türlerin Kökeni </span>yayımlandığında, kendi dallarında gerçekten değerli olan doğabilimcilerin çoğu Darwin’in teorisine ya duraksayarak ya da kuşkuyla bakar veya karşı çıkar; çünkü doğal bilimler erekbilimin egemenliğinden kurtulmuş değildir. Erekbilim <span class="ideitalik">(teleology) </span>düşünselci <span class="ideitalik">(idealist) </span>bir öğretidir ve bütün doğal görüngülerin belirli bir amaca yönelik olduğunu, dolayısıyla bir yöneltici veya yaratan bulunduğunu savunur. Erekbilime karşı çıkmak, egemen ideolojiyle çatışmak demektir.</p>
				<p class="normal">ABD’li Louis Agassiz (1807–1873) 1857’de <span class="ideitalik">Contributions to the Natural History of the United States </span>(Birleşik Devletlerin Doğal Tarihine Katkılar) adlı kitabının girişinde şu görüşü dile getirir: Türler, Tanrının düşünceleridir; Tanrı onları düşündüğü sürece var ve düşünmeyi bırakınca yok olurlar. Agassiz’in <span class="ideitalik">Türlerin Kökeni</span>’ne karşı tutumu çok düşmancadır. François Jules Pictet (1809-1872) 1860’ta, yeni bir organın evrimle ortaya çıktığını kendi gözleriyle görmedikçe Darwin’in vardığı sonuçları benimsemeyeceğini yazarsa da, 1866’da teoriyi desteklemeye başlar. Yapıtlarıyla Darwin’e kılavuzluk etmiş olan Charles Lyell bile teoriyi önce duraksayarak karşılar. Darwin’in Christ’s College’deyken arkadaşlık ettiği yerbilimci Adam Sedgwick, Doğal Seçme Teorisi’nin ereksel nedenler ve Tanrı tanımayan, maddeselci bir teori olduğunu özellikle vurgular; vb. Darwin bilimsel eleştirilerden çok ideolojik saldırılarla karşılaşır. Teorinin ateşli iki savunucusu vardır: İngiltere’de T. H. Huxley ve Almanya’da Ernst Haeckel (1834-1919).</p>
				<p class="normal">1860’larda insanın yeryüzündeki varlığının eskiliği, İnsanbiçimli maymunlarla benzerlikleri ve soykütüğü ile ilgili araştırmalar yayımlanır: Charles Lyell’den <span class="ideitalik">The Geological Evidences ofthe Antiguity of Man </span>(1863, İnsanın Eskiliğinin Yerbilimsel Kanıtları), T. H. Huxley’den <span class="ideitalik">Man’s Place in Nature </span>(1863, İnsanın Doğadaki Yeri), Ernst Haeckel’den <span class="ideitalik">Generelle Morphologie der Organismen </span>(l868, Canlıların Genel Biçimbilimi) ve <span class="ideitalik">Natürliche Schöpfungsgeschichte </span>(1868, Doğal Yaratılış Tarihi) gibi...</p>
				<p class="normal">1860’ların sonlarında bilimsel çevrelerin tutumu öyle değişmiştir ki, doğabilimci Carl Vogt (1817-1895) 1869’da, her türün başlı başına yaratıldığını hiç değilse Avrupa’da hiçbir bilimcinin savunamayacağını söyler.</p>
				<p class="normal">Demek ki Darwin <span class="ideitalik">İnsanın Türeyişi</span>’ni yayımlamak için uygun bir bilimsel ortam doğmasını beklemiştir. Bilindiği gibi, teorisini kamuya açıklamayı da Wallace ortaya çıkıncaya dek ertelemiştir. Darwin’in ince eleyip sık dokuyan bir bilim adamı olması bu ertelemeleri açıklamaya yetmez. Darwin’de <span class="ideitalik">persecution</span> (inançlarından veya düşüncelerinden ötürü zulmedilme, cezalandırılma) korkusu vardır. Bu korku gerekçesiz değildir; çünkü Avrupa’da artık engizisyon yoktur ama, <span class="ideitalik">persecution </span>kişiyi toplumsal ve ekonomik ilişkilerinden koparmak, aşağılamak ve yalnız bırakmak biçiminde sürer.</p>
				<p class="normal">XIX. yüzyılda, İngiltere’de yazarlık haklarıyla da ilgili ve 1637’den kalma bir yasa yürürlüktedir. Bu yasanın 1820’lerdeki yorumuna göre, yargı bir yapıtta zındıklık, bozgunculuk ve ahlaksızlık bulursa, yazar yapıtı üzerindeki bütün haklarını yitirir.</p>
				<p class="normal">William Lawrence usta bir cerrah ve <span class="ideitalik">Royal College of Surgeons’te </span>(Krallık Cerrahlar Yüksekokulu’nda) okutmandır, çağının ilerisinde bir yaşambilimcidir; canlı organizma dışında herhangi bir “yaşamsal ilke”, beyinden bağımsız zihinsel etkinlik olmadığını söyler. Lawrence’ın konferansları bilimciler ve öğrenciler arasında yoğun tartışmalara yol açar, ama olumsuz tepkiler onların dar çevresinde kalır. Lawrence, 1819’da konferanslarını bir kitapta toplayıp yayımlar: <span class="ideitalik">Lectures on Physiology, Zoology, and Natural History of Man </span>(İnsanın Fizyolojisi, Hayvanbilimi ve Doğal Tarihi Üzerine Konferanslar) ve basının korkunç saldırısıyla karşılaşır, maddeselci ve tanrıtanımaz olmakla suçlanır, çevresinde düşman bir kamuoyu yaratılır. 1822’de kitabının korsan baskısı yapılınca Lawrence yayımcıya karşı açtığı davayı yitirir, kitabını geri almak ve okutmanlıktan çekilmek zorunda bırakılır. 1867’ye dek yaşayan Lawrence, Darwin için canlı bir <span class="ideitalik">persecution </span>belgesidir.</p>
				<p class="normal"><span class="ideitalik">Türlerin Kökeni </span>şöyle biter: </p>
				<p class="normal">“Yaradanın başlangıçta bütün özünü birkaç ya da bir biçime üfürdüğü yaşamı böyle anlayan ve (...) böylesine basit bir başlangıçtan en güzel, en olağanüstü sayısız biçimlerin türemiş ve türemekte olduğunu kavrayan bu yaşam görüşünde gerçekten yücelik vardır.”<sup class="calibre3"><a href="1_split_075.html#footnote-79215-62" id="footnote-79215-62-backlink">62</a></sup> Bunun bir ödün olduğu bellidir, Yaradanın yaşam özünü üfürmesi, Eski Ahid’e uygun bir söyleyiştir. Darwin kendisi, yakın arkadaşı bitkibilimci Joseph D. Hooker’a yazdığı 29 Mart 1863 tarihli mektubunda, bunu “yaltaklanma” <span class="ideitalik">(truckling) </span>sayar: “Pentateuchal [Eski Ahid’in ilk beş kitabıyla ilgili, Ö.Ü.] yaratma terimini kullanarak kamuoyuna yaltaklandığım için çok pişmanım; gerçekte, tümüyle bilinmeyen bir süreçle ‘ortaya çıkan’ demek istiyordum.”<sup class="calibre3"><a href="1_split_076.html#footnote-79215-63" id="footnote-79215-63-backlink">63</a></sup> Ama kitabının sonraki baskılarında bu düzeltmeyi yapmaz.				</p>
				<p class="normal"><span class="ideitalik">Türlerin Kökeni’n</span><span class="ideitalik">de </span>teori genel olarak konur, belirli herhangi bir türe uygulanmaz; insanla ilgili bir tek tümce vardır: “İnsanın kökeni ve tarihi daha da aydınlanacaktır.”<sup class="calibre3"><a href="1_split_077.html#footnote-79215-64" id="footnote-79215-64-backlink">64</a></sup></p>
				<p class="normal">Darwin, <span class="ideitalik">İnsanın Türeyişi</span>’ne yazdığı önsözde, koşullar uygunlaşmadan önce insanın evrimi konusunda hiçbir şey yayımlamamak kararında olduğunu söyler. Bunun iki gerekçesi vardır: Birincisi, yayımlayacaklarının görüşlerine karşı olan önyargıları artıracağını sanmasıdır. Suskunluk, önyargılarla savaş yöntemi olamaz. Kuşkusuz, bunu Darwin de bilir. Onu edilginleştiren, ideolojik saldırıların artacağı kaygısıdır. İkinci gerekçesi, kendi söyleyişiyle şöyledir: </p>
				<p class="normal"><span class="ideitalik">“</span><span class="ideitalik">Türlerin Kökeni </span>adlı yapıtımın ilk baskısında, bu yapıtla ‘insanın kökenine ve tarihine ışık tutulduğunu’ dolaylı olarak göstermek elverir gibime geldi.”<sup class="calibre3"><a href="1_split_078.html#footnote-79215-65" id="footnote-79215-65-backlink">65</a></sup> Yalnız, canlılar âleminin dışında ve üstünde olduğuna inanılan insana uygulanmamış bir organik evrim teorisinin eksik kalacağı da besbellidir. Ve şunu ekler Darwin: </p>
				<p class="normal">“Bu, insanın da, yeryüzünde belirişi ile ilgili herhangi bir genel sonuç çıkarılırken öbür organik varlıklarla birlikte düşünülmesi gerektiği anlamına gelir.” Bu, doğrudur. Nitekim, böyle anlandığı içindir ki <span class="ideitalik">Türlerin Kökeni </span>yayımlanınca evrim karşıtçıları büyük gürültü koparmışlardır.</p>
				<p class="normal">Darwin’in dediği gibi, “İnsanın öbür türlerle birlikte, eski, daha aşağı ve tükenmiş bir biçimin soyundan olduğu sonucuna hiç de yeni varılmış değildir: Seçkin doğa bilginlerinin ve filozofların, örneğin Wallace, Huxley, Lyell, Vogt, Lubbock, Büchner, Rolle, vb.’nin ve özellikle Haeckel’in son zamanlarda doğruluğunu savundukları bu sonuca, Lamarck çok önceleri varmıştır.”<sup class="calibre3"><a href="1_split_079.html#footnote-79215-66" id="footnote-79215-66-backlink">66</a></sup> Ne var ki Darwin bu sonuca örneğin tümüyle Lamarck gibi varmış değildir; Haeckel’in bütün görüşlerini paylaşıyor değildir; 1864’te teori ortağı Wallace’ın bilimden sapmasına ise çok şaşmıştır; vb. Dolayısıyla, teorisini insana uygulayıp sınaması gerektiğini düşünmeye başlayan Darwin 1867’de işe koyulur.</p>
				<p class="normal">Darwin’in burada kısaca <span class="ideitalik">İnsanın Türeyişi </span>diye anılan yapıtı gerçekte üç kitaptır. Tek kitap olarak yayımlanmış ikisi, <span class="ideitalik">The Descent of Man, and Selection in Relation to Sex </span>(İnsanın Türeyişi ve Eşeyle İlişkili Seçme) yayımlandığı gün 5267 nüsha satılmıştır. Birinci kitapta insanın bedensel ve zihinsel bakımdan öbür hayvanlarla evrimsel ilişkileri, ikincide ise yumuşakçalar <span class="ideitalik">(Mollusca) </span>gibi aşağı hayvanlardan insana dek eşeysel seçme incelenir. Bunlara 1872’de yayımlanan <span class="ideitalik">The Expression of the Emotions in Man and Animals </span>(İnsanda ve Hayvanlarda Coşkuların Dışavurumu) eklenmelidir; çünkü tasarlanışında ilk kitabın bir parçasıdır ve oylumu büyüyünce ayrı bir kitap olarak yayımlanmıştır.</p>
				<h2 class="h2baslik" id="calibre_toc_40">TEORİNİN İNSANA UYGULANIŞI</h2>
				<p class="normal">Darwin’in teori ortağı Wallace, 1864’te yayımladığı bir yazıda, doğal seçme ilkesinin insanı hangi sınırlar içinde etkilediğini tartışır. Wallace’a göre doğal seçme insanın yeryüzüne gelişini muştulayan canlılarda etkili olmuştur, ama insan belirli bir yüksek zihin düzeyine eriştikten sonra doğal seçmeye bağımlılığı bitmiştir. İnsanın çok gelişmiş zihinsel ve ahlaksal yetileri, doğal yasa sonucu değildir. Wallace bu görüşünü bilimsel gerekçelere dayandırmaz ve tinselcilik <span class="ideitalik">(spiritualism) </span>belirtileri gösterip bilimden sapar. İnsanın evriminde “maymundan insana geçiş” veya “insanın insan oluşu” diye adlandırılan aşamayı bilimsel olarak tartışmaya Wallace’ın gücü yetmemiştir. Böylece Darwin-Wallace teori ortaklığı bozulur.</p>
				<p class="normal">Darwin’e göre insanın fiziksel yapısı gibi zihinsel yetileri de doğal seçmeyle gelişmiştir, insanlar zihinsel yetileri bakımından bireysel farklar (değişim) gösterir. Zihinsel etkinliklerin merkezi beyindir. Beyinsel ıralar kalıtsal olduğu için zihinsel yetiler de kalıtsaldır. Değişirlik ve kalıtsallık, zihinsel yetilerin doğal seçimi için gerekli önkoşulu sağlar. Dolayısıyla insan zihinsel bakımdan da eski atalarına soyaçekimle bağlıdır, onların süreğidir ve yakın hısımları olan hayvanlarla karşılaştırılabilir. İnsan coşkularının dışavurumları bile evrimsel ilişkilerin kanıtıdır. İnsanın evriminde eşeysel seçmenin de payı vardır.</p>
				<p class="normal">Darwin için teorisini herhangi bir türe uygulamak, teorinin dayandığı olguların ve kurduğu ilişkilerin o tür için var ve geçerli olduğunu göstermek demektir. İnsan türü bu bakımdan bir ayra (istisna) değildir, ama daha ayrıntılı bir çalışma gerektirir; çünkü yalnız insana özgü olduklarına inanılan birtakım yetiler ve davranışlar vardır. Onların da evrim ilişkileri içinde incelenmesi gerekir. Darwin bunu yapar. 1872’ye dek, Darwin’in uzun suskunluğuna karşın, insanın türeyişini Darwin gibi ele alan doğabilimci çıkmamıştır.</p>
				<h2 class="h2baslik" id="calibre_toc_41">İNSANIN VÜCUT YAPISI</h2>
				<p class="normal">İnsan daha aşağı bir biçimden türemiş olmasının izlerini vücut yapısında taşır. İskelet yapısı bakımından omurgalı, yavrularını emzirdiği için memeli bir canlı olan insan, bütün memelilerde genel veya ortak olan modele uygun yapılıştadır. İnsan emekler durumda düşünülürse bu uygunluk daha kolay ve daha çok göze çarpar. İnsan iskeletinde öbür memeli iskeletlerindeki bütün kemiklerin uygun karşılıkları vardır. Bu uygunluk kaslar, sinirler, damarlar ve iç organlar için de geçerlidir. Beyin bile bu kurala uyar. Beş duyunun varlığı, duyu organlarının yapıları ve vücuttaki konumları da ortak modele uyar. Vücut yapısında memeliler için ortak olan her ayrıntı insanda da bulunur. Bütün memelilerde belirli organların işlevleri de belirlidir. İnsanın öbür memelilerden farkı, onların birbirlerinden farkı gibidir.</p>
				<p class="normal">Kuduz, çiçek, sakağı gibi hastalıklar aşağı hayvanlardan insana ve insandan onlara bulaşır. Gözlerde perde <span class="ideitalik">(cataract), </span>inme gibi bulaşıcı olmayan birçok hastalık maymunlarda da görülür, insanın bütün hastalıkları yukarı maymunlara geçebilir. Çeşitli ilaçların, ağıların, alkollü içkilerin, vb. aşağı hayvanlardaki etkileri insanda olduğu gibidir. İnsana ve öbür memelilere tebelleş olan iç ve dış asalaklar aynı cinsten veya familyadandır; uyuz da aynı türdendir. Demek ki dokuların ince yapısı, kimyasal bileşimi, sinir sisteminin işleyişi bakımından da insan ile aşağı hayvanlar arasında büyük benzerlik vardır.</p>
				<p class="normal">Memelilerin çoğunda olduğu gibi, insanın da erkeği daha iri, güçlü, kıllı, vb. yapısı ve kimi davranışları bakımından dişisinden farklıdır. Darwin’in “en önemli iş” dediği üreme süreci, erkekle buluşmadan doğuma ve yavrunun beslenişine dek bütün memelilerde aynıdır.</p>
				<h2 class="h2baslik" id="calibre_toc_42">İNSAN VÜCUDUNDAKİ GÜDÜKLÜKLER</h2>
				<p class="normal">Bütün yukarı hayvanlarda güdük parçalar vardır. Bu kurala insan da uyar. İnsan vücudundaki güdük parçalar, insanın evrim sürecinde yer almış eski ataların yapılarından kalmadır.</p>
				<p class="normal">Özellikle atlarda görülüverdiği gibi, hayvanların çoğu derilerini kımıldatabilir veya seğirtebilir. Bunu sağlayan iş görür durumdaki kas kalıntıları insan vücudunun çeşitli yerlerinde görülür. Kaşların kaldırılmasını sağlayan alın kası bunlardan biridir. Baş derisini, kulak kepçesini devindirmeye yarayan kaslar insanda güdükleşmiştir, ama bu güdük kaslarını kullanarak baş derilerini ve kulak kepçelerini devindirebilen kişiler vardır.</p>
				<p class="normal">İnsanın kıl örtüsü güdüktür; öyle ki, insan öbür memelilere göre çıplak sayılır. Oysa insan dölütü, altıncı ayında yünümsü, ince, sık kıllarla kaplıdır.</p>
				<p class="normal">Kuşlarda çok iyi gelişmiş ve görevsel önemi büyük olan üçüncü göz kapağı (niktitant zar) kimi sürüngenlerde, ikiyaşayışlılarda, belirli balıklarda bulunur; tekdeliklilerde, keselilerde, aşağı memelilerde ve yukarı memelilerin birkaçında epey gelişmiş durumdadır; oysa yukarı memelilerin çoğunda ve insanda yarımay biçiminde güdük bir kıvrım olarak kalmıştır.</p>
				<p class="normal">İnsanın sindirim borusunda solucanımsı güdük bir çıkıntı olarak bulunan kör bağırsak <span class="ideitalik">(apandis), </span>otçul memelilerde çok uzundur ve sindirimde önemli görevi vardır.</p>
				<p class="normal">İnsanın görünür bir kuyruğu yoktur. Ancak, insan iskeletinde göze çarpıveren kuyruk kemiği <span class="ideitalik">(os coccyx), </span>donatıldığı kaslarla birlikte güdük bir kuyruktur.</p>
				<h2 class="h2baslik" id="calibre_toc_43">İNSANIN EMBRİYONAL GELİŞİMİ</h2>
				<p class="normal">İnsan, döl yatağında, bir spermanın döllediği 1/5 mm çapında bir yumurta gözesi ile yaşama başlar. İnsan embriyonu omurgalı embriyonlarının geçtiği aynı evrelerden geçer ve başlangıçta onlardan ayırt edilemez. Erken bir dönemde, boyundaki atardamarlar, yukarı omurgalılarda bulunmayan solungaçlara kan taşır gibi dallanmalar gösterir. Boynun iki yanında solungaçların eski konumunu gösteren yarıklar vardır. Kollar ve bacaklar gelişince, insan el ve ayakları da sürüngen ve memeli ayakları, kuş kanatları ve ayakları gibi, aynı temel biçimde belirir. İnsanın dik durmasında ve yürümesinde çok önemli bir dayanak olan ayak başparmağı, başlangıçta öbür parmaklara paralel değildir; ayaktan yana doğru bir açı yaparak çıkar; dörtellilerde bugün görülen durumdadır. İnsan embriyonu memeli embriyonlarıyla daha da çok benzeşir. “Örneğin yürek, başlangıçta, çarpan basit bir kap biçimindedir; çıkartı (sidik ve dışkı) bir dışkılıktan (...) boşaltılır; kuyruk kemiği <span class="ideitalik">(os coccyx)... </span>bacaklardan daha öteye, gerçek bir kuyruk gibi uzanır.<span>”</span><sup class="calibre3"><a href="1_split_080.html#footnote-79215-67" id="footnote-79215-67-backlink">67</a></sup> Vb.</p>
				<p class="normal">Kısacası, insan kendisinin hemen aşağısında bulunan hayvanlar gibi belirir ve gelişiminin ilk basamakları onlarınkilerle aynıdır.</p>
				<h2 class="h2baslik" id="calibre_toc_44">İNSAN VE İNSANBİÇİMLİ MAYMUNLAR</h2>
				<p class="normal">İnsan ile maymunlar, hele Darwin’in insanbiçimli <span class="ideitalik">(anthropomorphous) </span>dediği orangutan, goril, şempanze gibi maymunlar arasındaki büyük benzerlikler tartışılmaz.</p>
				<p class="normal">Bütün maymunlar gibi insanbiçimli maymunların da sık ve uzun kıllı postları vardır. Onların bu durumuna bakılarak insanın çıplak olduğu söylenir. Oysa ergin insan şempanzeden daha kıllıdır, ama kılları çok ince ve kısa olduğu için çıplak görünür. Altı aylık dölütleri göz önüne alınırsa, insan sırtında santimetre kareye düşen kıl sayısı şempanze sırtındakinden çoktur. Çok kıllı insanlar olduğu da anımsanırsa, başlıca fark, insanda kıl örtüsünün güdükleşmiş olmasıdır.</p>
				<p class="normal">İnsanbiçimli maymunların da görünür kuyrukları yoktur.</p>
				<p class="normal">İnsanda bacaklar kollardan uzundur. Yassı tırnaklarla donatılmış beş parmaklı el yapısı, insanda ve insanbiçimli maymunlarda aynıdır. Başparmak her parmakla karşılıklı konuma gelebildiği için el tutucu ve kavrayıcıdır. Ayak, insanda düzdür, dik konumda yürümeye ve koşmaya uyarlanmıştır; insanbiçimli maymunlarda ise kavrayıcıdır. Ama onlar da insan gibi dik durup yürüyebilir, dahası koşabilirler, yalnız, böyle davranırken insana oranla çok hantaldırlar. İnsanbiçimli maymunlar ayaklarını sürüyerek ve el ayalarının dış kenarına veya parmak eklemlerine dayanarak, eğik veya yan dik konumda yürürler. Yürüyüşleri, dört ayakla yürüme ile iki ayakla yürüme arasındadır ve dört ayaklı bir hayvanın iki ayaklı bir hayvana nasıl dönüşebileceğini gösterir.</p>
				<p class="normal">Dişlerde başlıca fark, insanda köpekdişlerinin küçülmüş olmasıdır.</p>
				<p class="normal">Beyin, orangutanda ortalama 420, gorilde 450, şempanzede 400, insanda 1300 gramdır. İnsan beyni, vücudun tümüne oranla da bunların hepsinden büyüktür. Onu şempanze beyni izler. İnsan beyninde daha çok kıvrım ve girinti bulunur. Bütün bu farklara karşın, insan beyninde insanbiçimli maymun beyninde olmayan hiçbir şey yoktur. Zihinsel düzey bakımından insana en yakın maymun şempanzedir.</p>
				<p class="normal">A, B, AB, O kan grupları yukarı maymunlarda da vardır.</p>
				<p class="normal">İnsana şempanze kanı verilebilir.</p>
				<p class="normal">İnsan dik duruşlu, düz ayaklı, uzun bacaklı olmasıyla maymunlardan ayrılır. Bunlarla yetinmeyenler şunları da ekleyebilirler: İnsan çıkık çeneli ve pembe dudaklıdır ve kabalarında yağ vardır.</p>
				<h2 class="h2baslik" id="calibre_toc_45">İNSANIN SINIFLAMADAKİ YERİ</h2>
				<p class="normal">Canlılar çok çeşitli ölçütlere göre sınıflanabilirse de, canlılar âlemini kopmaz ilişkilerle örülmüş bir bütün olarak kavrayan bilimsel sınıflama soy bağlantılarına dayanır.</p>
				<p class="normal">88. sayfada insanın sınıflamadaki yerini gösteren pek basit ve eksik bir şema sunuluyor. Şemada bilimsel terimler ve ayrıntılar da savsaklanmıştır. Bu soybilimsel şemaya göre, yukarıdan aşağı inildikçe, adı verilen hayvan toplulukları küçülür. “Hayvanlar Âlemi” bütün hayvanları kapsarken, örneğin “şempanze” veya “insan” yalnızca “tür” denen topluluktur; dolayısıyla en küçük canlı topluluğu birimidir. Gene şemaya göre, insanın en yakın hısımları insanbiçimli maymunlardır. Bitkiler ise insanın en uzak hısımlarıdır. İnsan, memeli olarak, şemada gösterilmemiş öbür memelilerle (tekdelikliler, keseliler ve etenliler) yakın hısımdır. Onlar, omurgalı olarak, insanın en yakın hısımlarıdır. Balıklar ise omurgalı olarak, insanın en uzak hısımlarıdır; vb. Gene şemaya göre, insan, insanbiçimli, uzun kollu ve uzun kuyruklu maymunlar ortak bir ata türden türemişlerdir. Bu ata tür tükenmiştir, bugün yaşayan dar burunlu maymunların hiçbirine benzemez. Bütün omurgalılar hısımdır. Hepsi ortak bir atadan türemiştir. Balıklar en ilkel yapılı omurgalılardır.</p>
				<p class="normal">Omurgalıların ortak ataları balıklardan da ilkel, tükenmiş bir türdür.</p>
				<p class="normal">Demek ki şema bir türün bugünkü hısımlık ilişkilerini ve türeme çizgisini gösterir. Ve şemaya bakılarak, örneğin şu sonuca varılabilir: İnsanın türeme çizgisi üzerinde gerçek balık, sürüngen, kuş yoktur, insanın türeyişi başlangıçta öbür memelilerinkiyle ortak bir yol izlemiştir. Bu bilgiler, şemada gösterilmiş öbür türler için de geçerlidir.</p>
				<p class="normal">Şemada insanın sınıflamadaki en eski yeri ve daha sonraki yerlerinden biri, noktalı çizgilerle gösterilmiştir. Sınıflamada insana böyle yerler vermenin nedenleri ve anlamı üzerinde bir daha durmaya gerek yoktur.</p>
  <p class="normal">İnsanın primatlarla birlikte sınıflanması gerektiğini ilk söyleyen Linneaus’tur. T.H. Huxley ise insanın maymunlarla ilişkilerini ayrıntılı olarak göstermiştir. Darwin insanın sınıflamadaki yerini titizlikle tartışmıştır; çünkü insanın türeyişini doğru kavrayabilmek için doğadaki yerini doğru saptamak gerekir. Şema Darwin’in vardığı sonuçlara uygundur ve özünde bugün de geçerlidir.</p>
<p class="ortayazi">***</p>
				<p class="normal">Şemadaki insanbiçimli, dar burunlu, memeli, omurgalı gibi nitelemeler gösterir ki bu sınıflamanın tabanı fiziksel yapıdır. Doğabilimciler canlıları ruhsal veya zihinsel yetilerine göre sınıflayamazlar. Sınıflamanın tükenmiş canlıları da kapsadığı düşünülürse bu tümüyle olanaksızdır. Durum böyleyken, Darwin insanın sınıflamadaki yerini tartışırken zihinsel yetilerini daha aşağı hayvanlarınkilerle karşılaştırmayı gerekli görür. Kuşkusuz, insanın zihinsel yetileri yukarı hayvanlarınkilerden bile çok yüksek bir düzeye ulaşmıştır. Ancak, zihinsel yetilerin merkezi beyindir. Beyinsel ıralar soyaçekildiği için zihinsel yetiler de soyaçekilir. İnsan ve aşağısındaki hayvanlar ortak bir kökenden geldiklerine göre, insanın zihinsel yetileri ile onlarınkiler nitelik bakımından değil, nicelik bakımından farklı olmalıdır. Başka bir söyleyişle, kökendeşlikten ötürü, insanın zihinsel yetileri daha aşağı hayvanlarda başlangıç durumunda veya az gelişmiş düzeyde bulunmalıdır. Darwin, anılan karşılaştırmayı yaptıktan sonra, insanın yüksek zihinsel yetilerinin onu sınıflamada özel ve ayrı bir yere koymayı gerektirmediğini söyler. Görünüşte, karşılaştırmayı bunu göstermek için yapmıştır; ama bu yola başvurmakla şunu da göstermiş olur: İnsan bugünkü yüksek zihinsel yetileriyle de bir evrim ürünüdür.</p>
				<p class="normal">Darwin karşılaştırmasında içgüdüler, coşkular, merak, benzenme <span class="ideitalik">(imitation), </span>dikkat, bellek, imgegücü, sağduyu, âlet kullanma, soyutlama, dil, güzellik duygusu, Tanrı inancı ve din, ruhsal araçlar, boş inançlar, ahlak gibi çok çeşitli noktalar üzerinde epey ayrıntılı durmuştur. Burada ayrıntısız iki örnekle yetiniliyor:</p>
				<p class="normal">Sürülerde veya topluluklarda birlikte yaşayan birçok hayvan türünde, insandan çok aşağı hayvanlarda, örneğin karıncalarda ve arılarda bile, bildirişim aracı olarak dil vardır. Balarıları, özel devinişleriyle, balözü veya çiçektozu kaynağının yerini yuvadaşlarına bildirir. Bu, belirli bir nesneye (Güneş’e) göre, yuvadan belirli bir uzaklıktaki belirli bir noktanın tanımlanması demektir; dolayısıyla oldukça karmaşık bir zihinsel işlem gerektirir. Doğu ve güney Afrika’da yaşayan yeşil maymunların <span class="ideitalik">(Cercopithecus callitrichus) </span>başlıca düşmanları (pars, kartal, yılan...) için ayrı uyarı seslenişleri vardır. Belirli bir seslenişi işiten sürüdeş maymunlar o seslenişle bildirilen düşmana uygun önlemler alırlar. Demek ki yeşil maymunların kendi pars, kartal, yılan (...) kavramları vardır. Anlamlı sesler çıkarmak yalnız insana özgü değildir. “Bununla birlikte, eklemli <span class="ideitalik">(articulate) </span>dilin sürekli kullanımı insana özgüdür; ama insan, aşağı hayvanlar gibi, amacını anlatmak için eklemsiz <span class="ideitalik">(inarticulate) </span>çığlıklardan da yararlanır ve onları yüz kaslarının ve ellerinin devinimleriyle destekler.”<sup class="calibre3"><a href="1_split_081.html#footnote-79215-68" id="footnote-79215-68-backlink">68</a></sup> Dille ilgili çeşitli görüngüler üzerinde durduktan sonra Darwin şu sonuca varır: </p>
				<p class="normal">“... eklemli konuşma yetisinin kendisi, insanın daha aşağı bir biçimden gelişmiş olduğu inancına hiçbir güçlük çıkarmamaktadır.”<sup class="calibre3"><a href="1_split_082.html#footnote-79215-69" id="footnote-79215-69-backlink">69</a></sup></p>
				<p class="normal">İnsan âlet kullanan tek hayvan değildir. Maymunlar sert kabuklu yemişleri kırmak ve düşmanlarını savmak için taş, yetişemedikleri yemişleri düşürmek için ağaç dalları kullanır. Dalları kaldıraç olarak da kullanır. Daha aşağı hayvanlar da çeşitli nesneleri âlet gibi kullanırlar. Örneğin, Galapagos takımadalarında yaşayan bir ispinoz türü, kaktüs gövdelerindeki kovuklarda yaşayan böceklerle beslenir ve gagasıyla erişemediği böcekleri uzun kaktüs dikenlerini iğne gibi kullanarak kovuklarından çıkarır. Yalnız, âlet kullanmanın ileri biçimi olan âlet yapmak, insana özgüdür.</p>
				<p class="normal">İnsan ile yukarı hayvanları zihinsel yetileri bakımından karşılaştıran Darwin özetle şu sonuca varır:</p>
				<p class="normal">“İnsanın ve yukarı hayvanların, özellikle maymunların (...) duyuları, duyumları, sezgileri aynıdır; acıları, duygulanmaları; kıskançlık, kuşku, imrenme, gönül borcu ve gönül yüceliği gibi daha karmaşık olanları bile benzerdir. İnsan ve yukarı hayvanlar hile yapar ve hınçlanıp öç alırlar; bazen alay edilmekten alınırlar ve hepsinin şakacı bir yanları bile vardır. Şaşarlar ve merak ederler. Hepsinde aynı yetiler, benzenme, dikkat, yargılama, seçme, bellek, imge gücü, birleştirim <span class="ideitalik">(association) </span>ve sağduyu, çok farklı ölçülerde olmakla birlikte, vardır. Aynı türün bireyleri, zekâ bakımından, kesin aptallıktan üstün zekâlılığa dek farklı aşamalarda bulunur. Hepsi de, insandan daha seyrek olmakla birlikte, çıldırabilir.”<sup class="calibre3"><a href="1_split_083.html#footnote-79215-70" id="footnote-79215-70-backlink">70</a></sup> Demek ki, insan zihinsel yetileri bakımından, aşağı hayvanlardan aşılmaz engellerle ayrılmış değildir.</p>
				<p class="normal">Darwin’in <span class="ideitalik">The Expression of the Emotions in Man and Animals </span>(İnsanda ve Hayvanlarda Coşkuların Dışavurumu) adlı kitabı da burada kısaca anılmalıdır. Darwin bu kitabında coşkuların (korku, sevinç, öfke gibi çok güçlü duygu durumlarının) insan ve hayvan bedenlerindeki ve özellikle yüzlerindeki dışavurumlarının çok benzeştiğini gösterir. Bu, yalnız fiziksel yapı benzerliğinin değil, zihinsel yapı benzerliğinin de sonucudur.</p>
				<p class="normal">Darwin, bu konudaki çalışmalarıyla, bütün canlıların davranışlarındaki düzenlenişi karşılaştırmalı olarak inceleyen psikoloji dalının (karşılaştırmalı psikolojinin) kurucusu olur ve dilbilimcilerin dile bakış açılarını genişletir.</p>
				<h2 class="h2baslik" id="calibre_toc_46">İNSANIN SOYAĞACI</h2>
				<p class="normal">Bu başlık altında söz daha çok ve doğrudan doğruya Darwin’e bırakılıyor.</p>
				<p class="normal">Darwin, buraya dek kısaca sunulmuş verilere dayanarak omurgalıların soykütüğü <span class="ideitalik">(genealogy) </span>üzerinde durduktan sonra der ki:</p>
				<p class="normal">“... Omurgalıların karşılıklı hısımlıklarından yararlanarak, onların soykütüğünü kabaca izlemeye çalıştık. Şimdi insanı olduğu gibi inceleyelim. İlk atalarımızın birbirini izleyen dönemlerdeki yapılışını, uygun bir zaman sırasına göre olmasa bile, kısmen göz önüne getirebileceğimizi sanıyorum. Bu, insan vücudunda hâlâ bulunan güdüklüklerin <span class="ideitalik">(rudiments), </span>onda arada bir ataya dönüş <span class="ideitalik">(revertion) </span>sonucu beliren ıraların, biçimbilim ve embriyoloji ilkelerinin yardımı ile yapılabilir. (...)</p>
				<p class="normal">“İnsanın ilk atalarının bir zamanlar kıllarla kaplı, her iki eşeyinin de sakallı olması gerekir. Onların kulakları herhalde sivriydi ve devinebiliyordu; ve vücutlarında, özel kasları olan bir kuyruk vardı. Kolları ve bacakları da, şimdi ancak arada bir yeniden ortaya çıkan, ama dörtellilerde <span class="ideitalik">(Quadrumana) </span>normal olarak bulunan kaslarla deviniyordu. ... Bağırsakta, bugün olduğundan çok daha uzun bir kör bağırsak <span class="ideitalik">(diverticulum, caecum) </span>vardı. Dölütteki ayak başparmağının durumundan anlaşıldığına göre, ayak o zamanlar kavrayıcı <span class="ideitalik">(prehensile) </span>idi; ve atalarımız, kuşkusuz, ağaçlarda, sıcak ve ormanlarla kaplı bir ülkede yaşıyordu. Erkeklerin korkunç silahlar olarak yararlandıkları büyük köpekdişleri vardı. Çok daha erken bir dönemde döl yatağı çiftti; boşaltım bir dışkılıktan <span class="ideitalik">(cloaca) </span>yapılıyordu; göz, üçüncü göz kapağı ile ya da niktitant zar ile korunuyordu. Daha da erken bir dönemde, insanın ataları suda yaşamış olmalıdır; çünkü biçimbilim, akciğerlerimizin bir zamanlar yüzmeye yaramış ve değişikliğe uğramış bir yüzme kesesinden oluştuğunu açıkça göstermektedir. İnsan embriyonunun boynundaki yarıklar, solungaçların eskiden nerede bulunduğunu bildirmektedir. Kimi vücut görevlerimizin ayda ya da haftada bir yerine getirilmesi, besbelli ilk doğum yerimizden, gelgitlerin yıkadığı bir kıyıdan kalan ve hâlâ silinmeyen izlerdir. Aşağı yukarı aynı erken dönemde, Wolf cisimlerinin <span class="ideitalik">(corpora wolffiana) </span>yerini gerçek böbrekler aldı. Yürek, çarpan basit bir damar olarak vardı; ve omurganın yerinde sırt ipliği <span class="ideitalik">(chorda dorsalis) </span>belirdi. Zamanın karanlık kuytularında böylece beliren ilk atalarımız, bir batraktan <span class="ideitalik">(Amphioxus) </span>bile daha basit bir organlanma göstermekteydiler.”<sup class="calibre3"><a href="1_split_084.html#footnote-79215-71" id="footnote-79215-71-backlink">71</a></sup></p>
				<p class="normal">Zamanın karanlık kuytularına yapılan bu tersine evrimsel yolculuktan sonra çeşitli sorunları tartışan Darwin insanın soyağacını şöyle özetler:</p>
				<p class="normal">“Omurgalılar âleminde, belli belirsiz tanımayı başarabildiğimiz en eski atalar, görünüşe göre, bugünkü tulumluların <span class="ideitalik">(Ascidians) </span>kurtçuklarına benzeyen bir grup deniz hayvanından oluşuyordu. Bu hayvanlar, batrak gibi az organlanmış bir grup balığın doğumuna yol açmış olabilir; ve onlardan parlakpullu balıklar <span class="ideitalik">(Ganoids) </span>ve onlardan da karamaruya <span class="ideitalik">(Lepidosiren) </span>benzer başka balıklar gelişmiş olmalıdır. Böyle balıklardan ikiyaşayışlılara <span class="ideitalik">(Amphibia) </span>geçmemize küçük bir adım yeter. Kuşların ve sürüngenlerin bir zamanlar sıkı sıkıya bağlı olduklarını ve tekdeliklilerin <span class="ideitalik">(Monotremata) </span>bugün, memelilerle sürüngenleri önemsiz ölçüde birleştirdiğini görmüştük. Ama bugün, daha yukarı olan üç hısım sınıfın, yani memelilerin, kuşların ve sürüngenlerin, daha aşağı omurgalı sınıflarından, yani ikiyaşayışlılardan ve balıklardan, hangi türeme çizgisini izleyerek doğduğunu hiç kimse söyleyemez. Memeliler sınıfında, eski tekdeliklilerden eski keselilere <span class="ideitalik">(Marsupialia) </span>ve onlardan etenlilerin <span class="ideitalik">(placental mammals) </span>ilk atalarına çıkan basamakları izlemek güç değildir. Böylece makigillere <span class="ideitalik">(Lemuridae) </span>yükselebilmekteyiz, ve onlarla insanımsı maymungiller <span class="ideitalik">(Simiadae) </span>arasındaki uzaklık çok büyük değildir. İnsanımsı maymungiller de iki büyük dala, Yeni Dünya ve Eski Dünya maymunlarına ayrılmıştır; ve sonunculardan, çok uzak bir dönemde evrenin mucizesi ve övüncesi olan insan türemiştir.</p>
				<p class="normal">“Böylece insana pek uzun ama soylu bir nitelikte olduğu söylenemeyecek bir soyağacı <span class="ideitalik">(pedigree) </span>bağışlamış oluyoruz. Dünya, sık sık söylendiği gibi insanın doğumu için uzun zaman hazırlanmış gibi görünmektedir, ve bu bir bakıma tam anlamı ile doğrudur; çünkü insan, doğumunu uzun bir atalar dizisine borçludur. Bu zincirdeki halkalardan bir teki varolmasaydı, insan tam bugün olduğu gibi olamazdı. Gözlerimizi bile bile kapamadıkça, bugünkü bilgimizle, soyumuzu aşağı yukarı tanıyabiliriz; bundan utanç duymamız da gerekmez.”<sup class="calibre3"><a href="1_split_085.html#footnote-79215-72" id="footnote-79215-72-backlink">72</a></sup></p>
				<p class="normal">Darwin, Yaratılış Dogması’ndan kopmamış okurlarını incitmiş olabileceği kaygısıyla onların gönüllerini alır gibi yazıyor: İnsan ayrıca ve Tanrı’nın suretinde yaratılmış değildir; ama doğa insanın doğumu için uzun zaman hazırlanmıştır. İnsan, evrim zincirindeki halkalardan biri eksik olsaydı tam bugün olduğu gibi olamazdı. İnsan biriciktir, evrenin mucizesi ve övüncesidir. Üzülmeyin!</p>
				<p class="normal">Ancak, teoriye göre, evrim zincirindeki halkalardan biri eksik olsaydı, insandan başka türlerin de hiçbiri tam bugün olduğu gibi olamazdı. Yeri gelmişken şu da eklenebilir; Evrende, bilinmedik bir güneş sisteminin bilinmedik bir gezegeninde yaşam olabilir; dünyamızdakinden çok farklı bir yaşam da olabilir; dahası, fiziksel ve zihinsel yetileri insanınkilere yakın veya denk veya onunkilerden üstün bir canlı türü de olabilir; ama insan ve yeryüzündeki türlerden hiçbiri olamaz. Evrimsel bakımdan her tür tektir. Onun içindir ki herhangi bir türün tükenmesine yol açmak, evrende tek olan ve yeniden sürmeyecek bir organik evrim dalını kurutmak demektir.</p>
				<p class="normal">Darwin demişmiş ki: İnsan maymundan türemiştir! Buna organik evrim teorisini çürütüverdiği sanılan şu soru eklenir: Bugün niçin maymundan insan türemiyor? Yanıt yukarıdadır.</p>
				<h2 class="h2baslik" id="calibre_toc_47">MAYMUNDAN İNSANA GEÇİŞ<br class="chapter"/>VEYA İNSAN NASIL İNSAN OLDU?</h2>
				<p class="normal">Bu başlıktaki “maymun” dar burunlu maymunlardan (Eski Dünya maymunlarından) olup da insanın evrim zincirinde yer almış ve çok eskiden tükenmiş bir tür, “insan” da o türden türeyip ayırt edici başlıca insan ıralarını kaba biçimleriyle de olsa edinmiş ve tükenmiş bir tür anlamına geliyor. Salt kolaylık olsun diye, anılan ikinci türe “ilk insan” denebilir. İlk insan ağaçlarda yaşamayı bırakmıştır; art ayakları üzerinde dik durup kolayca yürüyen ve koşan, özgür kalan ön ayaklarını (ellerini) devinmek için değil, besin toplamak, avlanmak ve korunmak gibi çeşitli işlerde kullanan bir hayvandır. Fiziksel yapısı dik duruşuna epeyce uyarlanmıştır: Örneğin (art) ayaklar artık kavrayıcı değildir, düzleşmiştir; baş bugünküne çok yakın bir konum almıştır; omurga S harfini andırır biçimde biraz eğrilmiştir. İlk insan çeşitli nesneleri âlet gibi kullanmakla yetinmeyip onlara amacına daha uygun biçimler veriyordur; demek ki kaba âletler yapmaya başlamıştır. Daha gelişmiş bir bildirişim dili kullanıyor ve eklemli konuşmayı geliştiriyordur. Ateş yakmayı öğrenmemişse bile, hiç değilse doğada bulduğu ateşi söndürmeden sürdürüp bir yerden başka yerlere taşımayı, besinlerini pişirmek için de kullanmayı biliyordur.</p>
				<p class="normal">Yukarıda belirtilen durumlarına göre maymundan insana geçiş, bir kapıdan geçmek gibi değildir; uzun bir süreçtir. Bu süreç boyunca insan ıralarına yönelik sürekli ve soyaçekilir küçük değişimler doğal seçmeyle biriktirilir ve birikim belirli bir niceliğe ulaşınca maymundan insana geçilmiş olur. İnsan ıralarına yönelik değişimlerin yararlı, dolayısıyla doğal seçmeye uygun oldukları bellidir: İnsan öbür canlılara üstünlüğünü ve egemenliğini ve yeryüzündeki bugünkü durumunu o ıralara borçludur.</p>
				<p class="normal">Darwin en önemli saydığı doğal seçme dışındaki organik evrim etkenlerinin insan evrimindeki payını da tartışır ve örneğin eşeysel seçmeyi aşağı hayvanlardan insana dek inceledikten sonra der ki: “Kendi payıma, insan ırkları arasındaki ve belirli bir ölçüde insan ile daha aşağı hayvanlar arasındaki dış görünüş farklarına yol açmış bütün nedenler içinde en etkili nedenin eşeysel seçme olduğu sonucuna varıyorum.”<sup class="calibre3"><a href="1_split_086.html#footnote-79215-73" id="footnote-79215-73-backlink">73</a></sup> Böylece, teorisine göre hepsi de kökendeş olan insan ırkları arasındaki farkları eşeysel seçmeye de yorar.</p>
				<p class="normal">Darwin’e göre toplumsal tutum ve davranışlar da insanın evriminde etkili olmuştur, insanın ataları toplumculdur <span class="ideitalik">(sociable). </span>Dayanışma, yardımlaşma, işbirliği, iş bölümü, duygudaşlık, vb. bakımlardan üstün olan topluluklar daha çok büyüyüp gelişmiş; dolayısıyla bireylerinin ıralarını gelecek kuşaklara daha çok iletmiştir.</p>
				<p class="normal">Organik evrim teorisinin benimsenmesi insanbilimin gelişmesini yönlendirip hızlandırmıştır.</p>
				</body>
</html>