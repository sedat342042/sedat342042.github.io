<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Vurun Kahpeye</title>
  <link href="../Styles/main.css" rel="stylesheet" type="text/css"/>
</head>

<body class="afterword epub-type_afterword">
  <div class="html5_section">
    <h1 class="head"><cite>Vurun Kahpeye</cite>: Birkaç izlenim</h1>

    <p><em>Vurun Kahpeye</em>, beni Halide Edib’le tanıştıran romanlardan değildir. Bu eseri, <em>Handan</em>’dan, <em>Sinekli Bakkal</em>’dan, galiba <em>Kalb Ağrısı</em>’ndan ve <em>Zeyno’nun Oğlu</em>’ndan sonra okudum.</p>

    <p>Bir yarıyıl ödeviydi <em>Vurun Kahpeye</em>: Okuyacak, özetini çıkaracak, belli başlı kişilerini tahlil edecektik.</p>

    <p>Bilmem böylesi ödevler yine veriliyor mu? Ödev dosyasında derlediğimiz ödevden, yazdıklarımdan, bugün tek satır, tek sözcük hatırlamıyorum. Ama Aliye’nin yemini –hemen hemen sözcüğü sözcüğüne– ezberimde:</p>

    <blockquote class="text">
      <p>“Toprağınız toprağım, eviniz evim; burası için, bu diyarın çocukları için bir ana, bir ışık olacağım ve hiçbir şeyden korkmayacağım; vallahi ve billâhi!”</p>
    </blockquote>

    <p>Aradan geçen onca zaman, <em>Vurun Kahpeye</em>’nin belki de bu ülküsünü benden silip götürememiş.</p>

    <p>Reşat Nuri’nin, <em>Çalıkuşu</em>’nun Feridesi ile Aliye yakın akraba sayılabilirler mi? Her ikisinin de ülküsünde yurdun eğitimden yoksun bırakılmış çocuklarına bilgi sağlamak tutkusu billûrlaşır.</p>

    <p>Yalnız, Feride romantizm inceliğiyle yaratılmışken; Halide Edib, Millî Mücadele’nin acı anıları arasından Aliye’ye yıkım ve ölüm biçer.</p>

    <p>Zaten Aliye daha ilk günden yalnızlığa yazgılı, yıkımlı sona hazır gibidir:</p>

    <blockquote class="text">
      <p>“Yemen’den Kafkas’a, Kafkas’tan Suriye’ye geçmiş ve kaybolmuş kahraman, fakat isimsiz ve talihsiz bir yüzbaşı ile, dal gibi ince, zavallı ve içli, Fatih’li bir verem kadının çocuğu idi.”</p>
    </blockquote>

    <p>Adı verilmemiş Anadolu kasabasına öğretmen olarak gelen Aliye’nin çocuklara sevgisi, bağlılığı, sevecenliği biraz da kendi yalnızlığından, kimsesizliğindendir.</p>

    <p>Üstelik dekor, Kurtuluş Savaşı’nın ölüm kalım günlerinin dekorudur. Bununla birlikte, Halide Edib, <em>Ateşten Gömlek</em>’teki çözümleyici tutumunu <em>Vurun Kahpeye</em> için gerekli görmez; daha “şematik” denebilecek bir yaklaşımla, günün tarihçesini çıkarmayı dener.</p>

    <p>“Şema”da belirgin çizgi, ilerici-softa ayrımıdır. Gerçi Aliye ya da Tosun tipik birer “aydın” kimliğinde değillerdir ama, Türk romanı üzerinde öylesi iz bıraktıklarını geçen zaman saptıyor bugün. Bu açıdan, <em>Vurun Kahpeye</em>’nin, asıl, kendinden hayli sonraki “köy romanı”nda etki bıraktığını söylemek mümkün.</p>

    <p>İlerici öğretmen-gerici din adamı şeması bir bakıma <em>Vurun Kahpeye</em>’yle kurulmuştur. Yalnız, Halide Edib, şemaya yüzde yüz bağlı kalmak istememiş; dinin özünde “insanca olan”ı aramış, Tanrı inancının, inancı çarpıtmış ellerde nasıl yobazlığa dönüşebileceğini dile getirmiştir. Yobaz Hacı’nın “göz kamaştırıcı” gökyüzü altında ve “eski”, “güzel” cami önündeki konuşması hiç de yabana atılacak bir sahne değildir.</p>

    <p>Kaldı ki Aliye, yetiştirmeyi gönül borcu bildiği çocuklara, insanı insan yapacak bütün sevgileri aşılamak için sonsuz çaba harcar.</p>

    <p>Trajik olan, vatan savunmasında, vatan hainiyle vatanseverin zorunlu ayrılığıdır. Halide Edib, bu ayrılığı deşerken, tanıklık ettiği, vatanseverler arasında yer aldığı acı günlerin derin heyecanı altındadır. <em>Vurun Kahpeye</em>’nin hemen bir oturuşta yazılmış, handiyse aralıksız, kesintisiz bir zaman diliminde kaleme getirilmiş “coşku romanı” olduğunu neden söylemeyelim?</p>

    <p><em>Türk’ün Ateşle İmtihanı</em>’nda “savaş”ın insanlık için yıkımla donandığını bilen, bunu bir Türk subayına söyleten Halide Edib, savaşan askere merhamet duyar. Burada istiklâllerini arayan özbeöz Türkler kadar düşman ordusunun askerleri, adsız neferleri de zavallıdır. Halide Edib:</p>

    <p>“Zavallı Türkler! Zavallı Yunanlılar! Zavallı dünya!” diye noktalar.</p>

    <p><em>Vurun Kahpeye</em>, siyaset sahnesinin hesap-kitap işlerine global açıdan bakmadığı için olacak, düşmanı ferdin kendisinde görür, o tuhaf Damyanos kimliğini çizer. Sanki romancı Halide Edib aradan çekilmiştir de, romanın Damyanos gibi, kasabanın yerli yobazları gibi bazı kişileri kendi bildiklerini okumaya başlamışlardır.</p>

    <p>Romancıya gelince, serinkanlı tutumu bir yana bırakmış; günün tarihî çözümlemesi yerine, güncelin yansıtılmasını tercih etmiştir.</p>

    <p>Muhakkak ki günün kederi ve heyecanı da bunu gereksiniyordu.</p>

    <p>Yetmişi aşkın yıl sonra, <em>Vurun Kahpeye</em>, toplumların yükselişinde ve sancısında “eğitim”in önemini vurgulamasıyla yine gündemde. Eğitime kavuşamamış kişilerin gitgide vatan hainliğine, nihayet insanlık düşmanlığına yol alabileceklerini, bu büyük tehlikeyi söylüyor.</p>

    <p class="right">SELİM İLERİ</p>
  </div>
</body>
</html>
