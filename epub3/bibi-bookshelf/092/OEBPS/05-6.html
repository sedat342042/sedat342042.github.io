<html xmlns="http://www.w3.org/1999/xhtml">
	<head>
		<title>05-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x05-6.html" xml:lang="tr-TR">
			<div class="story">
				<p class="duz-ilk-paragraf-2"><span class="duz" style="font-size:1em;" xml:lang="tr-TR">“Alo?”</span></p>
				<p class="duz"><span class="duz" style="font-size:1em;" xml:lang="tr-TR">“Seni öldüreceğiz!”</span></p>
				<p class="duz"><span class="duz" style="font-size:1em;" xml:lang="tr-TR">“Olur, ama ne kadar para vereceksiniz?”</span></p>
				<p class="duz"><span class="duz" style="font-size:1em;" xml:lang="tr-TR">Yanıtın süzülmesi gereken deliklerden la notasındaki kesintisiz sinyal gelmeye başladı. Telefonu kapatan Asil, elindeki gazeteye tekrar baktı: “Bir Deli Saçması: Allahsızlık Allah’a Mahsustur!” başlıklı bir röportaj. Farkında olmadan gülümsedi. </span><span class="italik" style="font-size:1em;" xml:lang="tr-TR">Tanrı’nın Maymunu</span><span class="duz" style="font-size:1em;" xml:lang="tr-TR">’nun ikinci baskısı kitapçılara dağıtılmış ve Adil Ölmez’in </span><span class="italik" style="font-size:1em;" xml:lang="tr-TR">Azat</span><span class="duz" style="font-size:1em;" xml:lang="tr-TR">’ı da yayımlanmıştı. </span></p>
				<p class="duz"><span class="duz" style="font-size:1em;" xml:lang="tr-TR">Odasına çekilen Asil, beyaz bir kâğıdın üzerine “Ne kadar kötüsün?” yazdı. Altına da maddeler eklemeye başladı. Her birinin başında “Deney” yazıyordu. Birinci deney, ikinci deney... Söz konusu deneylerin amacı, insanın iyilik bilgisini dinamitlemekti. Bunun için yapılması gerekense, insanları kışkırtıp kötülükleriyle yüzleşmelerini sağlamaktı. Şehrin farklı semtlerinde, birden ortaya çıkacak olan çıplak kadınların, ne kadar süre içinde tecavüze uğrayacaklarını kronometreyle tespit etmek, deneylerden biriydi. Her defasında farklı sosyo-ekonomik niteliklere sahip semtler seçilecek ve tecavüzün gerçekleşmesi için geçmesi gereken süre kıyaslanacaktı. Üzerlerinde, içeriklerine ilişkin bilgiler, fotoğraflar bulunan ve çocukların rol aldığı pornografik film kompakt diskleri banklarda, otogarlarda, havaalanlarında, bekleme salonlarında terk edilecek ve kimler tarafından alındığı belirlenecekti. Filmleri alanlar takip edilecek ve sahte bir konu hakkında röportaj teklifiyle durdurulup kültürel, sosyal ve ekonomik düzeyleri öğrenilecekti. Topraklarını işgal etmesi için Amerika Birleşik Devletleri’ne yalvaran sahte insanların sahte mektup, elektronik posta ve faksları Beyaz Saray’a gönderilecekti. Hangi kentte, ne kadar süre içinde bir çocuk fahişe bulunabildiği belirlenecek ve kıyaslamalar yapılacaktı. Cuma namazından çıkanlara dağıtılacak olan “Cihatta Boğaz Kesmenin Kutsal Yöntemleri” başlıklı, resimli broşürlerin hangi camide ne kadar süre içinde tükendiği belirlenecekti. Kanlar içinde, sokakta yatan, yaralı bir adamın, içinde para olduğu anlaşılabilen bir çantaya kelepçelenmiş bileğinin ne kadar süre içinde kesileceği belirlenecekti. Hangi kentte, ne kadar sürede, bir çocuğun, silah ve mermi satın alabildiği belirlenecekti. Üzerinde “Orospu çocuğu PKK’lılar, siktirin gidin!” yazan bir tişört giyen kişinin, hangi kentte ne kadar süre, saldırıya uğramadan dolaşabildiği belirlenecekti. Namus için cinayet işleyebileceğini iddia edenlerin çoğunlukta olduğu bölgelerde, kız kardeşlerinin kızlık zarlarını delen kişinin başbakan olduğunu öğrendiklerinde olası tepkilerini soran anketler düzenlenecekti. Ve son olarak, ülke çapındaki bir ankette tek bir soru sorulacaktı: Dünyayı yönetmek ister misiniz?</span></p>
				<p class="duz"><span class="italik" style="font-size:1em;" xml:lang="tr-TR">Ne Kadar Kötüsün?</span><span class="duz" style="font-size:1em;" xml:lang="tr-TR"> bir belgesel olacaktı. Yüzleri tanınmayan amatör aktör ve aktrislerin sergileyecekleri performans, gerçek insanların gerçek tepkileriyle karşılanacaktı. İnsan kötülüğü üzerine sosyolojik bir araştırmadan ibaret olan projenin gerçekleşmesi için Asil’e gereken, her zamanki gibi paraydı. Ve gerektiğinde gizlenebilecek kameralar. Daha sonra kimin izleyeceğinin bir önemi yoktu. En azından şimdilik. Öncelikle, yaratılmasıyla ilgilenilmesi gerekiyordu. Kimsenin böyle bir projeye yatırım yapmayacağını bilen Asil, kitaplarından gelen paranın asla yeterli olmayacağının farkına varmıştı. Çünkü üzerine cümleler kurduğu konular, dilinde yazdığı insanların çok azını ilgilendiriyordu. Oysa Asil, “Ne Kadar Kötüsün?” adındaki projesinin dünya çapında gerçekleştirilmesi gerektiğini biliyor ve istediği tepkiyi, ancak o zaman alabileceğini düşünüyordu. Şimdilik sınırlı olan deneylerini çoğaltmalı ve vatandaşı olduğu ülkenin yerelliğinde kalmalıydı. Ancak bütün bunları gerçeğe çevirmek için gereken parayı nereden bulacaktı?</span></p>
				<p class="duz"><span class="duz" style="font-size:1em;" xml:lang="tr-TR">Fazla düşünmedi. Çünkü sorusunun yanıtı, birkaç hafta önce duyduğu adla başlıyordu: Şefika. Tanıdığı tek ve en zengin insandı. Asil’e para verebilecek tek kişi. Gonca’yı öldürtmüş müydü? “Önemli değil” dedi Asil. Farkında olmadan, yüksek sesle. “Bir saniye için öldürtmeyi düşünmüş olsa bile yeter.”</span></p>
				<p class="duz"><span class="duz" style="font-size:1em;" xml:lang="tr-TR">Zaman kaybetmeden hazırlanıp evden çıktı. Bahçe içindeki evin nerede olduğunu sokağıyla, kaldırımıyla anımsıyordu. Unutulacak bir gece değildi çünkü. Ayrıca Asil’in zihni, gerekenleri unutmamayı öğrenmişti. Herhangi bir yaratım sürecinde kullanılmadıkları sürece. Taksiden indiğinde, evin önündeydi. Kaldırım ile evin bahçesini ayıran yüksek, demir parmaklı kapının üzerindeki düğmeye basıp bekledi.</span></p>
				<p class="duz"><span class="duz" style="font-size:1em;" xml:lang="tr-TR">“Buyurun?”</span></p>
				<p class="duz"><span class="duz" style="font-size:1em;" xml:lang="tr-TR">Sağ kulağının duyduğu ses üzerine başını o yöne çeviren Asil, kendisinden bir metre yukarıdaki kamerayı gördü. Kamera da Asil’e bakıyordu. </span></p>
				<p class="duz"><span class="duz" style="font-size:1em;" xml:lang="tr-TR">“Ben, Asil. Şefika Hanım’la görüşmek istiyorum.”</span></p>
				<p class="duz"><span class="duz" style="font-size:1em;" xml:lang="tr-TR">“Lütfen bekler misiniz?”</span></p>
				<p class="duz"><span class="duz" style="font-size:1em;" xml:lang="tr-TR">Asil bekledi. Şefika’ya ne anlatacağını bilmiyordu. Ancak mutlaka doğru kelimeleri bulacaktı. Sihirli kelimeleri. Ne de olsa, Şefika’nın ölü kocasıyla aynı bedeni paylaştığı anlar olmuştu. Kan bağı olmasa da, Şefika’yla akraba sayılırlardı. Sol kulağının duyduğu bir ses üzerine başını o yöne çevirdi. Demir parmaklı kapı aralanmıştı. İtip bahçeye girdi. Taş patikadan yürüyüp üç katlı evin kapısına geldi. Kapıyı neyle çalacağını bulmaya çalışmasına gerek kalmadı. Adımını, kapıya yükselen iki basamaktan ilkine attığında karşısına bir kadın çıktı. Şefika değildi. </span></p>
				<p class="duz"><span class="duz" style="font-size:1em;" xml:lang="tr-TR">“Hoş geldiniz. Hanımefendi sizi bekliyor. Lütfen buyurun.”</span></p>
				<p class="duz"><span class="duz" style="font-size:1em;" xml:lang="tr-TR">Avucundan parça bırakmadığına emin olduğu eve girdi. Orta yaşlarının ortalarındaki kadını, evin ikinci katına dek takip etti. Kapısı açık bir çalışma odasında, siyah deri bir koltukta oturan Şefika, okumakta olduğu kitabı yanındaki sehpaya bırakıp ayağa kalktı. Gülüyordu. İyiye işaretti.</span></p>
				<p class="duz"><span class="duz" style="font-size:1em;" xml:lang="tr-TR">“Hoş geldiniz Asil Bey. Nasılsınız?”</span></p>
				<p class="duz"><span class="duz" style="font-size:1em;" xml:lang="tr-TR">Tokalaştılar.</span></p>
				<p class="duz"><span class="duz" style="font-size:1em;" xml:lang="tr-TR">“Hoş bulduk. Son görüşmemizden beri daha iyiyim.”</span></p>
				<p class="duz"><span class="duz" style="font-size:1em;" xml:lang="tr-TR">Aralarındaki ilişkinin düzeyini kadına anımsatması gerektiğini düşünmüştü. Kimin kim olduğunun baştan belirlenmesi, konuşmanın geleceğini etkileyecekti. Şefika’nın anlık bir zayıflığının sonucu değildi, medyumluk gösterisi. Şefika’nın hayatının en önemli gecesiydi. En azından Asil, öyle olmasını istedi.</span></p>
				<p class="duz"><span class="duz" style="font-size:1em;" xml:lang="tr-TR">Karşısındaki adamın bandajsız eline bakarak konuşan Şefika “Görüyorum” dedi. “Sevindim.” </span></p>
				<p class="duz"><span class="duz" style="font-size:1em;" xml:lang="tr-TR">Asil’in kılavuzu odadan çıkmadan önce ne içeceklerini sordu. Bir Türk kahvesi istiyordu, Asil. Şekerli. </span></p>
				<p class="duz"><span class="duz" style="font-size:1em;" xml:lang="tr-TR">“Lütfen oturun” dedi Şefika, az önce kalktığı koltuğun yanındaki deri kanepeyi göstererek.</span></p>
				<p class="duz"><span class="duz" style="font-size:1em;" xml:lang="tr-TR">Tabii ki merak ediyordu, Asil’in ziyaret nedenini. Tabii ki öğrenecekti.</span></p>
				<p class="duz"><span class="duz" style="font-size:1em;" xml:lang="tr-TR">“Bakın” diye başladı Asil. Sözü uzatmaya gerek yoktu.</span></p>
				<p class="duz"><span class="duz" style="font-size:1em;" xml:lang="tr-TR">“Bir merkez kuruyorum. Hatay’da. Bir spiritüalizm merkezi. Farklı deneyimlere sahip kişilerin bir araya gelip meditasyon yapacakları ve bilgilerini paylaşacakları bir merkez. Bir aşram, bir çiftlik, bir dergâh. İstediğiniz gibi adlandırabilirsiniz. Önemli olan, zihinsel gelişim eksenindeki yaşam biçimimizi yaygınlaştırmak. Öncelikle, sizin de buranın bir parçası olmanızı istediğimi söylemeliyim. Deneyimleriniz, benim için çok değerli. Ancak kişisel birikimim ve dostlarımın katkıları, hayalimin sonuna kadar gitmem için yeterli değil. Katkınızı rica etmek için buradayım. Ne dersiniz?”</span></p>
				<p class="duz"><span class="duz" style="font-size:1em;" xml:lang="tr-TR">Şefika ilgiyle dinlemişti. İş kadınlığı, duyduğu ilk cümlede, son cümleyi tahmin etmesini sağlamıştı. Asil sözünü bitirdiğindeyse hesabını çoktan yapmıştı.</span></p>
				<p class="duz"><span class="duz" style="font-size:1em;" xml:lang="tr-TR">“Asil Bey, çok önemli bir girişimden söz ediyorsunuz. Gerçekten önemli. Ve ben, elimden geldiğince katkıda bulunmak isterim. Ancak öncesinde, ben de sizden bir şey isteyeceğim.”</span></p>
				<p class="duz"><span class="duz" style="font-size:1em;" xml:lang="tr-TR">Şefika sustu, bir çift nefes alıp verdi ve konuşmaya devam etti.</span></p>
				<p class="duz"><span class="duz" style="font-size:1em;" xml:lang="tr-TR">“Aslında siz bana gelmeseydiniz, ben sizi bulacaktım. Gonca’yla ilişkinizin boyutunu bilmiyorum, ancak o kadının çok tehlikeli olduğunu biliyorum. Evlenmek üzere olduğum kişiyle bir ilişkisi olduğunu öğrendim. Benim için büyük bir şok oldu. Büyük bir hayal kırıklığı. Eşimin vasiyetnamesindeki son cümlenin anlamını ilk okuduğumda çözememiştim... Biliyormuş. Gonca’nın bana ihanet ettiğini biliyormuş. Artık onu affetmem imkânsız. Eşimin son isteğini yerine getireceğim. Ama bana yardım etmeniz lazım. Gonca’ya hak ettiğini vermek için size ihtiyacım var. Evet, siz buna ne dersiniz?”</span></p>
				<p class="duz"><span class="duz" style="font-size:1em;" xml:lang="tr-TR">Suçtan daha güçlü bir tutkal yoktur, cümlesini bir yerlerden anımsayan Asil tereddüt etmedi.</span></p>
				<p class="duz"><span class="duz" style="font-size:1em;" xml:lang="tr-TR">“Nasıl bir yardımdan söz ediyorsunuz?”</span></p>
				<p class="duz"><span class="duz" style="font-size:1em;" xml:lang="tr-TR">Şefika konuşmadı, fısıldadı.</span></p>
				<p class="duz"><span class="duz" style="font-size:1em;" xml:lang="tr-TR">“Onu birlikte öldüreceğiz. Çünkü bunu başka kimsenin bilmesini istemiyorum. Sadece siz ve ben.”</span></p>
				<p class="duz"><span class="duz" style="font-size:1em;" xml:lang="tr-TR">Asil, Gonca’yı ikinci kez öldürebilirdi. Sorun değildi.</span></p>
				<p class="duz"><span class="duz" style="font-size:1em;" xml:lang="tr-TR">“Seansımızın ücretini Gonca’ya ödediniz mi?”</span></p>
				<p class="duz"><span class="duz" style="font-size:1em;" xml:lang="tr-TR">“Hayır, daha ödemedim.”</span></p>
				<p class="duz"><span class="duz" style="font-size:1em;" xml:lang="tr-TR">“Hiçbir zaman ödemek zorunda kalmayacaksınız.”</span></p>
				<p class="duz"><span class="duz" style="font-size:1em;" xml:lang="tr-TR">“Emin misiniz?”</span></p>
				<p class="duz"><span class="duz" style="font-size:1em;" xml:lang="tr-TR">“Evet. Peki, ihaneti herhangi biriyle paylaştınız mı?”</span></p>
				<p class="duz"><span class="duz" style="font-size:1em;" xml:lang="tr-TR">“Hayır. Çünkü ne yapacağımı bilemedim. Beklemek istedim. Sevgilim hâlâ evleneceğimizi düşünüyor.”</span></p>
				<p class="duz"><span class="duz" style="font-size:1em;" xml:lang="tr-TR">“Tamam. Şimdilik kimseye söylemeyin. Ve hiçbir şey olmamış gibi davranmaya devam edin. Bu çok önemli. Gonca’yı öldürmek zorunda kalmayacağız. Çünkü intihar edecek. Ama daha önce, merkezime katkınızın ne olacağını öğrenmeliyim.”</span></p>
				<p class="duz"><span class="duz" style="font-size:1em;" xml:lang="tr-TR">Gonca’nın intiharı düşüncesine hayran kalan Şefika gülerek konuştu.</span></p>
				<p class="duz"><span class="duz" style="font-size:1em;" xml:lang="tr-TR">“Merkezinize katkım, açık bir çek kadar olacaktır. Merak etmeyin.”</span></p>
				<p class="duz-son-paragraf-2"><span class="duz" style="font-size:1em;" xml:lang="tr-TR">Asil, o andan itibaren suçla bağlanmış olduğu Şefika’nın evinde, kendini odasındaymış gibi rahat hissetti ve sırtını kanepeye yasladı. Gonca’yı intihara azmettirmek için gereksinim duyacağı araçlar olacaktı. Bunları Şefika sağlayacaktı. Kadından istediklerini açıklamak için Türk kahvesinin gelmesini bekledi. Kahve gelene kadar Şefika’yı bir seks köpeği olarak kullanıp kullanamayacağını düşündü. Kahve gelene kadar Şefika, bir hafta öncesine kadar evlenmeyi planladığı, ancak tarafından aldatıldığı adamı kime öldürteceğini düşündü. Duygularına karşı işlenen suçları cezasız bırakacak kadar duygusuz değildi. Adalet dağıtacak kadar nakit parası vardı. Yerel bir tanrıça olacak kadar. Kiralık Azraillerinden birini bulmuş her tanrıça gibi kendini iyi hissediyordu.</span></p>
				<p class="duz"/>
			</div>
		</div>
	</body>
</html>