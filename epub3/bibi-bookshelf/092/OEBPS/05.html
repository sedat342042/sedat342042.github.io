<html xmlns="http://www.w3.org/1999/xhtml">
	<head>
		<title>05.html</title>
		<link href="template.css" rel="stylesheet" type="text/css"/>
	</head>
	<body>
		<div id="x05.html" xml:lang="tr-TR">
			<div class="story">
				<p class="bolum-ismi-tek-satir"><span class="bolum-ismi" style="font-size:1em;" xml:lang="tr-TR">Asil’in yokavarı</span></p>
				<p class="duz"><span class="duz" style="font-size:1em;" xml:lang="tr-TR">Kalın duvarlı, sessiz evin kapısı kapanırken Asil içeride, geçmişse dışarıdaydı. Kliniğin bahçesinde bindikleri takside hiç konuşmamış olan annesi paltosunu çıkarırken sordu:</span></p>
				<p class="duz"><span class="duz" style="font-size:1em;" xml:lang="tr-TR">“Aç mısın?”</span></p>
				<p class="duz"><span class="duz" style="font-size:1em;" xml:lang="tr-TR">Aç değildi.</span></p>
				<p class="duz"><span class="duz" style="font-size:1em;" xml:lang="tr-TR">“Hayır anne.”</span></p>
				<p class="duz"><span class="duz" style="font-size:1em;" xml:lang="tr-TR">Üzüntüden kemikleri kısalmış olan kadın, çocuk adımlarıyla salona geçerken Asil’e baktı.</span></p>
				<p class="duz"><span class="duz" style="font-size:1em;" xml:lang="tr-TR">“Her şey bıraktığın yerde. İstersen, biraz dinlen.”</span></p>
				<p class="duz"><span class="duz" style="font-size:1em;" xml:lang="tr-TR">Asil’in yanıtını duymak için beklemedi. Salona girip kendini kanepeye bıraktı. Klinikten dönerken aldığı paketi çantasından çıkarıp, sigaraya başladı. Elli ikinci yaşına girmesine üç ay kalmıştı. Yanındaki sehpada duran, hiç kullanılmamış, ancak düğün armağanı olarak verilmiş ağır, kristal çakmağı alıp ateşledi. Üç titreyen parmakla tuttuğu sigarayı yakıp, tütünün dumanını içine çekti. Öksürdü. Ölene kadar sigara içeceğini biliyordu. Artık o bir nikotin bağımlısıydı. Bunu daha ilk nefeste anlamıştı. Dumanı bir kez daha çekti. Bu kez öksürmedi. O gün, Asil’in sigarayı bırakışının dördüncü ayıydı.</span></p>
				<p class="duz"><span class="duz" style="font-size:1em;" xml:lang="tr-TR">Yirmi dokuz yaşındaki Asil, koridoru geçip odasına girdi. Yatağı, eşyaları, masası ve sandalyesi, bıraktığı yerde kendisini beklemişlerdi. Kapıyı kapatıp yatağa uzandı. Yan dönüp dizlerini karnına çekti. Avuçlarını birbirine yaslayıp yanağının altına koydu. Yirmi dokuz yaşında görünmüyordu. Daha çok, bir çocuğu andırıyordu. Sokakta yaramazlık yaparken annesine yakalanmış ve eve getirilip odasına kilitlenmiş bir çocuğu. Ağlamak isteyip istemediğini düşündü. Eğer bunu düşünebiliyorsa ağlayacak kadar üzüntü hissetmiyor demekti. Onun başka işleri vardı: Yaratmak gibi. Dizlerini karnından çekti. Bacakları uzadı. Ellerini yanağından çekip kollarını gerdi. Asil yeniden yirmi dokuz yaşında oldu. </span></p>
				<p class="duz"><span class="duz" style="font-size:1em;" xml:lang="tr-TR">Yataktan kalkıp ahşap sandalyeye oturdu. Masanın birinci çekmecesinde ne olduğunu biliyordu. Çekti ve defteri aldı. Bir zamanlar sayfalarına resimler yaptığı bir defterdi. Kalın bir defter. Resimlere bakmadı. Sadece boş bir sayfa aradı. Bulunca, öncekileri tek hamlede yırtıp, masanın altındaki çöp kutusuna attı. Artık Asil’in tek gereksinimi bir kalemdi. Bitmeyen türden bir kalem. Onu da buldu. Aynı çekmecenin dibinde. Ve başladı. Yazmaya. Bir başlık gerekiyordu. Yaratmak insan için doğal olduğundan zorlanmadı: </span><span class="italik" style="font-size:1em;" xml:lang="tr-TR">Tanrı’nın Maymunu.</span></p>
				<p class="duz"><span class="duz" style="font-size:1em;" xml:lang="tr-TR">Devam etti. Yazmaya.</span></p>
				<p class="duz"><span class="duz" style="font-size:1em;" xml:lang="tr-TR">“İsa, Meryem’in ikizidir. Doğduğunda karnındadır. Sonra rahmine düşmüş ve Meryem, İsa’yı doğurmuştur. Bu yüzden Meryem, bakire diye bilinir. Kendi ikizini doğuran bir kadın. Hepsi bu, büyütmemek lazım. Milyonda bir ihtimal, ama sadece gazete haberi kadar değerli.”</span></p>
				<p class="duz"><span class="duz" style="font-size:1em;" xml:lang="tr-TR">Başını defterden uzaklaştırıp masanın ardındaki pencereye ve pencerenin ardındaki hayata baktı. Düşündü. Kalem yeniden hareket etmeye başladı.</span></p>
				<p class="duz"><span class="duz" style="font-size:1em;" xml:lang="tr-TR">“Önemli olan, Tanrı’nın bir enstrüman yaratmış olmasıdır. İnsan denen bir enstrüman. Ancak yarattığı müzik enstrümanını çalamayan bir usta gibi, Tanrı da insandan doğru sesi çıkaramamıştır. Bu yüzden Tanrı hariç bütün güçler insanı çalmış ve özellikle de şeytan en güzel melodilerini onunla bestelemiştir. Ne bakire anneler ne de Sami ırktan gelen peygamberler mucizedir. Mucize, Tanrı’nın elini koparıp dünyaya fırlatması ve sonra da ondan geri dönmesini beklemesidir. Ancak elin, önce bir el olduğunu anlaması sonra da Tanrı’ya ait olduğunu fark etmesi gerekir. Mucize, elin ait olduğu bedene dönüşüdür.”</span></p>
				<p class="duz"><span class="duz" style="font-size:1em;" xml:lang="tr-TR">Asil, yaradılış hakkındaki düşüncelerini ve onlardan yarattıklarını yazarak günü ve geceyi geçirdi. Yatağına uzandığında, içki içtiği günlerdeki durgunluğa sahipti. Yaratmaktan sarhoş, yarattığı kadar eksilmekten mutlu. Uyudu. Ne rüyasında kendini vururken gördü ne de uyandığında yorgundu. </span></p>
				<p class="duz"><span class="duz" style="font-size:1em;" xml:lang="tr-TR">O gün, odaya annesi bir kez girdi. Eve geldiğinden beri yemek yememiş olan çocuğuna hazırladığı tepsiyi getirmek için. Asil teşekkür etti. Tabağında duran tavuk kalçasını parçalarken, insan kalçasının da aynı lezzette olup olamayacağını düşündü. Isırıp yiyene kadar evet mutlaka dedi. Gülerek. Tepsiyi mutfağa götürüp tezgâha bıraktı. Annesiyle karşılaşmadı. Babasıyla da karşılaşmayacaktı, çünkü boşanmışlardı. Oğullarının bağlarını kestiği anda kendini tabancayla vurmak isteyen adama engel olduğu için bazen pişmanlık hisseden kadın, bundan sonraki hayatını yalnız yaşayacaktı. Oğlunun, evdeki bitkilerden farksız olduğunu biliyordu. Beslemesi gereken bir evcil hayvan. Asil’in evde kapladığı yer o kadardı. </span></p>
				<p class="duz"><span class="duz" style="font-size:1em;" xml:lang="tr-TR">Defterini aralayıp yeniden yazmaya başlayan Asil, yaradılış teorilerinin sonuna geldiğini “Sonunda Tanrı sıkıntıdan patlamıştır. Buna da big bang denir” cümlelerini kurarken anladı. Zihninde o kadar çok düşünce ve bilgi, genlerinde o kadar çok yetenek vardı ki hangisini harcayıp bitireceğine karar veremiyordu. Yazarken, en gösterişli cümleyi bulmak ve kelimelerden bilmeceler yaratmak için terlemişti. Birilerinin okuyup okumamasıyla ilgilenmiyordu. Bir anlığına da olsa, kendine hayranlık duyabileceği biçimde yazmak istemişti. Yaşarken sadece bir kez yakalayabileceği cümleler dizisinin kuyruğundan tutup çektiğine emin olmak istemişti. Sadece bir kez kurabileceği, okundukları değil yazıldıkları an, bir başyapıtın parçaları olarak tarihe geçecek cümleler yaratmak istemişti. Evren Tanrı’ya taparken, O’nun kimsenin önünde diz çökmemesini anlatmış ve kutsallığın Tanrı’ya inanmak değil, varlığının bilincine varmak olduğunu savunmuştu. Tutuculuğun her biçimine saldırmış ve hayal edebildiği en büyük işkencelerle, yazılarında cezalandırmıştı. Klonlamanın, anne ve babasıyla evlenmek isteyenlerin bir oyunu olduğunu küfrederek açıklamıştı. Klonlamayı, insanlığın en kanlı hastalığı olan, sahte amaçlar taşımayı nesiller boyu sürdürecek ve unutulmasını engelleyecek bir yöntem olarak görüyordu. Klonlanmış organ nakliyle tedavi edilen bedenlerin, zihinsel bozukluklarıyla yeniden doğacaklarına inanıyordu. Klonlama, hatalar içine gömülmüş insanlığın, kendini, hatalarıyla birlikte sonsuza dek var etme çabasıydı. Oysa nesillerin arası, derin kesiklerle açılmalı, her birinin hüküm sürdüğü çağdan sonra dev baltalar genetik halatları kesmeliydi. Genetik ve kültürel mirasın, insana acıdan başka bir şey vermesine olanak yoktu. Her insanın boşluğa doğma hakkı olmalıydı. Vatansız, toplumsuz, ailesiz ve kişiliksiz olmak her insanın hakkıydı. Hiçbir insan, genetik ve kültürel mirasın baskısı altında yaşamaya mahkûm edilemezdi. Hiçbir insan, Tanrı’nın iyi olduğuna inanmak zorunda değildi. Kullanılması gereken yöntemler, kışkırtmak ve çelişkiye düşürmekti. Otoritenin tırnaklarını çıkarıp çirkin yüzünü göstermesi için kışkırtmak gerekiyordu. “Ne Tanrı ne devlet ne aile ne de ben!” sloganını siyah bayraklara yazmanın zamanı gelmişti ve Asil bunu yapıyordu. Tanrısız Tanrı’nın çamurdan bir maymunu vardı ve bunu herkesin bilmesi gerekiyordu. Daha fazlasını umut etmemek için!</span></p>
				<p class="duz"><span class="italik" style="font-size:1em;" xml:lang="tr-TR">Tanrı’nın Maymunu</span><span class="duz" style="font-size:1em;" xml:lang="tr-TR"> adındaki kitabı bitirdiğinde, eve dönüşünün üzerinden yirmi bir gün geçmişti. Az uyumuş, az yemiş ve annesiyle konuşmamıştı. Dante’nin cehennemin kapısındakiler için yazdığı “Ey buraya giren, bütün umutlarını ardında bırak!” cümlesinin, hastanelerdeki doğumhane tabelalarının üzerine kazınması gerektiğini üç yüz on altı sayfada anlatmıştı.</span></p>
				<p class="duz"><span class="duz" style="font-size:1em;" xml:lang="tr-TR">Odasından çıktığı bir anda annesiyle karşılaştı ve sesini duydu.</span></p>
				<p class="duz"><span class="duz" style="font-size:1em;" xml:lang="tr-TR">“Asil, bir iş bulup çalışmalısın. Paraya ihtiyacımız var.”</span></p>
				<p class="duz"><span class="duz" style="font-size:1em;" xml:lang="tr-TR">“Tamam” dedi.</span></p>
				<p class="duz"><span class="duz" style="font-size:1em;" xml:lang="tr-TR">Annesinin bilgisayarında kitabını yeniden yazması için on sekiz günün geçmesi gerekti. Ve evden çıktı. İlk kez. Otuz dokuz gün sonra. Bir kitapçıya girdi. Kitap raflarının önünde voltalar attı. İlgisini çekenleri ayırıp künyelerine baktı. Yayınevlerinin adreslerini aldı. Yedi yayınevi adresiyle eve döndü. Kitabını, evdeki yazıcıyla yedi kez kopyaladı. Yedek mürekkep bataryalarının hepsini harcadı. Yedi kitabı yedi yayınevine götürüp karşısına çıkan ilk görevlilere teslim etti. Ne noter onayı ne de herhangi bir yasal önlem. Umurunda değildi. Çünkü </span><span class="italik" style="font-size:1em;" xml:lang="tr-TR">Tanrı’nın Maymunu</span><span class="duz" style="font-size:1em;" xml:lang="tr-TR"> çalınamayacak kadar Asil’e aitti.</span></p>
				<p class="duz"><span class="duz" style="font-size:1em;" xml:lang="tr-TR">Aradan, üç “Paraya ihtiyacımız var” cümlesi geçti. Otuz yedi gün. Ve telefon çaldı. Arayan kişi, Asil’le konuşmak istiyordu. Asil ahizeyi aldığındaysa, telefonda görüşmenin yeterli olmayacağını söylüyordu. Asil, buluşma teklifini kabul etti.</span></p>
				<p class="duz"><span class="duz" style="font-size:1em;" xml:lang="tr-TR">Bir gün sonra yayınevine girdi. Kitabın telif haklarının devrini içeren ve kapağı Asil’in çizeceğini öngören sözleşmeye imza attı. Karşılığında, bir süre “Paraya ihtiyacımız var” cümlesini duymayacağı miktarda para aldı. Klinik masrafları, ailesine o kadar ağır gelmişti ki en az dört kitap daha yazması ve bu kitapların yüz binlerce kişi tarafından okunması gerekiyordu.</span></p>
				<p class="duz"><span class="duz" style="font-size:1em;" xml:lang="tr-TR">Eve dönerken resim kalemleri ve kâğıtları satın aldı. Cebindeki parayı annesine verdi ve odasına girdi. Sandalyesine oturup çizmeye başladı. Önce Tanrı’yı simgeleyen yaşlı bir adam çizdi. Ayakta, elleri belinde ve başını sağa düşürmüş. Şaşkınlık ve hayal kırıklığı içinde bakan, yaşlı bir adam. Sonra da karşısına, ayakta duran ve elleri belinde olan, yaşlı adamın taklidini yaparak ona bakan maymunu çizdi. Resme ikinci kez bakmadı. Annesinin tarayıcısından geçirip elektronik postayla yayınevine gönderdi. </span></p>
				<p class="duz"><span class="duz" style="font-size:1em;" xml:lang="tr-TR">Bilgisayar klavyesinde </span><span class="italik" style="font-size:1em;" xml:lang="tr-TR">Tanrı’nın Maymunu</span><span class="duz" style="font-size:1em;" xml:lang="tr-TR">’nu yazarken bir stenograf hızına eriştiği için diğer kitabına annesinin iMac’inde başladı.</span></p>
				<p class="duz-son-paragraf-2"><span class="duz" style="font-size:1em;" xml:lang="tr-TR">Zihninde yaradılışa dair tek bir düşünce kalmamıştı. Hepsi, </span><span class="italik" style="font-size:1em;" xml:lang="tr-TR">Tanrı’nın Maymunu</span><span class="duz" style="font-size:1em;" xml:lang="tr-TR">’ndaydı. Sıra, insanlığın hareket yönüne gelmişti: İlerleme. Edebiyata dair bilgisi son derece sınırlı olan Asil, bu kez roman yazmaya karar verdi. </span><span class="italik" style="font-size:1em;" xml:lang="tr-TR">Tanrı’nın Maymunu</span><span class="duz" style="font-size:1em;" xml:lang="tr-TR">’nda olduğu gibi, kitabında sadece düşünceler ve teoriler değil, düzenli bir kurgu da yer alacaktı. Hatta bedensel ayrıntılarıyla tarif edeceği bir kahraman bile yaratacaktı. Asil’in bütün bunları yaratırken zorlanması olanaksızdı, çünkü hayatı boyunca bir roman kahramanı gibi düşünmüş ve bir roman kahramanı gibi yaşamıştı. Üstelik sadece yirmi dokuz yaşındaydı. </span></p>
				<p class="duz"/>
			</div>
		</div>
	</body>
</html>