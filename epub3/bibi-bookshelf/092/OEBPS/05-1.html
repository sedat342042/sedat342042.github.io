<html xmlns="http://www.w3.org/1999/xhtml">
	<head>
		<title>05-1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x05-1.html" xml:lang="tr-TR">
			<div class="story">
				<p class="duz-ilk-paragraf-2"><span class="duz" style="font-size:1em;" xml:lang="tr-TR">Önce romanının adını düşündü ve peşine düştüğü kelimeyi buldu: </span><span class="italik" style="font-size:1em;" xml:lang="tr-TR">Azat.</span><span class="duz" style="font-size:1em;" xml:lang="tr-TR"> Yazmaya başladı. İnsanlığın gelişimi hakkındaki düşüncelerini sıralamaya başladı. Teknolojik gelişim, ilgilendiği ana konuydu. Çünkü teknoloji, insan davranışını, ahlakını, sosyoekonomik ilişkileri, geri dönüşü imkânsız kılacak biçimde değiştiriyordu. Söz konusu değişim, insanlığın amacından sapmasına ve doğadışı, adsız bir türün yeşermesine neden oluyordu. İnsanlığın bin bir  çabayla iki bin yılda yarattığı asgari ahlak, elli yılda televizyon tarafından çiğnenmiş ve on yılda da internet tarafından yutulmuştu. Dokuz yaşındaki kızların babalarıyla seviştiği uzun metrajlı filmleri, yanlışlıkla bir kez görenler, gözlerini ekrandan bir daha ayıramıyordu. İletişimin internetle yaygınlaşması, bireyin suçla karşılaşmasını tesadüf olmaktan çıkarmıştı. Toplum gözünde suç olan, bireyin dünyasında vazgeçilmez hale gelmişti. Toplum ile birey arasında genişleyen ahlak farkı, ikisinin de hastalanmasının temel nedeniydi. Toplum ile bireyin arasına teknoloji girmişti. </span></p>
				<p class="duz"><span class="duz" style="font-size:1em;" xml:lang="tr-TR">Hayali, ancak ikna edici sayılar vererek başladı, romanını yazmaya. İstatistikler. Teknolojik gelişmelerin ölüm ve kalım sayılarını verdi. Otomobille başladı. Varsayım, teknolojik gelişmenin, insanın akıl ve beden sağlığına hizmet etmesiydi. Buna göre, otomobilin icadından bu yana kaç insanın, otomobil sayesinde hayatının kurtarıldığını, yani tedaviye en hızlı biçimde ulaştırıldığını ve kaç insanın, otomobil yüzünden kalıcı biçimde yaralandığını ya da öldüğünü açıkladı. Üstelik bu hesaba, otomobil egzosundan çıkan karbon monoksit yüzünden kanser olanları eklemediğini belirtti. Aradaki fark, sayıları okuyanı, arabasını en yakın uçurumdan aşağı atacağı kadardı. Akla gelebilecek bütün teknoloji ürünleri için benzer istatistikler verdi. Romanın kahramanıysa, bütün bu gerçeklerin ışığında, içine doğduğu toplumu, metal teknolojisini değil, zihin teknolojisini desteklemeleri için ikna etmeye çalıştı. Uydular yerine telepati, sesten hızlı giden uçaklar yerine telekinezi yöntemlerinin araştırılması için propaganda yapan bir roman kahramanı yarattı. </span><span class="italik" style="font-size:1em;" xml:lang="tr-TR">Azat,</span><span class="duz" style="font-size:1em;" xml:lang="tr-TR"> insanın, nerede duracağı belirsiz teknolojik gelişim saplantısının sona ermesi ve tek gelişimin, zihinsel olması gerektiğini anlatan bir roman oldu. </span><span class="italik" style="font-size:1em;" xml:lang="tr-TR">Azat,</span><span class="duz" style="font-size:1em;" xml:lang="tr-TR"> insanın metalik teknolojiden vazgeçmesini, dolayısıyla kendini azat etmesini anlatan bir roman olarak yazıldı. Çünkü teknolojik gelişimin sonucu bilgi köleliğiydi. Sadece zihinsel gelişimin sonucunda düşünce çeşitliliği vardı ve herhangi bir esaret yoktu. Çünkü kaynak, insan zihniydi. Ne petrol ne de nükleer enerji. Zihinsel gelişiminse, özgüven dışında yan etkisi yoktu. </span><span class="italik" style="font-size:1em;" xml:lang="tr-TR">Azat,</span><span class="duz" style="font-size:1em;" xml:lang="tr-TR"> Asil’in düşüncelerinden oluşuyordu, sezgilerinden değil. Bu yüzden, teknoloji sayesinde yaygınlaşan küresel iletişimin, insanın insandan nefret etmesine neden olacağı sezgisini yazmadı. Belki insan, sosyal bir hayvandı. Ama sanıldığı kadar da sosyal değildi. Bu yüzden uluslararası ilişkiler, özel yetiştirilmiş insanlar tarafından yönetiliyordu. Çünkü insan, kesinlikle entersosyal bir hayvan değildi. İnsan topluluklarının birbirine bu denli yaklaşmasının en şiddetli sonucu, uluslararası suç örgütleriydi. Bulgaristan’dan kaçırılan çocuklar, Lüksemburg’da büyüyor, Mozambik’ten çalınan gözler Kanada’da görüyor, Sibirya’da açan çiçekler Türkiye’de soluyordu. Bu yüzden insanın sosyalliğinin bir sınırı vardı. O sınır aşıldığında, iletişim kuran taraflardan biri mutlaka zarar görüyordu. Ancak bunlar, Asil’in sezgileriydi. Sezildi, ama düşünülemedi. Dolayısıyla yazılamadı. Resmedilemeyen rüyalar gibi.</span></p>
				<p class="duz"><span class="duz" style="font-size:1em;" xml:lang="tr-TR">iMac’in önünden yirmi altı gün sonra kalktığında </span><span class="italik" style="font-size:1em;" xml:lang="tr-TR">Azat </span><span class="duz" style="font-size:1em;" xml:lang="tr-TR">bitmişti. İki yüz kırk altı sayfalık bir roman. Karşılıklı sözleşme imzaladıkları yayınevine gitti. Randevusuz. Karşısına çıkanlar </span><span class="italik" style="font-size:1em;" xml:lang="tr-TR">Tanrı’nın Maymunu</span><span class="duz" style="font-size:1em;" xml:lang="tr-TR"> için tebrik ettiler. Yayımcısı, Asil’i gülerek karşıladı.</span></p>
				<p class="duz"><span class="duz" style="font-size:1em;" xml:lang="tr-TR">“Hoş geldin. Nasılsın?”</span></p>
				<p class="duz"><span class="duz" style="font-size:1em;" xml:lang="tr-TR">“Fena değil.”</span></p>
				<p class="duz"><span class="duz" style="font-size:1em;" xml:lang="tr-TR">“Lütfen otur. Bir şey içer misin?”</span></p>
				<p class="duz"><span class="duz" style="font-size:1em;" xml:lang="tr-TR">“Hayır, teşekkür ederim.”</span></p>
				<p class="duz"><span class="duz" style="font-size:1em;" xml:lang="tr-TR">“Kitabın gelecek hafta çıkıyor.”</span></p>
				<p class="duz"><span class="duz" style="font-size:1em;" xml:lang="tr-TR">Asil’in yayımcıya uzanan elinde bir kompakt disk vardı.</span></p>
				<p class="duz"><span class="duz" style="font-size:1em;" xml:lang="tr-TR">“Bu nedir?”</span></p>
				<p class="duz"><span class="duz" style="font-size:1em;" xml:lang="tr-TR">“Roman.”</span></p>
				<p class="duz"><span class="duz" style="font-size:1em;" xml:lang="tr-TR">“Roman mı? Ama diğerini daha bir ay önce getirdin. Bunu daha önce mi yazmıştın?”</span></p>
				<p class="duz"><span class="duz" style="font-size:1em;" xml:lang="tr-TR">“Hayır, ben yazmaya iki ay önce başladım. Daha önce hiçbir şey yazmadım. Bunu daha önce de söylemiştim. Bu, sizinle anlaştıktan sonra yazdığım roman.”</span></p>
				<p class="duz"><span class="duz" style="font-size:1em;" xml:lang="tr-TR">“Bak Asil, daha çok gençsin. İnsanlar ürettikleriyle ilgili yanılsamalara düşebilirler. </span><span class="italik" style="font-size:1em;" xml:lang="tr-TR">Tanrı’nın Maymunu</span><span class="duz" style="font-size:1em;" xml:lang="tr-TR"> müthiş bir kitap. Ama istersen biraz dinlendirip öyle getir romanını. Üzerinde biraz daha çalış. Belki daha...”</span></p>
				<p class="duz"><span class="duz" style="font-size:1em;" xml:lang="tr-TR">Asil, yayımcının söylediklerini duymuyordu. Bu yüzden yanıt vermek için cümlesini bitirmesini beklemedi. </span></p>
				<p class="duz"><span class="duz" style="font-size:1em;" xml:lang="tr-TR">“Romanı okumayacaksınız başka bir yayınevine gidebilirim.”</span></p>
				<p class="duz"><span class="duz" style="font-size:1em;" xml:lang="tr-TR">Yayımcı, Asil’e nasıl davranması gerektiğini ancak o an anlayabildi.</span></p>
				<p class="duz"><span class="duz" style="font-size:1em;" xml:lang="tr-TR">“Tamam Asil, sakin ol. Romanı okuyacağım. Sana haber veririm. Anlaştık mı?”</span></p>
				<p class="duz"><span class="duz" style="font-size:1em;" xml:lang="tr-TR">“Anlaştık.”</span></p>
				<p class="duz"><span class="duz" style="font-size:1em;" xml:lang="tr-TR">Asil ayağa kalktı. Yayımcı da ardından. Tokalaştılar. Aralarında masa kaldı. Üzeri kitaplarla dolu bir masa. O an Asil, elindeki elden çok o kitapları hissetti. Her birinin yaratım süreçlerini düşündü. Daha çok olmalı, dedi. Milyonlarca kitap olmalı. Daha çok yazılmalı. Geberene kadar!</span></p>
				<p class="duz"><span class="duz" style="font-size:1em;" xml:lang="tr-TR">Eve döndü. Ve odasına girdi. Sandalyesine oturup yayınevi tarafından kabul edilip edilmeyeceğini bilmediği </span><span class="italik" style="font-size:1em;" xml:lang="tr-TR">Azat</span><span class="duz" style="font-size:1em;" xml:lang="tr-TR">’ın kapağını hazırlamaya başladı. Otoparkta duran bir araba çizerek başladı. Tekerlekleri sökülmüş ve dört metal yükseltinin üzerinde duran bir araba. Sonra da park ettiği alanın sakatlara ait olduğunu işaret eden tabelayı çizdi. Resim bittiğinde Asil uyumak istedi. Sanki çektiği nefese uyku ilacı atılmış gibi. Yatağa zor yetişti. Yaratmak için harcadıkları, Asil’i yorgun düşürmüştü. Alın, sırt ve ense terine bulanmış yatakta on altı saat uyudu. </span></p>
				<p class="duz"><span class="duz" style="font-size:1em;" xml:lang="tr-TR">“Asil, uyan.”</span></p>
				<p class="duz"><span class="duz" style="font-size:1em;" xml:lang="tr-TR">Beton bir kanalizasyon borusu kadar ağır olan uykusu, yastığının içindeki kaz tüyü kadar hafifledi ve Asil gözkapaklarını dünyaya açtı. Annesi eğilmiş, oğluna gülümseyerek bakıyordu. Fısıldayarak konuştu.</span></p>
				<p class="duz"><span class="duz" style="font-size:1em;" xml:lang="tr-TR">“Seni aradılar. Yayınevinden. Öğleden sonra dörtte bekliyorlar.”</span></p>
				<p class="duz"><span class="duz" style="font-size:1em;" xml:lang="tr-TR">Asil, yavaşça doğruldu ve ayakta duran annesinin beline sarıldı. Kadın, ellerini oğlunun başına sardı. Yüzünü annesinin karnına yaslamış olan Asil ağladı. Ama annesi görmezden ve duymazdan gelip fısıldamaya devam etti.</span></p>
				<p class="duz"><span class="duz" style="font-size:1em;" xml:lang="tr-TR">“Seninle gurur duyuyorum Asil.”</span></p>
				<p class="duz"><span class="duz" style="font-size:1em;" xml:lang="tr-TR">Ama Asil annesini duymuyordu. Sadece ağlıyordu. Ağlamaktan başka ne yapabileceğini bilmiyordu. Rüyasında mektubu, babasını, kendini, tabancayı ve unuttuğu her şeyi görmüştü. Özellikle de içki şişelerini. Boş ve dolu olanları. Şimdiyse annesine sarılıyordu. Ve bu kez annesini sarıp içmek istiyordu. Çünkü Asil, yirmi dokuz yıllık hayatında, kendini, ilk kez iyi hissediyordu.</span></p>
				<p class="duz"><span class="duz" style="font-size:1em;" xml:lang="tr-TR">Yavaşça ayrıldılar. Önce eller, sonra kollar sarktı. Asil ayağa kalkıp konuştu.</span></p>
				<p class="duz"><span class="duz" style="font-size:1em;" xml:lang="tr-TR">“Anne, açım.”</span></p>
				<p class="duz"><span class="duz" style="font-size:1em;" xml:lang="tr-TR">Kadın gülümsedi.</span></p>
				<p class="duz"><span class="duz" style="font-size:1em;" xml:lang="tr-TR">“Ben de, Asil.”</span></p>
				<p class="duz"><span class="duz" style="font-size:1em;" xml:lang="tr-TR">Kimin neye aç olduğunun anlaşılamadığı bir sahne, kadının odadan çıkması ve Asil’in buluşmaya gitmek üzere hazırlanmaya başlamasıyla sona erdi. Salondaki masada birlikte yemek yediler ve Asil evden çıktı.</span></p>
				<p class="duz-ilk-paragraf"><span class="duz" style="font-size:1em;" xml:lang="tr-TR">“İnanılmaz! Ciddiyim. Çok iyi!”</span></p>
				<p class="duz"><span class="duz" style="font-size:1em;" xml:lang="tr-TR">Asil’in teşekkür etmek gibi bir niyeti yoktu. Ama yayımcı iltifat etmeye devam ediyordu.</span></p>
				<p class="duz"><span class="duz" style="font-size:1em;" xml:lang="tr-TR">“Bir gecede bitirdim. Gerçekten etkileyici. Ama küçük bir sorunumuz var, Asil. Seni kimse tanımıyor. Ve öncelikle, ilk kitabının yeterince duyulması lazım. En az altı ay. Sonra da bunu basarız. İkisi birden, bir ay içinde, fazla gelir.”</span></p>
				<p class="duz"><span class="duz" style="font-size:1em;" xml:lang="tr-TR">Asil düşündü. Bakışlarını yayımcının masasındaki kitaplardan çekip, yayımcının gözlerine soktu. Yayımcı, Asil’in gözlerinden, ilk tanıştıkları anda rahatsız olmuştu. Âşık olduğu kadın dışında, o güne kadar Asil’le tanışmış bütün insanlar gibi. Asil’e bakmak zordu. Çünkü insanlar ister istemez, bir gözüne diğerinden daha çok bakıyorlardı. Hangi göze baktıklarınıysa, Asil’e göre, renk tercihleri belirliyordu. Asil, gözlerinden birine bakılarak kendisiyle konuşulmasına alışkındı. Dolayısıyla önemsemedi ve düşündüğünü söyledi.</span></p>
				<p class="duz"><span class="duz" style="font-size:1em;" xml:lang="tr-TR">“Başka bir isimle yayımlayın.”</span></p>
				<p class="duz"><span class="duz" style="font-size:1em;" xml:lang="tr-TR">Böyle bir teklif beklemeyen yayımcı koltuğuna yaslanıp gözlerini Asil’den kaçırdı. Kitaplara bakma sırası ondaydı. Ama Asil, tereddüt eden insanları izlemekten zevk almıyordu.</span></p>
				<p class="duz"><span class="duz" style="font-size:1em;" xml:lang="tr-TR">“Başka bir isim ve başka bir kitap. Kabul ediyor musunuz?”</span></p>
				<p class="duz"><span class="duz" style="font-size:1em;" xml:lang="tr-TR">Yayımcı, alacağı riski hesapladı. Bu kez Asil’in iki gözüne birden bakmaya kararlıydı. Zorlansa da başardı.</span></p>
				<p class="duz"><span class="duz" style="font-size:1em;" xml:lang="tr-TR">“Tamam! Nasıl istersen. Kabul ediyorum.”</span></p>
				<p class="duz"><span class="duz" style="font-size:1em;" xml:lang="tr-TR">Asil, masaya koyduğu kompakt diskin üzerine yazılmış kelimelere, parmağının ucuyla dokundu. O an, gösterilen kelimeleri gören yayımcı, Asil’e nasıl davranması gerektiğini asla öğrenemeyeceğini anladı.</span></p>
				<p class="duz"><span class="duz" style="font-size:1em;" xml:lang="tr-TR">“Nasıl? Nereden bildin?”</span></p>
				<p class="duz"><span class="duz" style="font-size:1em;" xml:lang="tr-TR">Asil sorulmamış bir sorunun yanıtını vermeyi tercih etti.</span></p>
				<p class="duz"><span class="duz" style="font-size:1em;" xml:lang="tr-TR">“İçinde </span><span class="italik" style="font-size:1em;" xml:lang="tr-TR">Azat</span><span class="duz" style="font-size:1em;" xml:lang="tr-TR">’ın kapağı var.”</span></p>
				<p class="duz"><span class="duz" style="font-size:1em;" xml:lang="tr-TR">Bakışlarını Asil’den ayırmadan, ahizeyi çekip aldığı telefondaki numaralara basan yayımcı konuştu.</span></p>
				<p class="duz"><span class="duz" style="font-size:1em;" xml:lang="tr-TR">“Bir sözleşme getir. Asil Bey için.”</span></p>
				<p class="duz"><span class="duz" style="font-size:1em;" xml:lang="tr-TR">Ahizeyi söktüğü yere taktı. Merak ettiği konuda Asil’in kendisini bilgilendirmeyeceğinden emindi. Sözleşme, sekreter tarafından aralarındaki masanın üzerine konana kadar konuşmadılar. Sekiz dakika. Yayımcıya çok uzun geldi. Fazla uzun. Çünkü Asil’le konuşacak hiçbir konu bulamadığını fark etti. Çünkü Asil, hiçbir konuda konuşmayacağını söyleyen bir yüze sahipti. Asil’in, annesine ait banka hesap numarasını üzerine yazdığı sözleşmeyi imzaladılar ve tokalaştılar. Sessizce. </span></p>
				<p class="duz"><span class="duz" style="font-size:1em;" xml:lang="tr-TR">Asil kapıyı ardından kapattı ve yayımcı, kompakt diskin üzerindeki kelimeleri tekrar okudu: Adil Ölmez. Gözleri kısıldı ve önündeki sözleşmeyi kendine çekti. Çevirmesine gerek yoktu. Aradığı, ilk sayfada duruyordu. Eser sahibi başlığının altında yazanı okudu: Asil Yaşayan. Yayımcı, bunu uzun zamandır yapmıyordu, ama kendi kendine konuştu:</span></p>
				<p class="duz"><span class="duz" style="font-size:1em;" xml:lang="tr-TR">“Asil yaşayan adil ölmez.”</span></p>
				<p class="duz"><span class="duz" style="font-size:1em;" xml:lang="tr-TR">“Efendim?”</span></p>
				<p class="duz"><span class="duz" style="font-size:1em;" xml:lang="tr-TR">Odaya girmiş sekretere kuyu gözlerle baktı. </span></p>
				<p class="duz"><span class="duz" style="font-size:1em;" xml:lang="tr-TR">“Yok bir şey” dedi. “Şu hesaba havale çıkarın. Geçen seferki gibi.”</span></p>
				<p class="duz-ilk-paragraf"><span class="duz" style="font-size:1em;" xml:lang="tr-TR">Hava kararmıştı. Göz göre göre, ama kimseye görünmeden. Hem aniden, hem de yıllar içinde yaşlanan bir insan gibi. Çevre yolunda ilerleyen taksinin arka koltuğunda başını cama yaslamış olan Asil, birbirine yapışan beyaz şeritleri izliyordu. Şeritler, sürünen bir yılanın bedeni gibi dans ediyordu. Bazen Asil’e yaklaşıp bazen taksiden uzaklaşıyorlardı. Ama bitmiyorlardı. Asil, şeritlerin, zaman olduğuna karar verdi. Şeritlerin ardındaysa taşlar, kamyon artığı çöpler, ağaçlar ve binalar vardı. Her saniye biçimleri değişiyor ve geride kalıyorlardı. Dönüp bakılsa bile zaman içinde kaybolup gidiyorlardı. O akşam, Asil evine dönerken, camdan gördüğü her şeyin, doğumundan o ana kadar söylediği, nefret ettiği, yediği, düşündüğü her şey olduğuna inandı. Hepsinin yanından geçip gittiğini ve hiçbirine dokunamadığını gördü. Şerit adındaki zaman, dansına devam ederken, hayatından geçen kimseye ve hiçbir şeye değemediğini anladı. Çünkü arada cam vardı ve taksi asla durmayacaktı. İstediği kadar camı avuçlayabilir, şoföre durması için bağırabilirdi. Ancak hayatla arasındaki cam daima duracak ve çevre yolunda park etmek daima yasak olacaktı. Saniyenin yarısı kadar bir süre içinde gördüğü her şey, tanığı olduğu, ancak sahibi olamadığı bütün hayatıydı. Babası, bir zamanlar âşık olduğu kadın, dinlediği müzikler, her şey. Hepsinin de yanından saatte doksan kilometre hızla geçmiş ve geriye sadece şerit kalmıştı. Hayat, yatılı bir misafirlik değil, günübirlik gidilen bir piknikti. </span></p>
				<p class="duz"><span class="duz" style="font-size:1em;" xml:lang="tr-TR">Taksinin, gideceği yere kadar durmayacağını bilen Asil, başlayan yağmurun ninnisiyle gözkapaklarını indirdi. Alnını camdan alıp, ensesini koltuğa yasladı. Bu, Asil’in umursamamayı öğrendiği andı. Şerit değil, ama Asil durdu. Çünkü uyudu. İnsanın, hiçbir zaman hayatının sahibi olamadan öleceği için çektiği acıyı unutmasının tek yolu buydu.</span></p>
				<p class="duz"><span class="duz" style="font-size:1em;" xml:lang="tr-TR">Hayat, elle tutulabiliyor, gözle görülebiliyor, kulakla duyulabiliyor, burunla koklanabiliyor, dile tat verebiliyordu. Ancak bütün bunlar, sadece saniyenin yarısı kadar sürüyordu. Oysa insan, ortalama altmış beş yıl yaşıyordu.</span></p>
				<p class="duz"><span class="duz" style="font-size:1em;" xml:lang="tr-TR">“Geldik.”</span></p>
				<p class="duz"><span class="duz" style="font-size:1em;" xml:lang="tr-TR">Asil gözlerini açıp nerede olduğunu anımsadı. Taksimetrede yazan miktarı cebinden çıkarıp şoföre verdi. Taksiden inip evin kapısına yanaştı. Cebinden çıkardığı anahtarı kilide gömdü. Kalın duvarlı evin kapısını anahtarıyla son kez açtığında içeri, ailesini ve kendini öldürmek için girmişti. Halbuki birkaç on yıl daha sabretse herkes ölecekti. Stephen Hawking’in </span><span class="italik" style="font-size:1em;" xml:lang="tr-TR">Zamanın Kısa Tarihi</span><span class="duz" style="font-size:1em;" xml:lang="tr-TR">’ni okuyan annesinin yanına gidip ikinci kitabının da yayınevi tarafından kabul edildiğini söyledi. Annesi Asil’i tebrik etti. Oğlunun değişimine hiçbir biçimde anlam veremiyordu. Ancak şimdilik, her şey iyi gidiyordu. Asil’in davranışları sıradan insanlarınkine çok yaklaşmıştı. Sıradan olmayan tek davranışı, iki ay içinde iki kitap yazmasıydı. Sıradan olmayan, son bir yıl içinde ortadan kaybolup, isimsiz bir telefon sayesinde Asil’i kente uzak bir hastanede bulmasıydı. Sıradan olmayan, Asil’in, üzerinden çıkan banka kartları sayesinde yaptığı araştırmada, bir yıl içinde, altı yüz bin liradan fazla para biriktirip harcamış olmasıydı. Böylesi bir miktarı oğlunun nasıl kazandığını ve nasıl harcadığını hiçbir zaman öğrenemeyecekti; çünkü Asil de anımsamıyordu, ama şimdilik her şey iyiydi. Kalın duvarlı, sessiz evin içinde, güvende ve birbirlerine yakınlardı. </span></p>
				<p class="duz"><span class="duz" style="font-size:1em;" xml:lang="tr-TR">Asil, odasına girip sandalyesine oturdu. Annesinin iMac’ini masasına taşımıştı. Karşısında duruyordu. Sadece on saniye için, ne yapacağını bilemedi. On saniye içinde, yazmak ile sarhoş olmak arasında turlar düzenledi. Zihinsel gezisi yazı köyünde bitti. Monitöre renk gelmesini bekledi ve üçüncü kitabına başladı. Zaman içinde, o on saniyelik tereddütler uzayacak ve yokavarın, zihinsel etkilerini yaşamaya başlayacaktı, ancak şimdilik sadece iki kitap kadar eksiltmişti kendini. İki kitap dolusu yetenek, bilgi ve düşünce buharlaşmıştı zihninden. Ancak geriye koca bir Asil kalmıştı. </span></p>
				<p class="duz"><span class="duz" style="font-size:1em;" xml:lang="tr-TR">Yazdığı, bir hırsızın hayatıydı. Para, yanı sıra da zevk için kargo şirketlerinin depolarını soyan bir hırsız. İçinden ne çıkacağını bilmediği kolileri parçalamadan önce, yılbaşı armağanını bekleyen çocuklar gibi heyecan duyan bir hırsız. Ne çaldığını bilmemenin, çalmaktan daha zevkli olduğunu düşünen bir hırsız. Asil’in anlattığına göre, insanların birbirlerine kargoyla gönderdikleri, gerçekten de üzerine roman yazılabilecek kadar çeşitliydi. İç çamaşırları, tencereler, uyuşturucular, fotoğraf albümleri, kitaplar, paralar ve kargoyla gönderilmesi yasaklanmış her şey. Yanıcı, delici ve değerli. Hırsızın çaldıklarının arasından bir vibratör ve bir tabanca bile çıkmıştı. Üstelik aynı kutudan. Herkesin hayatı, kargo depoları soyan bir hırsızınkinden daha ilginçti! </span></p>
				<p class="duz"><span class="duz" style="font-size:1em;" xml:lang="tr-TR">Ancak ince bir paketin içinden çıkanlar, hırsızın hayatını herkesinkinden daha ilginç hale getirdi. Çünkü paketin içinde hırsızın kimlik bilgilerini ve fotoğrafını taşıyan bir nüfus cüzdanı, ehliyet ve yine adına düzenlenmiş silah ruhsatı ile banka hesap defterleri, son olarak da çeşitli kuruluş ve kulüplere ait üyelik kartları vardı. Gönderici Emniyet Genel Müdürlüğü, alıcıysa kendisiydi. Açarken dikkat etmediği etikette kendi adı yazıyordu. Üstelik adresi yoktu. Depoyu soymasa, hırsıza hiçbir zaman ulaşamayacak bir paket. Eli, arka cebindeki cüzdanına gitti. Kimliğini çıkarıp baktı. İki elinde de kendine ait iki kimlik vardı. Sadece vatandaşlık numaraları farklıydı. </span></p>
				<p class="duz"><span class="duz" style="font-size:1em;" xml:lang="tr-TR">O kadar şaşırdı ve o kadar ne yapacağını bilemedi ki bir gece boyunca dondu. Çözülmesi için güneşin üzerine doğması gerekti. Ne yapacağına karar vermişti. Elindeki belgelerle teslim olacaktı. Çünkü yakalandığına emindi. En yakın karakola gidip kendini tanıttı. Arandığını söyledi. Hırsızlıktan. Ancak hiçbir dosyada adı yoktu. Deli olduğunu düşünen polis, önce yüzüne sonra da sırtına güldü. O gece başka bir depoya girdi ve parçaladığı ilk kolide, kapağında adı yazılı bir kitap buldu. O kadar heyecanlandı ki derhal çıkıp, ev dediği barakasına döndü. Kitabın ilk cümlesi şuydu: </span></p>
				<p class="duz"><span class="duz" style="font-size:1em;" xml:lang="tr-TR">“Sen ilk peygambersin ve bu da, gönderdiğim ilk kitap.” </span></p>
				<p class="duz"><span class="duz" style="font-size:1em;" xml:lang="tr-TR">Hırsız, o gece kitabı okuyup bitirdi. O tarihe kadar, bilinen hiçbir dinin Tanrı’yla ilgisi olmadığı ve hiçbir kutsal kitabın tanrısal olmadığı anlatılıyordu. Ancak şimdi, gerçekten Tanrı’ya gereksinim olduğu ve bu yüzden de ilk kitabın sunulduğu açıklanıyordu. Kitap, dini değildi, çünkü emirler, mucizeler ve ahlaki projeler sunmuyordu. Kitap, sadece tanrısal bilgiler içeriyordu. Dileyenin yararlanabileceği tanrısal bilgiler. Kitapta, dinin, sadece insanlara ait bir kavram olduğu ve Tanrı’ya inanmanın hiçbir dinden geçmediği yazıyordu. Çünkü Tanrı, insanlara nasıl yaşamaları gerektiğini söyleyecek kadar insanları ve kendini aşağılamak niyetinde değildi. Çünkü insan mükemmel yaratılmıştı. Ve din adında bir kullanım kılavuzuna ihtiyacı yoktu. Tanrısal bilgiler, fizik kurallarını andırıyordu. İnsanların çözemediği neden ve sonuç ilişkileri açıklanıyordu. Çünkü insanın kendi başına keşfedemediği tek bilgi, bir bedenle, yani maddeyle yaşamaya ilişkin olandı. İnsanın iyilik savaşını bedeninin üzerinden yürütmesi gereksizdi. Çünkü kötülük, maddenin bir gereğiydi ve bundan kaçmak olanaksızdı. Kötü olan insan değil, maddeydi. İnsanın, suçluluk duygusundan kurtulup bu gerçeği sindirmesi ve maddeyi gerektiği gibi kullanmayı öğrenmesi gerekiyordu. Maddeye dair her kararın mutlaka iki sonucu vardı: İyi ve kötü. Bir insan diğerine âşık olduğunda, başka insanlara âşık olması olanaksızdı. Madde, nitelik ve nicelik sınırlarına sahipti. Dolayısıyla herkese yetecek kadar yoktu. Dinlerin varlığını savunduğu cennete eşdeğer hal, tek bir insanın mutluluk değerinin artması için tek bir insanın mutluluk değerinin azalması gerektiği andı. Kitapta buna, mutlak denge, deniyordu. Mutlak dengenin gerçekleşmesi için gerekense, maddenin ya da bedenin yerini zihnin almasıydı. Bedenin kullanıldığı alanların zihne devredilmesi gerekiyordu. Bedenin ya da maddenin kullanıldığı alanların asgariye düşürülmesi gerekiyordu. Beden yerine zihinle nefret etmek, cinayetleri, beden yerine zihinle sevmekse yalanları azaltacaktı. Beden yerine zihinle çalışmak işsizliği, beden yerine zihinle var olmak tatminsizliği yok edecekti. Tabii ki dünya üzerinde bedene ayrılmış alanlar da vardı. Hatta bunlar bedenin üzerindeki işaretlerle belirtilmişti. Beş duyu ve cinsellik. Hepsi bu. Dünya üzerinde bedene ayrılmış yer bu kadardı. Daha fazlası, denetimsiz bir kötülüğün kaynağı haline gelecekti. İnsanın başına gelen de buydu. Gözleri kapalıyken gördüklerini önemsemektense ayna tarafından büyülenmişti. Oysa iki ayna üst üste kapandığında, ışıksızlıktan yok olan görüntünün yerini hiçbir biçimde yok olmayan zihnin alması gerekiyordu. Sonuç olarak, insan, maddeye hak ettiğinden fazla değeri verdiği sürece mutsuz olacaktı. </span></p>
				<p class="duz"><span class="duz" style="font-size:1em;" xml:lang="tr-TR">Tanrısal bilgilere göre hayat, insanın neyi bilmiyorsa onu öğrenmeye geldiği bir süreçti. Ve zihinsel gelişimi tamamlamak için her şeyin öğrenilmesi gerekiyordu. Dayanılmaz olduğu iddia edilen acıdan farklı cinsiyete sahip olmaya, zihinsel sakatlıktan nedensiz kötülüğe kadar her şeyin, insan tarafından öğrenilmesi gerekiyordu. Ölümse, yaşarken sindirilmiş bilgilerin zihin tarafından depolanması için verilen bir süreydi. Herkesin bir kasası var ve o dolana kadar doğup ölmek gerekiyordu.</span></p>
				<p class="duz"><span class="duz" style="font-size:1em;" xml:lang="tr-TR">Asil, tanrısal kitabın öyküsünü hırsızın asla öğrenemeyeceği bilgilerle şöyle sürdürüyordu: </span></p>
				<p class="duz"><span class="duz" style="font-size:1em;" xml:lang="tr-TR">Zihin sayısı kadar tanrısal bilgiler kitabı vardır. Hırsıza ulaştırılmış olanın üzerinde sadece onun adı yazar. Her insanın hayatı ve sahip olması gereken tanrısal bilgiler farklıdır. İnsanlık, bir hayvan sürüsü olmadığına göre, tek bir dinin, milyarlar tarafından paylaşılması ve kutsal kitapların toptan gelmesi düşünülemez. Çünkü Pigmeler ile Çinliler arasındaki ortak nokta, ağızlarındaki diş sayısı kadardır. Bu yüzden her insan, kendini bekleyen bilgilere hayatı boyunca mutlaka bir kez ulaşır. İlk kitap ve ilk peygamberden, yeryüzündeki zihin sayısı kadar vardır. Bilgileri tanıyıp uygulamak, insan iradesine bağlıdır. Tanrısal bilgilerin insana ulaşımı, her yolla gerçekleşebilir. Çoğu, en akla gelmeyecek yollardır. Böyle olması normaldi, çünkü Tanrı, insan aklına gelmeyen her şeydir. Kişisel ve tanrısal olan bilgileri, bilinçli ya da bilinçsizce öğrenenler yeni insanlara dönüşürler, ancak diğerlerini bekleyen son, biraz farklıdır.</span></p>
				<p class="duz"><span class="duz" style="font-size:1em;" xml:lang="tr-TR">Hırsızın kitabı şu cümlelerle bitiyordu:</span></p>
				<p class="duz"><span class="duz" style="font-size:1em;" xml:lang="tr-TR">“Peygamberlik etmen gereken kişi kendinsin. Bu kitaptaki bilgiler, paylaşmak için değildir. Sana ait sırlardır. Ve hepsi de altınla yazılmıştır.”</span></p>
				<p class="duz"><span class="duz" style="font-size:1em;" xml:lang="tr-TR">Var olan en önemli insan olarak, Tanrı’nın yeryüzündeki temsilcisi haline geleceğini ve tarihe geçeceğini düşünürken, böyle bir son cümleyle karşılaşan hırsız, kitabın bütün sayfalarındaki bütün harfleri bir falçatayla kazıdı. Yüz yirmi gram altın tozunun sahibi oldu. Beyaz sayfaları boşalmış kitabı, kırık camlı pencereden dışarı atıp kendini yere bıraktı. Ellerini başının altında birleştirip bacaklarını uzattı. Yüz yirmi gram altın. Ölmeye giden bir fil kadar huzurluydu. Gözlerini kapattı. Uyumasına dört nefes kala, gözkapakları yaylanıp açıldı. Bir mancınık gibi doğrulup, “Hayır!” diye bağırdı. Ayağa kalkmaya çalışırken, “Allahım, ben ne yaptım?” diyordu. Pişmanlıkla dolmuş barakadan çıkıp, tepeleme çöp yığılı pencerenin önüne geldi. Aramaya başladı. Her saniye, sesi daha da yükseliyordu: </span></p>
				<p class="duz"><span class="duz" style="font-size:1em;" xml:lang="tr-TR">“Allahım ben ne yaptım?”</span></p>
				<p class="duz"><span class="duz" style="font-size:1em;" xml:lang="tr-TR">Yarısı toprağa gömülmüş, kapaksız buzdolabının önünde dizlerinin üstüne çöktü. Bulmuştu. Kitap, buzdolabının içindeydi. Yeni doğmuş bir bebeği kucağına almak için uzanır gibi ellerini buzdolabına soktu. Alnı terli ve gözleri mutlu. Kitabı göğsüne bastırdı. İki eliyle. Dudakları inceldi. Gülümsedi. Ayaklarını sürterek barakasına dönüp, kendini, kalktığı yere bıraktı. Kitabın kapağındaki adına hayranlıkla baktı. Bütün kapağı kaplayan adına. Adını öptü ve kol mesafesinde duran falçatayı alıp kazımaya başladı. Adı, en az yüz gram altın tozuyla yazılmıştı. Küçük bir kâğıdı faraş gibi kullanarak, birikmiş altın tozunu diğer kelimeleri döktüğü kutuya taşıdı. Son toz zerresi de kutuya kapatıldıktan sonra yere uzanıp kitabı yastık yaptı. Geriye, altını satıp alacağı parayla neler yapacağını hayal etmek ve uyumak kalmıştı. Uyandığında, ne Tanrı ne de bilgileri vardı. Sadece altın tozu ve boş bir defter. </span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Asil, romanı on dokuz günde yazdı. Önce Altın Bilgiler adını vermeyi düşündü, ancak vazgeçti. Çünkü öldüğü için okumayı yarıda bırakacak olanlar dışında, herkesin ayrı bir sona ulaşacağını biliyordu. Kapakta beyaz bir etiket, içinde de boş bir satır çizgisi olmasına karar verdi. Böylece kitabı okuyan her kişi, üzerine kendi adını yazabilirdi. Üzerine bir adın yazılmasını bekleyen etiket dışında herhangi bir illüstrasyon yer almayacaktı. Çerçeveden geriye kalan boşluk için uygun gördüğü renkse, yaldızlı, mat sarıydı. Altın rengi. Adı dışında her yeri altından olan bir kitap. </span></p>
				<p class="duz-son-paragraf-2"><span class="duz" style="font-size:1em;" xml:lang="tr-TR">Bilgisayarın önünden kalkıp odadan çıkmak üzere iki adım attı. Daha fazla ilerleyemedi. Önce dengesini kaybedecek kadar başı döndü, sonra da bedeni yıkıldı. Annesi üniversiteden dönene kadar yerde yattı. </span></p>
				<p class="duz"/>
			</div>
		</div>
	</body>
</html>