<html xmlns="http://www.w3.org/1999/xhtml">
	<head>
		<title>01-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x01-6.html" xml:lang="tr-TR">
			<div class="story">
				<p class="duz-ilk-paragraf-2"><span class="duz" style="font-size:1em;" xml:lang="tr-TR">Bir mektup yazmaya kadar verdin. Gelecekteki kendine. Sadece gereksinim duyduğu anlarda kapılarını açan zihnin, annenin bir kahvaltı masasında babana okuduğu gazete haberini duymanı sağladı.</span></p>
				<p class="duz"><span class="duz" style="font-size:1em;" xml:lang="tr-TR">“PTT’den şaşırtıcı kampanya: Yirmi beş yıl sonrasına mektuplar...”</span></p>
				<p class="duz"><span class="duz" style="font-size:1em;" xml:lang="tr-TR">1980’de, kuruluşunun yüz kırkıncı yılını kutlayan PTT, sahiplerine 2005’te teslim edilecek mektuplar kabul ettiğini duyuruyordu. Ve kararını o an verdin. Bir mektup yazacaktın. 2005’teki sana bilmesini isteyeceğin her şeyi yazacağın bir mektup gönderecektin </span></p>
				<p class="duz"><span class="duz" style="font-size:1em;" xml:lang="tr-TR">Bu mektubu sen yazdın. Bu mektubu ben yazıyorum. </span></p>
				<p class="duz"><span class="duz" style="font-size:1em;" xml:lang="tr-TR">Artık biliyorsun. İlişkimizin niteliğini öğrendin. Hangi fotoğraflardan söz ettiğimi anlamışsındır. Annenin bileğinden tutup elini sallayarak çektirdiği fotoğrafları anımsadın mı? Mutlaka görmüşsündür. Ve o fotoğraflarda neden hiç gülümsemediğini belki anlamışsındır. Üç yaşındayım ve sen, yirmi sekiz. </span></p>
				<p class="duz"><span class="duz" style="font-size:1em;" xml:lang="tr-TR">Annenin biriktirdiği gazeteler sayesinde okumayı ve yazmayı öğrendim. Babanın daktilosuyla oynamama izin verildi. Rahat bırakılmak için konuşmaya başladım. Aksi takdirde endişeler ve doktor muayeneleri çoğalacaktı. Ancak çok az zamanım kaldı. Zihnimdeki kara düşüncenin bütün yetenek, bilgi ve düşüncelerimi yutacağını biliyorum. Bir mucize olmazsa, bir aptala dönüşeceğimden eminim. Çünkü yarattığım kara delik durmuyor. Her geçen gün daha da eksilmiş uyanıyorum. Ve korkuyorum. Hem de çok. Çok kısa bir süre içinde bilinç düzeyimin düşeceğini biliyorum. Mektup için öğrendiğim yazmayı, okumayı unutacağımı, yaşıtlarımın çok gerisinde bir zihin düzeyine sahip olacağımı da biliyorum. Ve korkuyorum.</span></p>
				<p class="duz"><span class="duz" style="font-size:1em;" xml:lang="tr-TR">Bu mektubu yazmamın birinci nedeni sana kendini anlatmaktı. Olağanüstü zihin yapını ve doğuştan sahip olduğun kuralları tanıma yeteneğini sana açıklamak. İkinci nedense, büyük olasılıkla dönüştüğün aptalı yok etmenin yolunu sana öğretmek.</span></p>
				<p class="duz"><span class="duz" style="font-size:1em;" xml:lang="tr-TR">Öncelikle, zihninde, şiddetli baş ağrıları çekmene neden olan, gündelik bilgileri öğrenmeni zorlaştıran, belleğini ve odaklanma yeteneğini sürekli tehdit eden, karanlık bir küre olduğunu bilmelisin. Zihinsel sakatlığının nedeni sözünü ettiğim kara düşüncenin önlenemeyen gelişimidir. Ve kara düşüncenin içinde birikmiş olan hazine mutlaka ulaşman gereken düşünce, bilgi ve yetenekler içermektedir. Karanlık kürenin içindekilere sahip olmalısın. Yarattığın kasanın şifresini sadece sen çözebilirsin. </span></p>
				<p class="duz"><span class="duz" style="font-size:1em;" xml:lang="tr-TR">Kurallara göre, olumsuz duygular kara düşüncenin çekim gücünün etkisi sonucunda bilgiye dönüşür. Nefret adındaki duygu, kara düşünceye adımını attığında, kişiliğini oluşturan sınırlardan biri haline gelir. Öncesinde nefreti sadece hissedebilirken, kara düşünceye girdiğinde nefreti tanır ve bilirsin. Olumsuz duygu akışı kara düşüncenin kütlesini küçültür. Bunun nedeni olumsuz duyguların, bilgiye dönüştükleri anda diğer düşünce ve bilgileri sıkıştırarak onları kapsamasıdır. Kütlesi küçülen kara düşüncenin ısısı, birbiriyle yeniden çarpışmak zorunda kalan düşünceler yüzünden artar. Kütle, içinde sadece bir duygunun hüküm sürdüğü an geldiğinde o kadar küçülür ve ısı o kadar artar ki kara düşünce patlar. Bu patlama, zihnin boşalmasından sorumlu olan kara düşüncenin, içindekileri kusmasıyla sonuçlanır. Bu patlama, kara düşüncenin beyaz bir düşünceye dönüşmesiyle sonuçlanır.</span></p>
				<p class="duz"><span class="duz" style="font-size:1em;" xml:lang="tr-TR">Düşünceler, duyguların çekim alanlarına girince bükülürler kuralı yüzünden duygularımı etkisizleştirmeye çalıştığımı anımsa. Bu çabam sonucunda, yakın gelecekte dönüşü olmayan bir duygusuzluk içine girdiğimi belirtmeliyim. Ancak yirmi sekiz yaşındaki senin, patlamayı gerçekleştirecek yoğunlukta duygulara sahip olabileceğini tahmin ediyorum. Yalnız unutma ki, patlama için gereken duygu, tek ve kapsayıcı olmalı. İçine dönüp baktığında gördüğün, kendini dinlediğinde duyduğun tek duygu olmalı. Olumsuz bir duygu. </span></p>
				<p class="duz"><span class="duz" style="font-size:1em;" xml:lang="tr-TR">Kendini aptallıktan kurtarmanın tek yolu bu. Hiçbir klinikteki hiçbir doktorun hiçbir ilaçla tedavi edemeyeceği hastalığının tek reçetesi bu: Zihnine dönmeli ve seçtiğin duygunun kara düşüncen tarafından yutulmasını sağlamalısın. Başka şansın yok. Aksi takdirde, et ve kemikten ibaret kalacaksın. Mektubun ilk satırlarında söz ettiğim suçun ne olduğunu anlamış olmalısın. Birlikte işlenecek olan suç, senden beni yaratmak. Aptalı öldürüp kuralları bileni diriltmek. Hiçbir yerde ve zamanda cezası olmayan bir suç. Korkma.</span></p>
				<p class="duz"><span class="duz" style="font-size:1em;" xml:lang="tr-TR">Zihnine dön ve kara düşünceni patlatacak olan duygunu seç.</span></p>
				<p class="duz"><span class="duz" style="font-size:1em;" xml:lang="tr-TR">Kendine ve hayatın sana sunduğuna inandığım acıya güven.</span></p>
				<p class="duz-ilk-paragraf"><span class="duz" style="font-size:1em;" xml:lang="tr-TR">Son olarak, üç yaşındaki bir çocuğun, elinde mektubuyla postaneye nasıl gidebileceğini merak ediyorsundur. Tabii ki annenle gideceğim. Ancak öncesinde, hiç beklenmeyen bir anda konuşmaya başlamış bir çocuk olarak, çizdiğim bir resmi yirmi beş yıl sonrasına göndermek istediğimi söyleyeceğim. Annen, şaşırmamış gibi davranıp kabul edecek. Babanın çalışma masasının ikinci çekmecesindeki zarflardan birini alacak. Resmin, yirmi beş yıl içinde zarar görmesinden korktuğumu söyleyeceğim. Korkumun ve öne sürdüğüm çözümün anlamsızlığına rağmen, ısrarım sonucu, resmin önüne ve arkasına boş kâğıtlar koyup zarfa yerleştirecek. Zarfın üzerine ad ya da adres yazmayı ertelemek zorunda kalacak. Çünkü zarfı kapattığı an başım ağrımaya başlayacak ve ağlayacağım. Annen, zarfı çalışma masasına bırakıp benimle ilgilenecek. Birkaç saat sonra, her şey unutulunca, mektubu babanın çalışma masasının ikinci çekmecesindeki zarflardan birine koyacağım. İçinde resim olanı gizleyip, ağırlık ve kalınlık farkı anlaşılmayacak kadar az olan diğer zarfı annene götüreceğim. Sıradanlaşmamın bir parçası olarak değerlendireceği garip isteğimi anımsayacak olan annen, beni ve bilmeden, mektubu postaneye götürecek. Böylece, 2005 yılında ev adresine teslim edilecek zarfın içinden resmin yerine mektup çıkacak. Resmi dün çizdim. Bir ev resmi. İçinde ben varım, dışında sen. </span></p>
				<p class="duz-ilk-paragraf-copy"><span class="duz" style="font-size:1em;" xml:lang="tr-TR">Görüşmek üzere Asil...</span></p>
				<p class="duz-ilk-paragraf"/>
				<p class="foto"/>
			</div>
		</div>
	</body>
</html>