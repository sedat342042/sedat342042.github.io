<html xmlns="http://www.w3.org/1999/xhtml">
	<head>
		<title>05-13.html</title>
		<link href="template.css" rel="stylesheet" type="text/css"/>
	</head>
	<body>
		<div id="x05-13.html" xml:lang="tr-TR">
			<div class="story">
				<p class="duz-ilk-paragraf-2"><span class="duz" style="font-size:1em;" xml:lang="tr-TR">Araları ter damlalarıyla dolu kirpiklere sahip gözkapaklarının izin verdiği kadar gördüler. Asil derhal, Yahya biraz sonra okudu. Kasabanın tabeladaki adını. Asil’in daralmış zihni anladı. Ölmeden varacaklarını. Yahya, Asil’in omuzlarında, rüzgârın savurduğu bir başak gibi sallanıyordu. Asil’in omuzları, bir devenin hörgücü, Yahya’ysa bir bedeviydi. Dudakları çorak, avuçları sırılsıklamdı. O güne kadar kimse evinden, Yahya gibi kaçmamıştı.</span></p>
				<p class="duz"><span class="duz" style="font-size:1em;" xml:lang="tr-TR">Üç saat otuz yedi dakikadır konuşmayan Asil, açık ağzını ses çıkarmak için kullandı. Hâlâ hayatta olduğunu kendine kanıtlamak için.</span></p>
				<p class="duz"><span class="duz" style="font-size:1em;" xml:lang="tr-TR">“Eve dönüp annem ile babamı öldüreceğim. Sonra da kendimi. Bu acı, korkunç. Bu acı, felaket. Bu acı, benim sonum. Bu acı, benim her şeyim! Senin yanına gelmeyeceğimi biliyorum, sevgilim. Ama sensiz burada kalamam. Ölünce nereye gideceğim umurumda değil! Ya da nerede kalacağım! Tek isteğim, ölmek. Ama önce annemi ve babamı öldürmek. Çünkü onlar dayanamazlar. Kim dayanabilir ki, çocuklarının ölüm acısına? Kimse! Hiç kimse! Onlara bu acıyı çektiremem! Ben, bu acıyı kimseye çektiremem! Seninle buluşmak için değil, sevgilim, sensiz yaşayamadığım için kendimi öldüreceğim.”</span></p>
				<p class="duz"><span class="duz" style="font-size:1em;" xml:lang="tr-TR">Asil’in, yarısı ağzının dışında, yarısı içinde kalan sözleri, Yahya’yı uyandırmıştı. Çocuk, haftalarca hasta kalacak kadar zayıf düşmüş, ama yine de Asil’i duymuştu. Ancak dediklerinden hiçbir şey anlamıyor, sadece arada bir, öldürmek kelimesini duyuyordu. Uzun yürüyüşün zihninde bıraktığı son güçle konuştu.</span></p>
				<p class="duz"><span class="duz" style="font-size:1em;" xml:lang="tr-TR">“Yapma... Öldürme...”</span></p>
				<p class="duz"><span class="duz" style="font-size:1em;" xml:lang="tr-TR">Ama Asil’in gittiği yol, dönmesine yetecek kadar geniş değildi. Duymuyordu Yahya’yı. Anlamıyordu, ince sesinin söylediklerini. Sadece konuşuyordu. Âşık olduğu ölü kadın, Asil’in sevgilisi miydi? Sevgilisi olmuş muydu? Onu sevdiğini söylemiş miydi? Ne bu soruların ne de yanıtlarının bir önemi vardı. Çünkü Asil, o kadının adını bile anımsamıyordu. Sevgilisi, o güne kadar ölmüş milyarlarca kadından biri olabilirdi. Zihni, beş milyar yaşındaki güneş kadar eskiydi. Geçmiş ve gelecekteki bütün acılar, Asil’e aitti. Beş milyar yıldır yanan güneşin bir parçası, kalbinde ve zihnindeydi. Bu da Asil’i, yetmiş iki kiloluk bir ter bezi yapıyordu.</span></p>
				<p class="duz"><span class="duz" style="font-size:1em;" xml:lang="tr-TR">Bir sokak gösterisine benzeyen Asil ve Yahya, kasabanın ilk binalarının pencerelerinden görüldüler. Görenler, ikinci kez bakmadı. Çünkü durdukları yerden, ne Asil’in terden, ne de Yahya’nın gözyaşından ıslanmış yüzünü görebiliyorlardı. </span></p>
				<p class="duz"><span class="duz" style="font-size:1em;" xml:lang="tr-TR">Trafik ışıklarının kırmızısı bile gözlerini yakıyordu. Bu yüzden, hiçbir kavşakta durmuyor, tehditkâr kornaların eşliğinde karşı kaldırımlara geçiyorlardı. Asil’in ilkel zihni bir otogar arıyordu. Ya da bir otobüs. Kasabadan, evinin bulunduğu kente giden herhangi bir şey. Ve o herhangi bir şeyin, yolcu beklediği herhangi bir yeri arıyordu. Ama sadece çarpışıyordu. İnsanlarla, tabelalarla, el arabalarıyla, omuzlarındaki Yahya’yla. Alnı, gözlerinin çevresi, burnu, çenesi, yanakları dağlanmıştı. Güneş tarafından. Yahya’nın yüzü gibi. Çocuğun gözkapakları birleşmiş ve derisi, kemiklerini taşıyan bir çuvala dönüşmüştü. Terliklerinden biri, kim bilir, nerede düşmüş, ayakları, toza yatırılmış fare cesetleri gibi cansızdı. </span></p>
				<p class="duz"><span class="duz" style="font-size:1em;" xml:lang="tr-TR">Bir meydana geldiklerini, bitişen yolların genişliğinden anlayan Asil, kaldırımın ucunda durdu. Yoldan sadece yirmi santimetre yükseklikteki kaldırımdan, intihar edecekmiş gibi kendini bırakıp geniş bir caddeyi geçti. Önüne gelen ilk kaldırıma çıkan Asil, Yahya’nın babasıyla göz göze geldi. Asil, adamı tanımadığı için yürümeye devam etti. Ama adam, tereddüt etmedi. Yahya’yı, Asil’in omuzlarından çekip aldı ve olanca sesiyle bağırdı:</span></p>
				<p class="duz-son-paragraf-2"><span class="duz" style="font-size:1em;" xml:lang="tr-TR">“İşte, bu herif!”</span></p>
				<p class="duz-son-paragraf-2"/>
			</div>
		</div>
	</body>
</html>