<html xmlns="http://www.w3.org/1999/xhtml">
	<head>
		<title>01-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x01-5.html" xml:lang="tr-TR">
			<div class="story">
				<p class="duz-ilk-paragraf-2"><span class="duz" style="font-size:1em;" xml:lang="tr-TR">“Bütün bunları ben mi yaptım? Bütün bunları ben mi düşündüm?”</span></p>
				<p class="duz"><span class="duz" style="font-size:1em;" xml:lang="tr-TR">Konuşmuyor, bağırıyordu. </span></p>
				<p class="duz"><span class="duz" style="font-size:1em;" xml:lang="tr-TR">“Nasıl olur? Ben bir aptalım!”</span></p>
				<p class="duz"><span class="duz" style="font-size:1em;" xml:lang="tr-TR">Farkında olmadan ayağa kalkmıştı. Gözlerini kapattı. Mektupta söz edilen zihnini hayal etmeye çalıştı. Ancak hiçbir hayal onunla buluşmaya gelmedi. Ne bir zihin ne de adı geçen düşünceler. Kızdı. Sol yumruğundan çıkardığı serçeparmağını göğsünün hizasına getirdi ve gözlerini açtı. Gördüğü sadece çevresindeki et dişlenmiş ve aynı dişlerle ucu rendelenmiş bir tırnaktı. Çirkin bir tırnak. Etle arasında  nerden geldiği belli olmayan, sadece siyah bir kirin durduğu bir tırnak. Dört saniye önce zihninin ziyaret etmediği boş hayal dünyasında bir bıçak belirdi. Sapı siyah, derin delikler açmaya aday bir bıçak. Derin kan kuyuları. Mutfaktaki yerini biliyordu. Tam adresini. Tezgâhın üzerindeydi. Ahşap bıçaklığın sağ üst deliğine saplanmış biçimde duruyordu. Gidip onu oradan çekmeli, serçeparmağını tezgâha yatırmalı ve bıçağı kullanmalıydı. Olduğu yerde dönmek üzere bir hamle yapacaktı ki durdu. Kara düşüncenin oraya hiçbir zaman yerleştirilmediğini okuduğunu anımsadı. Omuzları ve bedeni sandalyeye çöktü. Yerde duran şişeye, bakışlarını eğmeden uzandı. Ve Bailey’s içti. Buzsuz. Nefes alıp verişi yavaşlayıp düzeldi. Üzerinde sadece kelimeler gördüğü, ancak yazılanı okuyamadığı kâğıtlara baktı. Cümleleri solucanlara benzetti. Midesi bulandı. Konuştu. Hırlar gibi.</span></p>
				<p class="duz"><span class="duz" style="font-size:1em;" xml:lang="tr-TR">“Belki de aptal değilim. Belki de hepsi doğru. Belki de ben, benzeri olmayan bir dâhiyim. Evet, öyle olmalı.”</span></p>
				<p class="duz"><span class="duz" style="font-size:1em;" xml:lang="tr-TR">Gözkapakları olabildiğince açıldı. Bir deliye benziyordu. Bütün delilerin birbirine benzediği gibi. </span></p>
				<p class="duz"><span class="duz" style="font-size:1em;" xml:lang="tr-TR">“Ben, kuralları bilenim. Sadece ben biliyorum. Aklım ışıkla dolu. Her yerim. Bu yüzden kimse bana bakmıyor. Beni görünce başlarını çeviriyorlar. Başlarını önlerine eğiyorlar. Ben de öyle yapıyorum, güneşi görünce. Sadece birkaç saniye bakabiliyorum. Sonra gözlerim acıyor. Gözlerimin içi!”</span></p>
				<p class="duz"><span class="duz" style="font-size:1em;" xml:lang="tr-TR">Ve bir ses duydu. En son iki hafta önce duyduğu bir ses. Âşık olduğu kadının sesi. Konuşan oydu.</span></p>
				<p class="duz"><span class="duz" style="font-size:1em;" xml:lang="tr-TR">“Sen benim güneşimsin.”</span></p>
				<p class="duz"><span class="duz" style="font-size:1em;" xml:lang="tr-TR">Önce ses geldi, sonra dekor. Odanın duvarları yeşerdi. Yapraklarla kaplandı. Tavan maviye boyanıp gökyüzüne dönüştü. Oturduğu sandalye bir bank, yanındaki boşluk aşkı oldu. Âşık olduğu kadın yanında oturuyordu. Bastığı yer toprak, yüzünde hissettiği, ağaç gölgelerinin rüzgârıydı. Kadına baktı. Gülümsedi. Kadının eli yanağını okşadı. Bakışları üst üste bindi. Gözbebekleri, bir doğrunun iki ucu oldu. Konuşmak istedi. Mektuptan söz etmek. Çektiği acıyı anlatmak. Peşinden ölüme gideceğini söylemek. Yapamadı. Sadece okşandı. Ve duydu.</span></p>
				<p class="duz"><span class="duz" style="font-size:1em;" xml:lang="tr-TR">“Sen, benim güneşimsin.”</span></p>
				<p class="duz"><span class="duz" style="font-size:1em;" xml:lang="tr-TR">Ve her şey dönüştü. İlk haline. Tavan tavana, duvarlar duvarlara, sandalye sandalyeye ve boşluk boşluğa dönüştü. Ama gülümsemesi kaldı. Artık konuşabilirdi.</span></p>
				<p class="duz-son-paragraf-2"><span class="duz" style="font-size:1em;" xml:lang="tr-TR">“Biliyorum sevgilim. Artık biliyorum. Her şeyi.”</span></p>
				<p class="duz"/>
				<p class="duz"/>
				<p class="duz"/>
				<p class="duz"/>
			</div>
		</div>
	</body>
</html>