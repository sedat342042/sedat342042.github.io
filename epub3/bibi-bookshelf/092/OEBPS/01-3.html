<html xmlns="http://www.w3.org/1999/xhtml">
	<head>
		<title>01-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x01-3.html" xml:lang="tr-TR">
			<div class="story">
				<p class="duz-ilk-paragraf-2"><span class="duz" style="font-size:1em;" xml:lang="tr-TR">İlk kez böyle hissediyordu. O güne kadar gözlerinin önüne asla getiremeyeceği bilgileri ezberliyordu. Belki de hayatının son gününde herkes dâhi oluyor, diye düşündü. Kabul ettiği dâhilik çıtası, okunan bilginin kavranması gibi vasat bir yükseklikteydi. Ama o bunu bilmiyordu. Yirmi sekiz yaşına kadar eksik büyümüştü. Diğer insanların gündelik çözümleri ve gerekli bilgiyi gerekli anda devreye sokma yetenekleri onu daima büyülemişti. Çünkü o hiçbirini yapamıyordu. Kendisinden bir bardak su istendiğinde, hangi bardağı seçeceğini bilemediği için mutfak tezgâhına yaslanarak dakikalarca bekliyordu. Bardağı seçemiyordu, çünkü kendisinden su isteyen kişinin hangisini tercih edeceğini düşünüyordu. Doğru bardağı bulsa bile, suyu ılık mı yoksa soğuk mu tercih ettiğine karar vermek dakikalar ve dakikalar sürüyordu. İnsanlar çevresinde değil, içinde yaşıyorlardı. Ve tanıdığı herkes davetliydi. Sahip olduğu bir kişilik ve karar verme düzeneği yoktu. İçinde annesi, babası, okulda tanıştığı, ancak asla arkadaş olamadığı kişiler vardı. Gündelik hayat gerektirdiğinde, kararları sırayla onlar veriyordu. Ancak aynı anda konuşuyor, aynı anda yaşıyorlardı. Bu yüzden hangisinin kararının uygulanacağını belirlemek için canının acıması ve saatlerin geçmesi gerekiyordu. İçi, tanıdığı herkesle dolu olarak yaşamasının nedenini annesine sorduğunda, “Çünkü aptalsın!” yanıtını alıyordu. Düşüncelerini ölmeden bağışlamış bir hayırsever olamayacağına göre annesinin biçtiği sıfatı kabul ediyordu. Kül tablasında tüten bir sigara varken ikincisini yakıyor, elinde bir liste olmadan asla alışveriş yapamıyor, saati en az bir dakikada okuyabiliyor, hiçbir telefon numarasını belleğine yerleştiremiyor, nadiren tanıştığı insanların adlarını unutuyor, aynı şartlarda gerçekleşen benzer olaylar karşısında daima farklı tepkiler veriyordu. Heyecanlandığından değil, insanların ve her şeyin içine sızmasına izin verdiği için hatalar yapıyordu. Derisindeki gözenekler derisinden daha çok yer kaplıyordu. Her şeyden ve herkesten etkileniyordu. Çünkü etki girişini durduracak bir kişiliği yoktu. Bir çuval. Delik deşik bir çuval. Yüzlerce kapısı olan boş bir bina. Ne pasaport, ne izin. İsteyenin girip, isteyenin terk ettiği çorak bir toprak. Bir yolgeçen hanı. Hep böyleydi. Hep böyle olmuştu. Hiçbir iniş, hiçbir çıkış yoktu. Yirmi sekiz yıllık bir çizgi. Dümdüz. Eğimsiz. Sifonu çekebilecek kadar akıllı, öncesinde klozeti kullanmadığını unutacak kadar aptal. Öğretmenlerinin ısrarlarını anımsıyordu: “Mutlaka tedavi görmeli.” Anlamayacağından emin olanlar, onun yanında hakkında konuşmaktan çekinmezlerdi. Ama o anımsıyordu annesinin yanıtını: “Birçok doktora götürdük ancak hiçbir ilerleme yok.” O doktorları tanımıyordu. O doktorları hiç görmemişti. Bundan emindi... Gerçekten emin miydi? Zihninde başlayan rüzgârların mektubun hissettirdiklerini savurmasına izin vermedi. Tedavi görüp görmediğini anımsamasının bir önemi olmadığına güçlükle kendini ikna etti. Aslında kendini ikna biçimi son derece basitti. Neye inanmak istiyorsa defalarca tekrarlardı: </span></p>
				<p class="duz"><span class="duz" style="font-size:1em;" xml:lang="tr-TR">“Bir önemi yok. Doktorların beni görüp görmediğinin bir önemi yok. Bir önemi yok. Doktorların beni gördüğünü bilmemin bir önemi yok. Doktorların bir önemi yok. Benim bir önemim yok.”</span></p>
				<p class="duz"><span class="duz" style="font-size:1em;" xml:lang="tr-TR">Ancak bu yöntemin işe yarayan bölümü tekrar değildi. Çünkü istediği halde, aynı cümleyi tekrarlayamadığı için kelimeler her defasında değişiyordu. Değişik kelimeler. Değişik cümleler. Başka cümleler. Başka korkular. Ve kendini doğruluğuna ikna etmek üzere defalarca tekrarlamayı düşündüğü ilk cümleyi anımsamayan bir aptal. Böylece zihnindeki karambol, huzursuzluk nedenini unutturuyor, gerçekten de söylediği gibi, hiçbir şeyin önemi kalmıyordu. </span></p>
				<p class="duz"><span class="duz" style="font-size:1em;" xml:lang="tr-TR">İçeriğinin yüzde on yedisi alkol olan Bailey’s’in de yardımıyla mektupta yazanların kendi düşünceleri olduğunu sanmaya başlamıştı. Söz edilen kuralları anlayabiliyordu. Hep aradığı, ancak asla dokunamadığı düşünceleri mektupta bulmuştu. Yokluklarından ötürü aptallıkla suçlandığı düşüncelere bu kez çok yakındı. Herkesin kayıp kıtasını keşfettiği bir an vardır. Ancak bu kez mesaj bir şişede değil, bir zarfın içinde gelmişti. Kayıp kıtanın haritası. Düşünceler kıtası. Varlığından emin olunmayan, ancak yokluğundan ötürü ölümcül acıların çekildiği bir kıta.</span></p>
				<p class="duz"><span class="duz" style="font-size:1em;" xml:lang="tr-TR">Boşlukla çerçevelenmiş kuralları tekrar okudu. Yüksek sesle. </span></p>
				<p class="duz"><span class="duz" style="font-size:1em;" xml:lang="tr-TR">“Aynı zihinde yer alan karşıt düşünceler birbirini yok eder ve ışığa dönüşürler.”</span></p>
				<p class="duz"><span class="duz" style="font-size:1em;" xml:lang="tr-TR">Düşündü. Alçak sesle.</span></p>
				<p class="duz"><span class="duz" style="font-size:1em;" xml:lang="tr-TR">“Üçüncü düşünceler bulmalıyım!”</span></p>
				<p class="duz"><span class="duz" style="font-size:1em;" xml:lang="tr-TR">Okudu. Yüksek sesle.</span></p>
				<p class="duz"><span class="duz" style="font-size:1em;" xml:lang="tr-TR">“Her şey ve herkes ışık yayar. Sonuç, nedenlerin aydınlattığı noktada, nedense sonuçların aydınlattığı noktadadır.”</span></p>
				<p class="duz"><span class="duz" style="font-size:1em;" xml:lang="tr-TR">Düşündü. Alçak sesle.</span></p>
				<p class="duz"><span class="duz" style="font-size:1em;" xml:lang="tr-TR">“Düşüncelerimin nedenlerini ve sonuçlarını öğrenmeliyim.”</span></p>
				<p class="duz"><span class="duz" style="font-size:1em;" xml:lang="tr-TR">Okudu. Yüksek sesle.</span></p>
				<p class="duz"><span class="duz" style="font-size:1em;" xml:lang="tr-TR">“Her düşünce bir diğerini doygunlukları ve aralarındaki uzaklık ölçüsünde çeker.”</span></p>
				<p class="duz"><span class="duz" style="font-size:1em;" xml:lang="tr-TR">Düşündü. Alçak sesle.</span></p>
				<p class="duz"><span class="duz" style="font-size:1em;" xml:lang="tr-TR">“Yaratarak yok olmalıyım!”</span></p>
				<p class="duz"><span class="duz" style="font-size:1em;" xml:lang="tr-TR">Okudu. Yüksek sesle.</span></p>
				<p class="duz"><span class="duz" style="font-size:1em;" xml:lang="tr-TR">“Düşünceler mükemmel, ancak davranışlar kusurludur.”</span></p>
				<p class="duz"><span class="duz" style="font-size:1em;" xml:lang="tr-TR">Düşündü. Alçak sesle.</span></p>
				<p class="duz"><span class="duz" style="font-size:1em;" xml:lang="tr-TR">“Bir aptal gibi davranmam aptalca düşündüğümün kanıtı değildir.”</span></p>
				<p class="duz"><span class="duz" style="font-size:1em;" xml:lang="tr-TR">Okudu. Yüksek sesle. </span></p>
				<p class="duz"><span class="duz" style="font-size:1em;" xml:lang="tr-TR">“Düşünceler ışık hızında hareket eder.”</span></p>
				<p class="duz"><span class="duz" style="font-size:1em;" xml:lang="tr-TR">Düşündü. Alçak sesle.</span></p>
				<p class="duz"><span class="duz" style="font-size:1em;" xml:lang="tr-TR">“Ben yavaş olamam. Yavaş düşünüyor olamam.”</span></p>
				<p class="duz"><span class="duz" style="font-size:1em;" xml:lang="tr-TR">Okudu. Yüksek sesle.</span></p>
				<p class="duz"><span class="duz" style="font-size:1em;" xml:lang="tr-TR">“Zaman, var olan bütün etkenler ölçüsünde değişkendir.”</span></p>
				<p class="duz"><span class="duz" style="font-size:1em;" xml:lang="tr-TR">Düşündü. Alçak sesle.</span></p>
				<p class="duz"><span class="duz" style="font-size:1em;" xml:lang="tr-TR">“Saat okumayı öğrenmeme gerek yok. Çünkü saat, benim.”</span></p>
				<p class="duz"><span class="duz" style="font-size:1em;" xml:lang="tr-TR">Dibi ıslak, boş bardağı ağzına götürdü. Dudağı nemlendi. Bailey’s tadı aldı. İçti sandı. Ve okudu. Yüksek sesle.</span></p>
				<p class="duz"><span class="duz" style="font-size:1em;" xml:lang="tr-TR">“Davranışa dönüşen düşünceler daima geçmişe aittir.”</span></p>
				<p class="duz"><span class="duz" style="font-size:1em;" xml:lang="tr-TR">Bardağı tutmaya devam etti. Bardağı havada unuttu. Düşündü. Alçak sesle.</span></p>
				<p class="duz"><span class="duz" style="font-size:1em;" xml:lang="tr-TR">“Aptal olduğumu söyleyenler, şimdi böyle düşünmeyebilirler.”</span></p>
				<p class="duz"><span class="duz" style="font-size:1em;" xml:lang="tr-TR">Sağ gözü elindeki bardağı gördü. Kurtulmak istediği ve fitili ateşlenmiş bir dinamit gibi masaya bıraktı. Okudu. Yüksek sesle.</span></p>
				<p class="duz"><span class="duz" style="font-size:1em;" xml:lang="tr-TR">“Düşünceler, duyguların çekim alanlarına girince bükülürler.”</span></p>
				<p class="duz"><span class="duz" style="font-size:1em;" xml:lang="tr-TR">Bardağı Bailey’s’e boğmak için mutfağa doğru yürürken düşündü. Alçak sesle.</span></p>
				<p class="duz"><span class="duz" style="font-size:1em;" xml:lang="tr-TR">“Sevmekten ve nefret etmekten vazgeçmeliyim.”</span></p>
				<p class="duz"><span class="duz" style="font-size:1em;" xml:lang="tr-TR">Bailey’s şişesini bulmak için mutfağın her deliğine baktı. Ama göremedi. Bir an için Bailey’s şişesinin hiç var olmamış olduğunu düşündü. Bardakta iz aradı. Bulamadı. Dipteki ıslaklık herhangi bir sıvının kalıntısı olabilirdi. Belki su, belki süt. O kadar heyecanlandı ki elleri kekeledi. Parmaklarının arasından kayan bardak fayansla çarpışınca parçalara ayrıldı. Çok uzun zamandır birbirlerinden ayrılmayı bekliyorlarmış gibi cam parçaları mutfağın her köşesine yayıldı. Bir kova boya gibi. Uzaklaşmaya devam eden cam parçalarını izlerken bir aptal olarak öleceğine inandı. Doğduğu gibi öleceğine.</span></p>
				<p class="duz-son-paragraf-2"><span class="duz" style="font-size:1em;" xml:lang="tr-TR">Hiçbir şey düşünmeden koridora çıktı ve odaya girdi. İki adım atıp durdu. Masanın üzerindeki kâğıtlara, yanlarında duran tabancaya ve sandalyenin altında yatan Bailey’s şişesine baktı. Güldü.</span></p>
				<p class="duz"/>
				<p class="duz"/>
			</div>
		</div>
	</body>
</html>