<html xmlns="http://www.w3.org/1999/xhtml">
	<head>
		<title>05-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x05-5.html" xml:lang="tr-TR">
			<div class="story">
				<p class="duz-ilk-paragraf-2"><span class="duz" style="font-size:1em;" xml:lang="tr-TR">Yuvarlak masanın ortasındaki şamdan ve çevresindeki üç insan, ruh çağırarak eğlenmeye çalışan, ancak yetişkin ölçülerde olan çocuklara benziyorlardı. Salonun ışığı düşürülmüş, şamdandaki mumlar alevlenmiş, yüzler gölgelenmiş, gözler belirsizleşmişti. Asil, daha önceki seanslarda neler yaptığını kesinlikle anımsamıyor, ancak Gonca’dan aldığı parayı, ne için kullanacağını biliyordu. Bu yüzden dikkatli olması ve Şefika’nın kuşku akıntısına kapılmasına neden olabilecek hiçbir davranışta bulunmaması gerekiyordu. Kırk dokuz yaşındaki kadın, Asil’de herhangi bir değişiklik yakalayabilmek için sadece yüzünün etrafında avlanıyordu. Bakışlarını Asil’den ayırmıyor ve ilk hareketi bekliyordu. Asil’se üç mum taşıyan şamdanın en yüksek alevine bakıyor ve gözlerini ateşle boyuyordu. Gonca, bir an önce her şeyin sona ermesini istiyor ve sabırsızlığını sağ dizini sağ ayak parmaklarının üzerinde zıplatarak Türkçe’ye çeviriyordu. Konuşan Asil herkesi dondurdu. </span></p>
				<p class="duz"><span class="duz" style="font-size:1em;" xml:lang="tr-TR">“Her şeyi yazacağım. Gonca bana kalemini ver. Bir de kâğıda ihtiyacım var.”</span></p>
				<p class="duz"><span class="duz" style="font-size:1em;" xml:lang="tr-TR">Gonca’nın sandalyesinin ayağına yaslanmış çantasından çıkarılan kalem ve salonun uzak köşesindeki kütüphanenin çekmecesinden çekilen kâğıt Asil’in önüne itildi. Asil’in sol eli kalemi kavradı. Yanmış avuçlu sağ eli çeyrek yumruk olmuş, masada bir protez gibi duruyordu. Asil’in gözlerinin rengi, mum alevinin de yardımıyla sürekli değişiyordu. Konuşacakmış gibi dudaklarını araladı. Ancak aralarından ses çıkmadı. Dudakları kapandı, tekrar açıldı. On dakikaya yakın bir süre, içinden ses çıkmayan ağzı, sessiz kelimelerle konuşmaya devam etti. Asil, kimsenin görmediği biriyle kimsenin duymadığı biçimde konuşuyordu. Yüzünden, mimiklerinden ve açılıp kapanan ağzından anlaşılan buydu. Ve Asil durdu. Bu kez sesi duyuldu.</span></p>
				<p class="duz"><span class="duz" style="font-size:1em;" xml:lang="tr-TR">“Bir vasiyetname. Bir vasiyetname yazmak istiyor. Çünkü ölüyor.”</span></p>
				<p class="duz"><span class="duz" style="font-size:1em;" xml:lang="tr-TR">Şefika’nın çığlığı masanın üzerine düşüp kalktı. Gonca, Şefika’ya bakarak, işaretparmağını kapalı dudaklarına yapıştırdı. Kadın sustu.</span></p>
				<p class="duz"><span class="duz" style="font-size:1em;" xml:lang="tr-TR">“Sevdiğim kadın, senden istediklerim var.”</span></p>
				<p class="duz"><span class="duz" style="font-size:1em;" xml:lang="tr-TR">Asil, hem konuşuyor, hem de yazıyordu. Konuşması da, el yazısı da kendine ait değildi.</span></p>
				<p class="duz"><span class="duz" style="font-size:1em;" xml:lang="tr-TR">“Kobo’dan ayrılıyoruz. Buradaki halimiz tamamlandı. Başka bir hale gidiyoruz. Yeni bir hal. Hepimiz vasiyetnamelerimizi yazıyoruz. Ben de seni bekliyordum. Asil’i bekliyordum. Hoş geldiniz. Bilmeni istiyorum ki, seni sonsuza dek seveceğim. Bilmeni istiyorum ki, senden asla vazgeçmeyeceğim. Asil bana, evleneceğini söyledi. Kalbinin taşıdığı sevginin büyüklüğünü biliyorum. Dünyayı senden ve sevginden mahrum bırakmak, dönüştüğüm varlık için olanaksız. Kendini ve kutsal sevgini paylaşmanı istiyorum. Uğruna kalbinin çarpabileceği erkeği bulduysan, onunla hayatını paylaş. Çünkü sevgiden başka güç yok. Ve paylaşılan sevgi kadar büyük sevgi yok... Sevdiğim kadın, mutlu ol. Sana bıraktığım vasiyet, senin mutlu olman. Bir yıl sonra bugün tekrar buluşmak üzere. Yeni bir halde, yeni bir ışıkla, yeni bir sevgiyle. Hoşça kal. Asil, sen de hoşça kal.”</span></p>
				<p class="duz"><span class="duz" style="font-size:1em;" xml:lang="tr-TR">Kalemi uzaklaştırdığı kâğıdın üzerine sağ avucunu yasladı. Banyoda yapmış olması gerekeni yaptı. Acıdan bağırdı. Kadınlar ani ve erkeksi çığlığın karşısında o kadar şaşırdılar ve korktular ki sandalyelerinden düşmeye ramak kala ayağa kalktılar. Gonca salonun ışığını yükseltmeye yarayan düğmeyi çevirdi. Asil’se bağırmaktan vazgeçmedi. Sol eliyle sağ bileğinden çekmesine rağmen kâğıda yapışmış elini kurtaramıyordu. Sanki kâğıt masaya, eli de kâğıda çakılmıştı. Şefika’nın dudakları ve omuzları korkudan titriyordu. Gözlerini Asil’den ayıramıyor ve en az onun kadar bağırıyordu. Bu yüzden kendisini çağıran Asil’i duymuyordu. Ancak Gonca’nın yanına gitmesi ve kadını omuzlarından sarsmasıyla, Asil’in ne dediğini anlayabildi.</span></p>
				<p class="duz"><span class="duz" style="font-size:1em;" xml:lang="tr-TR">“Gel buraya! Sevdiğim kadın, gel buraya. Dokun bana! Elime dokun! Seni hissetmek istiyorum! Ya şimdi ya hiç!”</span></p>
				<p class="duz"><span class="duz" style="font-size:1em;" xml:lang="tr-TR">Tercih hakkı Şefika’da olsaydı “Hiç!” derdi. Ama Gonca’nın “Dokun eline! Baksana, nasıl acı çekiyor!” diye bağırmasıyla, korkak adımlar atarak Asil’in yanına kadar gelebildi. Ancak daha fazlasını yapamıyordu. Donmuştu. Taşlaşmıştı. Kurumuştu. Asil, kadının elini alıp sağ elinin üzerine koyana kadar da öyle kaldı. Asil’in ani hareketi üzerine, kadın tekrar çığlık atmaya başladı. Elini, Asil’in elinin sırtından çekmeye çalışıyor, ama bileğinden yakalandığı için kımıldatamıyordu. Asil sustu. Kadının elini bıraktı. Kadın elini çekti. Asil, elini kaldırdı ve kadınlara avucunu gösterdi. Derisi parçalanmış ve yanmış avucun ortasında bir imza vardı. Okunamayan ve parçalanmış bir imza. Vasiyetnamenin yazıldığı kalemdeki mürekkeple atılmış bir imza. Şefika’nın ölü kocasının imzası. Vasiyetname yerine Asil’in avucuna atılmış bir imza. </span></p>
				<p class="duz"><span class="duz" style="font-size:1em;" xml:lang="tr-TR">Asil, Şefika’nın ölü kocasının imzasını, salona dönerken, koridorun duvarlarını süsleyen amatör tabloların sağ alt köşesinde görmüş ve gösterisinin senaryosunu o an yazmıştı. Ancak çizgileri, toplanmış sulardan silinmiş olan bir ele sahipti ve avucundaki bataklığa imza atmak, tahmin ettiğinden çok daha acı verecekti. Salona girip “Evet, başlıyoruz!” dedikten sonra Kobo’yla iletişim kurabilmek için gereksinim duyduğu enerjiyi toplayabilmek adına meditasyon yapmak istediğini söylemişti. Bunun için yalnız kalmak istedi. Kadınlar salondan çıktı. Asil, Gonca’nın çantasını fazla karıştırmak zorunda kalmadı. Aradığı kalemi buldu. Bağırmamak için çenesini kenetleyip anımsadığı imzayı parçalanmış avucuna attı. İmzanın çeyreği, zeminin bozukluğu ve ıslaklığından ötürü eksik kaldı. Ama insani algının biçimleri tamamlama yeteneğine ve gösterisinin inandırıcılığına güveniyordu. Kadınları salona çağırdığında imza sağ avucunda, kalem Gonca’nın çantasında, gösteri planı zihninde ve on bin Amerikan doları ceketinin iç cebindeydi. Asil her şeyin yerini öğrenmişti.</span></p>
				<p class="duz"><span class="duz" style="font-size:1em;" xml:lang="tr-TR">Sağ avucunu Şefika’nın gördüğünden emin oldu ve ağlamaya başlayan kadını sakinleştirmeye çalışan Gonca’nın çabalarını izledi. Gonca, her sarıldığında kadının omzundan sarkan gözlerle, içi boşaltılmış bir hayvan gibi duran Asil’e bakıyor ve çıplak gözle gördüğü çıplak avucun bir kâğıt tarafından nasıl yakıldığını çözmeye çalışıyordu. İmzayı Asil’in attığını tahmin edebiliyor, çünkü solak olduğunu biliyordu. Vasiyetnamedeki el yazısı bir sismograftan çıkmış gibi çirkindi. Halbuki Asil, ölmüş olan adamın el yazısını taklit edecek kadar konu üzerinde çalışmış olsaydı gösterisi kusursuz olacaktı. Ama küçük aksaklıkların bozamayacağı kadar yanmış bir avuca sahipti ve kadın “Hissettim! Onu hissettim. Bana dokunduğunu hissettim!” diyerek ağlıyordu. Her şeyle arasında para olduğu için her şeye belli bir uzaklıktan bakan Gonca, gösterideki yöneticilik rolünü anımsamakta gecikmedi. </span></p>
				<p class="duz"><span class="duz" style="font-size:1em;" xml:lang="tr-TR">“Asil’in eline pansuman yaptırmalıyız. Daha kötü olmadan bir şeyler yapmalıyız.”</span></p>
				<p class="duz"><span class="duz" style="font-size:1em;" xml:lang="tr-TR">Kocasından evlilik iznini yazılı olarak almış olan kadın, minnet dolu gözlerle baktığı Asil’in yanına koşup, bir ceset gibi masanın üzerinde yatan sağ avucuna baktı. Belli belirsiz imzayı, gözyaşı basmış gözleriyle gördü ve bir mucizeye tanıklık ettiğine emin oldu. </span></p>
				<p class="duz"><span class="duz" style="font-size:1em;" xml:lang="tr-TR">“Asil Bey, hastaneye gitmelisiniz. Acil servise. Elinizin tedavi edilmesi lazım. Lütfen.”</span></p>
				<p class="duz"><span class="duz" style="font-size:1em;" xml:lang="tr-TR">Asil kendi sesiyle konuştu.  </span></p>
				<p class="duz"><span class="duz" style="font-size:1em;" xml:lang="tr-TR">“Gidelim.”</span></p>
				<p class="duz"><span class="duz" style="font-size:1em;" xml:lang="tr-TR">Şefika, kâğıdı daha sonra kasaya koymak üzere masada bıraktı. Arabasının ön bahçeye getirilmesini emretmek için şoförünü aradı. Gonca’nın koluna girmiş olan ve gözlerinin rengi yer değiştirmiş gibi görünen Asil, sol eliyle Şefika’nın elini tuttu. Geniş antrede, ayakta duruyorlardı. Kadının gözbebeklerine bakıp konuştu.</span></p>
				<p class="duz"><span class="duz" style="font-size:1em;" xml:lang="tr-TR">“Kocanız sizi seviyor. Sizin mutlu olmanızı istiyor. Kendinizi mutlu edin. Kimse, sizden başka bir şey istemiyor.”</span></p>
				<p class="duz"><span class="duz" style="font-size:1em;" xml:lang="tr-TR">Şefika, içinde uçuşan bütün duygu balonlarının aynı anda patladığını hissetti. Sevinç, korku, hayranlık, her şey. Ruhu o kadar yükseldi ki ağzından düşenler sakat kaldı.</span></p>
				<p class="duz"><span class="duz" style="font-size:1em;" xml:lang="tr-TR">“Ben... Teşekkür... Sağolun...”</span></p>
				<p class="duz"><span class="duz" style="font-size:1em;" xml:lang="tr-TR">Evden çıktıklarında, arabanın arka kapısının önünde şoförün beklediğini gördüler. Kapı açıldı ve önce Asil, sonra Gonca girdi. Düşen camın boşluğundan, Gonca’nın arabadan taşan sesi duyuldu.</span></p>
				<p class="duz"><span class="duz" style="font-size:1em;" xml:lang="tr-TR">“Sizi arayacağım Şefika Hanım.” </span></p>
				<p class="duz"><span class="duz" style="font-size:1em;" xml:lang="tr-TR">Şefika’nın tek yapabileceği el sallamaktı. Kırk dokuzdan kırk çıkmış, geriye Şefika’nın çocukluğu kalmıştı. Siyah arabanın arkasından, kimsenin görmediği elini salladı. Koşarak eve girdi ve evleneceği erkeğe ulaşmak için bir telefon aramaya başladı. Şoförle konuştuktan sonra nereye bıraktığını anımsamadığı telefonu, ölmüş kocasının vasiyetnamesinin yanında buldu. Üzerinde sayılar olan dört düğmeye basıp durdu. Gerisi gelmedi. Çünkü parmağı havada, gözleri vasiyetnamede kalmıştı. Okuduğu son cümle, telefonu kapatıp masaya koymasına neden oldu. Asil’in kalktığı sandalyeye çöktü ve toplanmış avuç sularının kana karışıp kirlettiği kâğıdı iki elinin parmaklarıyla tuttu. Son cümleyi bir kez daha okudu. Metnin, okunaklı tek paragrafıydı. Yanılmadığından emin olmak için bir kez daha.</span></p>
				<p class="duz"><span class="duz" style="font-size:1em;" xml:lang="tr-TR">“Sevdiğim kadın, mutluluğunun bedeli, şeytanın torunu olan Gonca’yı öldürmektir ve sen bunu ödeyeceksin.” </span></p>
				<p class="duz"><span class="duz" style="font-size:1em;" xml:lang="tr-TR">“Eline ne oldu?”</span></p>
				<p class="duz"><span class="duz" style="font-size:1em;" xml:lang="tr-TR">“Önemli değil, anne. Merak edilecek bir şey yok.”</span></p>
				<p class="duz"><span class="duz" style="font-size:1em;" xml:lang="tr-TR">“Emin misin Asil?”</span></p>
				<p class="duz"><span class="duz" style="font-size:1em;" xml:lang="tr-TR">“Küçük bir kaza. Boş ver.”</span></p>
				<p class="duz"><span class="duz" style="font-size:1em;" xml:lang="tr-TR">Asil’e inanmayı öğrenmesi gerekiyordu. Hızlı öğrenmek için yapılması gerekenlerse, inanıyormuş gibi davranmakla başlıyordu. Oğlunun aç olup olmadığını soran kadın, “Hemen uyumak istiyorum anne” yanıtını alınca üstelemedi ve Asil’in zihnine asla misafir olamayacağını anlayıp, “İyi geceler” diledi.</span></p>
				<p class="duz"><span class="duz" style="font-size:1em;" xml:lang="tr-TR">Asil, odasının kapısını kapatıp ceketinden çektiği parayı masasının çekmecesine koydu. Soyunup yatağa uzandı. Sağ elini kalbinin üstüne, sol elini başının altına koydu. Beyaz tavandaki filmi izlemeye başladı. Bütün aktörlerin kendisi olduğu bir film. Gonca’nın, Şefika’nın, şoförün, Asil’in. Hatta banknotların üzerinde bile kendi yüzü vardı. Filmin sona ermesi için uyuması gerekiyordu. Uyudu. Rüyasında, tanımadığı bir gezegende olduğunu gördü. Kobo. Yüzlerce güneşin aydınlattığı bir gökyüzü. Şeffaf bir gezegen. Bir küre değil. Bir kare. İkiboyutlu bir yüzey. Cam sokaklarda yürüyordu. Baktığı her yönde yıldızlar görüyordu. Şeffaf gezegenin altındaki ve üstündeki yıldızları. Kendisi dışında her şey şeffaftı. Asil, Kobo’da yaşayan tek canlıydı. Taraflarından kuşatılmış olduğu binlerce yıldız, tek hamlede kapalı gözlere dönüştüler. İkinci hamledeyse gözkapakları ardına dek açıldı. Asil uyandı.</span></p>
				<p class="duz"><span class="duz" style="font-size:1em;" xml:lang="tr-TR">Gündüzün başladığını, odasında gezen ışıktan anladı ve yataktan kalktı. Giyindi. Çekmecedeki parayı alıp pantolonunun ceplerine paylaştırdı. Banyoya uğrayıp bedenini sokağa hazırladı. Üniversiteye gitmek üzere hazırlanan annesinin tek yanağından öpüp dışarı çıktı.</span></p>
				<p class="duz"><span class="duz" style="font-size:1em;" xml:lang="tr-TR">Diğer kalın duvarlı, sessiz evlerin önlerinden geçti. Evlerini, akşam dönmek üzere terk edenlerle aynı kaldırımda yürüdü. Onlar arabalarına, Asil taksiye bindi. Şehrin merkezine gitmek, aradığını bulmak, demekti. Taksimetredeki miktarı okuyan şoförün sesiyle yolculuklarının sona erdiğini anladı. Taksiden indi. </span></p>
				<p class="duz"><span class="duz" style="font-size:1em;" xml:lang="tr-TR">Önünden geçtiği bankta oturan ve öğrenciliği, üniformasından belli olan genç kızın elinde </span><span class="italik" style="font-size:1em;" xml:lang="tr-TR">Tanrı’nın Maymunu</span><span class="duz" style="font-size:1em;" xml:lang="tr-TR">’nu gördü. Hiçbir şey hissetmedi. Elektronik makineler satan mağazaya girip “Hoş geldiniz” diyen ilk kişiye, gereksinim duyduğu düzeneği anlattı. Hassas bir ses kaydedici ve sesleri istediği biçimde bir araya getirmesini sağlayacak makineleri satın alıp çıktı. Günün ilk müşterisi dövizle alışveriş yapmış ve kur farkı yüzünden, gerektiğinden fazla kâr bırakmıştı. Herkes memnundu. Asil dahil.</span></p>
				<p class="duz"><span class="duz" style="font-size:1em;" xml:lang="tr-TR">Eve döndüğünde, telesekretere bırakılmış mesajları dinledi. Yayımcı, röportaj sorularının gönderildiğini ve bir an önce yanıtlanması gerektiğini söylüyordu. Mesajı silen Asil, sol eli ve sağ koluyla kutuları odasına taşıdı. Kablolarla birbirine bağladığı makineleri çalıştırdı. İlk kaydetmek istediği ses, gardırop kapağından çıkan “Gel!” kelimesiydi. </span></p>
				<p class="duz"><span class="duz" style="font-size:1em;" xml:lang="tr-TR">Akşama kadar, evdeki, konuşan bütün nesnelerin kelimelerini kaydetti. Annesinin kapıyı açtığını duyduğunda sesleri istediği gibi sıralamaya çalışıyordu. Kendi nabzına ayarlı temel bir ritmin üzerine kaydettiği sesleri dinledi. Beğenmedi. Kelimelerin yetersizliğine sinirlendi. İç organlarının ve gökcisimlerinin çıkardığı sesler ve söyledikleri kelimeler eksikti. Gökcisimlerinden alyuvarlarına kadar, hareket eden her şeyin çıkardığı sesler eksikti. Onları kaydetmenin yollarını düşündü. Hem buldu, hem bulamadı. Buldu, çünkü çıkardıkları sesleri ölümsüzleştirecek düzenekleri tanıyordu. Bulamadı, çünkü söz konusu düzenekler hiçbir yerde satılmıyordu. Yaratmak istediğine ulaşmak için elinde yeterince malzeme yoktu. Kollarını çırparak uçamayacağını anlayan ve gökyüzünde süzülen küçük kuşların ardından bakmakla yetinen ilk insan kadar sinirlendi. Yokavarın emrinde gerçekleştireceği yaratımın ölü doğduğunu anlayıp, sabah satın aldığı makineleri gece, evin önündeki çöp konteynerine teker teker attı. </span></p>
				<p class="duz"><span class="duz" style="font-size:1em;" xml:lang="tr-TR">Düşünmekten eskimiş zihni, “Şimdi ne yapacağım?” sorusu tarafından kırbaçlanıyordu. Ancak zihni, bir çöl kadar çoraktı. Asil’in daha önce yaşamadığı bir hal. Daha önce hissetmediği bir boşluk. Yokavarın sonuna gelene kadar yaratması gerektiğini bilmesine rağmen zihni, düşüncelerini sansürlüyordu. Asil’in zihni, düşüncelerini Asil’den gizliyordu. Bunun bir nedeni olmalıydı. Bir yerde yanlışlık yapmış olmalıydı. </span></p>
				<p class="duz"><span class="duz" style="font-size:1em;" xml:lang="tr-TR">Ancak herhangi bir yanlışlık söz konusu değildi. Asil, ilerleyen yokavarının neden olduğu seraplardan birini görüyordu, ancak bunun farkında değildi. Atan kalbini söküp tuvale çakan bir ressam gibi üç kitap yazmış ve erittiği düşüncelerinden tuğlalar döküp yokavarının temelini inşa etmişti. Şimdiyse zihni nefes nefeseydi. Yorgundu, parçalanmıştı. Kullanılamaz hale gelmesine birkaç adım kalmıştı. </span></p>
				<p class="duz"><span class="duz" style="font-size:1em;" xml:lang="tr-TR">Her insanın yokavarı, bilgi, yetenek ve düşüncelerinin düzeyine göre biçim değiştirir. Her insanın yokavarının süresi farklıdır. Tek bir cümlede tamamlanabilecek olanlar da vardır, elli hayat boyunca yaratılanların yetmediği de. Asil’in durumuysa hepsinden farklıdır. Çünkü yokavarını kendisi değil, Ben’i yönetmektedir. Dolayısıyla Ben’i, Asil’e danışmadan her şeyi yapabilir. Asil’i sadece sonuçlarla baş başa bırakabilir ve onun delilik deliğine kaçmasına neden olabilir. Çıkmayan seslerin peşine düşürebilir, yaratması olanaksız eserlerin gölgeleriyle, bedenini hayaletlerin insafına bırakabilir. Çünkü Ben’in Asil’le ilişkisi organiktir. Duygusal değil. Ona acımaz, onu sevmez ve ondan nefret etmez. Ben’in düşmanı olan bilgi, düşünce ve yeteneklerin, duygularının olmaması gibi. Bu yüzden Asil’in zihni bir savaş alanıdır. Bu yüzden Asil’in zihni, savaş sona erdiğinde en çok zarar görecek olandır. </span></p>
				<p class="duz"><span class="duz" style="font-size:1em;" xml:lang="tr-TR">Asil’in Ben’i kendi çizdiği yolda ilerliyordu. Bir yokavar yolu. Bütün insanların sahip olduğu, ancak varlığını asla fark edemediği bir yol. Yolun sahibinden başka, üzerinde kimsenin yürüyemeyeceği bir yol. Ne bir patika ne de bir sokak. En geniş uçak pistinden büyük bir yol. </span></p>
				<p class="duz"><span class="duz" style="font-size:1em;" xml:lang="tr-TR">Asil’in yokavar yolu, hayal kırıklığından da geçiyordu. Yaratmaya çalışmak, ancak becerememek de, Asil’in kaybetmesi gereken çabaların arasındaydı. Yaratıklıktan yaratıcılığa geçmek için yaratmak uğruna ölmeye çalışmak, ama hayatta kalmak. Bunun acısını da hissetmeli ve düşüncelerini bu acıyla beslemeliydi. Asil’in yolu, canının yanmasından geçiyordu. Ama hiçliğin merkezine de paraşütle inilemiyordu. </span></p>
				<p class="duz"><span class="duz" style="font-size:1em;" xml:lang="tr-TR">Yaratmaktan yoksun kalmanın acı gücü, Asil’in zihnine yavaş yavaş doluyordu. Nereye gizlendikleri belli olmayan düşünceler, birer birer ortaya çıkıyor, aralarındaki neden-sonuç ilişkileri fark edilir hale geliyordu. Asil’in zihni, Ben’inin istediği gibi, gelecek hamlesini gerçekleştirmek için bulut topluyordu. Düşünce bulutları. Büyük yağmuru başlatacak olan bulutlar. Büyük sel. Beklenen sel. Her şeyi alıp gidecek ve zihnin her köşesini bilgi, yetenek ve düşünceden arındıracak olan büyük sel. O anın gelmesine daha vardı. Ama Asil’in Ben’i her şeyi planlamıştı. </span></p>
				<p class="duz"><span class="duz" style="font-size:1em;" xml:lang="tr-TR">İnsanın, hiçliğin merkezinde, varlıktan ibaret kalmasıyla arasındaki en büyük engellerden biri, iyilik bilgisiydi. Bu bilgi, insana atılmış en büyük kazıklardan biriydi. Umut ve umutsuzluk arasında gidip gelirken, açlıktan ölmesine neden olacak kadar belalı bir bilgi. Asil’in Ben’i, iyilik bilgisini kullanarak yaratacak ve yarattıkça zihindeki iyilik bilgisi yok olacaktı. Bütün bunlardan habersiz ve uzun zamandır yapmadığı biçimde, kendini öldürmenin yollarını düşünen Asil’in zihninde yeni bir cephe açıldı. Bu cephede savaşılacak olan düşman, Asil’in de inandığı, bildiği ve düşündüğü bir bilgiydi. </span></p>
				<p class="duz"><span class="duz" style="font-size:1em;" xml:lang="tr-TR">İyilik, ilk öğretilendi. Ancak gerçek değildi. Yaratılması olanaksız eserler gibi, iyilik de bilinen boyutlar dahilinde var olamayacak kadar hayaliydi. Ancak bir yerlerde iyiliğin olduğuna inanan ve defalarca hayal kırıklığına uğramaktan mahvolmuş olan insanların yersiz çabaları, kendilerini tanımalarını engelliyordu. Savaşlar, ihanetler ve yalanlar insana aitti. Ve pişmanlık ya da komşunun hayatını eleştirmek, iyi olmaya yetmiyordu. Hiçbir şey, iyi olmak için yeterli değildi. Çünkü dünya ve insan eti, iyilikten yoksundu. İnsanlık, çizginin diğer tarafındaydı. Ancak iyilik ve kötülüğü ayıran sınıra o kadar yakındı ki, iyiliğin ne olduğunu biliyor, ancak hayata geçiremiyordu. Vicdan kelimesi ve duygusu, sınıra yakın olmaktan kaynaklanan bir sahtelikti. İnsan, iyiliğe yakın olan bir kötüydü. Bu gerçeğin insan tarafından öğrenilmesinin zamanı gelmişti. Erişemeyeceği bir huzuru sürekli arzulamaktan vazgeçmeli ve kendisiyle çelişmekten delirmeye son vermeliydi. Gelişimini engelleyen yüksek amaçlara sahip olmayı bırakmalı ve iyiliğe ulaşmak yerine, içindeki kötülüğü dizginlemeyi öğrenmeliydi. Çünkü her ne kadar yakın olsa da, iyilikle arasında asla aşamayacağı bir duvar vardı ve o duvara çarpıp parçalanmaktan vazgeçemiyordu. Her çarpışmada sınırdan daha da uzaklaşıyor ve kötülük topraklarının merkezine yaklaşıyordu. Ne yarattığı dinler ne ahlak ne de yasalar. Hiçbiri işe yaramıyordu. Hatay’a yirmi kilometre uzaklıkta yaşayan Suriyeli ne kadar Türk’se, insan da o kadar iyiydi. İnsanlık, doğumundan itibaren dinlediği iyiliğin, masal olduğuna tanıklık etmeli ve gözkapaklarına oturmuş cehaleti savurup uyanmalıydı. </span></p>
				<p class="duz"><span class="duz" style="font-size:1em;" xml:lang="tr-TR">Yatağına uzanmış olan Asil, gözlerini açtı ve sonrakilerin adresini bilerek ilk adımını attı. İnsanların kötülüğünü insanlara kanırtlayacaktı. Bu kez, kurgu olmayacaktı. Bu kez, ardına gizlenilen kelimeler ya da sesler olmayacaktı. Her şey, hayat kadar gerçek olacaktı. Bir belgesel kadar tartışmasız. Bir belgesel kadar kusursuz ve kusurlu. Gereksinim duyduğu tek şey, insanları kışkırtmanın yollarını bulmaktı. Kötülüklerini kanıtlamak için. Birer koliden ibaret olan insan zihninin kapağını, çelik bir levyeye dönüştüreceği kışkırtıcılığıyla açacak ve içindeki kötülüğün, çıplak gözle görülmesini sağlayacaktı. Böylece, insanlığın iyiliği gibi bir iddia, tezgâhtaki son meyve kadar çürüyecekti. </span></p>
				<p class="duz"><span class="duz" style="font-size:1em;" xml:lang="tr-TR">Zihni, yeni doğmuş bir bebeğinki gibi çalışmaya ve yaratacağı eserin neleri gerektirdiğine ilişkin liste, gözlerinin önünden akmaya başlamıştı. Her zamanki gibi çağdaş dünyanın şiddetine gereksinimi vardı: Paraya. Birkaç saat önce çöp konteynerine attığı makineler için ödediği paraya ve daha fazlasına. Şimdilik, yazdığı kitaplardan başka satabileceği ve kendisine para kazandırabilecek hiçbir şeye sahip değildi. Bu yüzden kitapları ve gelecekleriyle ilgilenmeliydi. Yataktan kalkıp iMac’in önüne oturdu. Röportaj sorularını yanıtlamak için. </span></p>
				<p class="duz-ilk-paragraf"><span class="duz" style="font-size:1em;" xml:lang="tr-TR">“Yazmaya nasıl başladınız?” </span></p>
				<p class="duz"><span class="duz" style="font-size:1em;" xml:lang="tr-TR">“Bir mektupla.”</span></p>
				<p class="duz"><span class="duz" style="font-size:1em;" xml:lang="tr-TR">“</span><span class="italik" style="font-size:1em;" xml:lang="tr-TR">Tanrı’nın Maymunu</span><span class="duz" style="font-size:1em;" xml:lang="tr-TR"> adlı kitabınızda Tanrı’nın tanrısızlığından söz ediyorsunuz. Bu fikri açabilir misiniz?”</span></p>
				<p class="duz"><span class="duz" style="font-size:1em;" xml:lang="tr-TR">“Müslüman olduğunuzu varsayarak söylüyorum: Allahsızlık, Allah’a mahsustur. İnsanın kaybetmekten korktuğu bir Tanrısı, ancak Tanrı’nın tükenmeyen insanları vardır. Dolayısıyla sorgulanması gereken Tanrı’ya atfedilen niteliklerdir. Tanrı’nın varlığı yerine iyiliği ya da kötülüğü hakkında kuşkuya düşmek gerekir. Unutmamak gerekir ki Allah’ın dediğinin olduğu bir dünyada yaşıyor ve her saniye ölen bebeklere tanıklık ediyoruz. Üzerinde düşünülmesi gereken iki soru var: Birincisi: Günümüz dünyası kimin eseridir? İnsanın mı, Tanrı’nın mı? İkincisi: İnsanlığın mutsuzluğu, kutsal bir gereklilik midir? Yanıtlarını düşünmeye cesaret etmek, insanın kendine doğru atacağı ilk adım olacaktır.”</span></p>
				<p class="duz"><span class="duz" style="font-size:1em;" xml:lang="tr-TR">“Klonlamanın, anne ve babasıyla evlenmek isteyenlerin geliştirdikleri bir çözüm olduğunu söylüyorsunuz. Açıklar mısınız? Tıbba katkısı hakkında ne düşünüyorsunuz?”</span></p>
				<p class="duz"><span class="duz" style="font-size:1em;" xml:lang="tr-TR">“Klonlanması gereken insan değil, evrendir. Ancak o zaman, her şey yeniden ve eksiksiz yaratılabilir. Çünkü insan bir sonuç, evrense bir nedendir. Yanlış bir sonucu tekrar yaratmanın hiçbir geçerli nedeni olamaz. Yeniden yaratılacak olan evrenden doğru sonucu elde etmek, tek amaç olmalıdır. Klonlamanın, tedavi amaçlı kullanımı insana asla yeterli gelmeyecektir. Klonlamanın kendisi, bütün ilaçların aşırı dozlarından daha aşırıdır. Tek etkisi yan olandır.”</span></p>
				<p class="duz"><span class="duz" style="font-size:1em;" xml:lang="tr-TR">“Ne Tanrı ne devlet ne aile ne de ben, diyorsunuz. Ancak eski çağlardan beri, toplumlar bunların üzerine kurulmuştur. Bunların yokluğunda gelişecek olan düzensizlik, insanlığın sonunu getirmeyecek midir?” </span></p>
				<p class="duz"><span class="duz" style="font-size:1em;" xml:lang="tr-TR">“İnsanlığın sonu, din ve devletin yaratıldığı gün gelmiştir. Aileyse, din ve devlet yaratan bireyleri yetiştirmiştir. Sadece düşünmenizi istiyorum. Bunların olmadığı bir dünyanın derhal düzensizliğe düşeceğini düşünmenizin nedenini ve ne kadar şartlandığınızı anlamınızı istiyorum. Güneşin doğudan batması kadar aykırı gelen her düşüncenin nasıl yargılandığını düşünmenizi istiyorum. Yerçekimi, düşünce değildir. Ama uçmak bir düşüncedir. Uğruna ölenlerin gerçekleştirdikleri bir düşünce.”</span></p>
				<p class="duz"><span class="duz" style="font-size:1em;" xml:lang="tr-TR">“Bütün dogmalardan kaçmak da dogmatik bir tavır değil midir?”</span></p>
				<p class="duz"><span class="duz" style="font-size:1em;" xml:lang="tr-TR">“Dogmalardan ve temeli benden önce atılmış olan hiçbir şeyden kaçmıyorum. Sadece derime yapışamadıklarını söylüyorum. Bu, benim doğam. Kaygan derili bir insan olarak hiçbir şey tarafından tutulamam. Tutulmam için üzerime, derimin kayganlığını yok eden kavramlar sürmeliyim. Bunların ilki de ailedir. Aileye bulanmış her insan, bir gün devlet ve Tanrı’yla yaşamak zorunda kalır. Aile bazen çekirdek, bazen de ilkel bir kabile olur, ancak sonuç değişmez. İnsan, kötülüğünden korktuğu için kendini cezalandıran bir yaratıktır. Bu gerçeğin ilan edilmesi ve insanlığın kendisiyle yüzleşmesi gerekmektedir.”</span></p>
				<p class="duz"><span class="duz" style="font-size:1em;" xml:lang="tr-TR">“Kendinizden söz eder misiniz? Asil Yaşayan kimdir?”</span></p>
				<p class="duz-son-paragraf-2"><span class="duz" style="font-size:1em;" xml:lang="tr-TR">“Asil Yaşayan bir delidir. Anımsamadığı için geçmişi, önemsemediği için geleceği yoktur.”</span></p>
			</div>
		</div>
	</body>
</html>