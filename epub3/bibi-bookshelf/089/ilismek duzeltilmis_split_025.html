<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ilismek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="kitapickapak" id="calibre_toc_23"><br class="calibre3"/><br class="calibre3"/><br class="calibre3"/>21</h1><br class="chapter"/><p class="normal1">O gün Melek eve yürürken kaldırımda çalışan işçilerden biri ona sertçe çarptı. Sendeledi. Düşeceği sırada diğer işçi kolundan yakaladı ama bu kez de o kolu incindi. İnce bir çığlık attı. İşçiler defalarca özür diledi. Eve kadar paketlerini taşıdılar. Eve girdiğinde Ayaz’ın odasının ışığının açık olduğunu gördü. Gürültüyle girdi içeri. Elindeki paketleri mutfağa bıraktı. Orada da epeyce gürültü çıkardı ama sonuç aynıydı. Yatak odasına gitti. Üzerindekileri çıkarmadan yatağa uzandı. O sırada odanın ışığını yakan Ayaz, Melek’e iyi olup olmadığını sordu. İyiyim, dedi. Biraz kolum incindi. O zaman yemeği ben hazırlayayım, diyerek mutfağa gitti. Melek ağlamaya başladı. Aslında beklediği şefkat, kolu için değil kadın olmasıyla ilgiliydi. Belirli dönemlerde ilgi görmek onu rahatlatıyor, güven veriyor ve sevgisini güçlendiriyordu. Ayaz, Melek’in buna ihtiyacı olduğunu artık anlayamıyordu ya da görmezden geliyordu. Kısa bir süre sonra mutfaktan seslendi: Yemek hazır.</p>
				<p class="normal1">Melek pijamalarını giydi. Mutfağa gitti. Ayaz peynirli omlet yapmıştı. Sessizce yemeye başladılar.</p>
				<p class="normal1">“Neredeydin üç gündür ?”</p>
				<p class="normal1">“Neden merak ediyorsun ? Sen kovdun.”</p>
				<p class="normal1">“Sen gitmek istedin.”</p>
				<p class="normal1">“Söylediklerin öldürücüydü. Bebeği istemediğini söyledin.”</p>
				<p class="normal1">“Evet, kararlıyım.”</p>
				<p class="normal1">“Artık bu konuyla ilgili sıkıntı duymana gerek kalmadı.”</p>
				<p class="normal1">“Ne olursa olsun duyacağım. Hem sen beni terk edeceğini mi ima etmeye çalışıyorsun ?”</p>
				<p class="normal1">“Hayır. Ama öyle anlıyorsan !”</p>
				<p class="normal1">“Bir süre uzaklaşacağım. Moskova’ya gidiyorum.”</p>
				<p class="normal1">“Neden ?”</p>
				<p class="normal1">“Şirket gönderiyor. Yeni mağaza açacağız.”</p>
				<p class="normal1">“Ne kadar kalacaksın ?”</p>
				<p class="normal1">“İki ay.”</p>
				<p class="normal1">“İki ay ne yapacaksın ?”</p>
				<p class="normal1">“Bir ay açılış hazırlıkları sürecek, sonraki bir ay mağaza yöneticilerini eğiteceğim.”</p>
				<p class="normal1">“Uzun bir süre değil mi sence ?”</p>
				<p class="normal1">“Evet. Kararı bana bıraktılar.”</p>
				<p class="normal1">“O zaman kararını vermişsin.”</p>
				<p class="normal1">“Sana soruyorum işte.”</p>
				<p class="normal1">“Moskova’ya gidiyorum demek ile Moskova’ya gidebilir miyim demek arasında birkaç hecelik fark var.”</p>
				<p class="normal1">“Evet. Ben gitmek istiyorum. Bir de sana sorayım dedim.”</p>
				<p class="normal1">“Git.”</p>
				<p class="normal1"> Melek tabağındaki omleti bitirmeden kalktı. Yatak odasına gitti. Kapıyı sertçe çekti. Çekmecesindeki sakinleştiricilerden iki tane aldı. Yatağa uzandı. Kısa bir süre sonra uyudu. Ayaz sabahın ilk ışıklarına kadar televizyondaki belgeselleri izledi. Sonra salondaki koltukta uyuyakaldı. Sabah Melek erkenden çıktı. Ayaz valizini topladı. İki ay kalacak olmasına rağmen oldukça az eşya aldı. Kapıyı çekmeden önce son kez içeri baktı.</p>
				</body>
</html>