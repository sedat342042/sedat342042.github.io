<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ilismek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="kitapickapak" id="calibre_toc_16"><br class="calibre3"/><br class="calibre3"/><br class="calibre3"/>14</h1><br class="chapter"/><p class="normal1">The End</p>
				<p class="normal1">Yazı ekranda belirdiği anda televizyonu kapattı. Göz ucuyla Melek’e baktı.</p>
				<p class="normal1">Filmdeki adamın büyük bir aşkla bağlı olduğu kadını dehşet verici bir biçimde öldürmesi muhtemelen birazdan aralarında tartışma konusu olacaktı ama Ayaz tartışmaya bir adım önde başlayacaktı. Adam sevgilisini kendisini aldattığı için öldürmüştü ve yönetmen izleyene büyük olasılıkla “suçlu kimi zaman haklıdır, asıl suçlu olan suça iten kişidir, bu kurban bile olsa” izlenimini vermeye çalışmıştı. Kolunu koltuğun üst kısmına koyarak Melek’e doğru yarım döndü.</p>
				<p class="normal1">“Güzel filmdi değil mi ?”</p>
				<p class="normal1">“Evet.”</p>
				<p class="normal1">“En çok neresini beğendin ?”</p>
				<p class="normal1">“Bir bütün olarak güzeldi.”</p>
				<p class="normal1">“Yapma. Vardır etkilendiğin bir yer. Sonu mesela. Çok çarpıcıydı değil mi ?”</p>
				<p class="normal1">“Evet.”</p>
				<p class="normal1">“Bak işte, gördün mü ? Bir yerini daha çok beğenmişsin. Adamın intikam yolu çok etkileyiciydi. Ne dersin ?”</p>
				<p class="normal1">“Evet. İyi düşünmüş.”</p>
				<p class="normal1">“Bence de. Sen olsan ne yapardın ?”</p>
				<p class="normal1">“Neyi ne yapardım ?”</p>
				<p class="normal1">“Yani adamın yerinde olsan intikam alır mıydın ?”</p>
				<p class="normal1">“Hayır.”</p>
				<p class="normal1">“Ne yapardın ?”</p>
				<p class="normal1">“Terk ederdim, olur biterdi. İşkence ne demek oluyor ?”</p>
				<p class="normal1">“İşte senin aşk anlayışın bu kadar. Tutkulu insanları ancak tutkulu insanlar anlayabilir. Zaten aşk da tutkulu insanların işidir. Diğerleri sadece flört eder. Flört liseli gençlerin işidir. Adam tutkuyla bağlanmış kadına. Damarlarındaki kanın akışı bile aşkına göre değişiyor. Yaşamı sevgilisininkine bağlanıyor. Onunla bir oluyor. Her şeyini ona veriyor. O ne yapıyor ? Başka bir adamın kollarına atılıveriyor. Neden ? Söylesene neden ?”</p>
				<p class="normal1">“Tutku yüzünden.”</p>
				<p class="normal1">“Ne demek bu ? Ne kadar saçma.” </p>
				<p class="normal1">“Saçma falan değil. Kendisine o kadar büyük bir tutkuyla bağlı olan adamdan korkuyor. Yaşamını bağımlı yaşamak istemiyor. Hareket etmek için alana ihtiyaç duyuyor.”</p>
				<p class="normal1">“Alan mı ? Adam ona kendi yaşam alanını veriyor ?”</p>
				<p class="normal1">“İstediği bu değil ki. Kadın kendi yaşam alanını istiyor. Adamın tutkulu aşkı, dur bir dakika, tutkulu değil bu, hastalıklı aşkı demek daha doğru, evet adamın hastalıklı aşkı kadına kendi yaşam alanında hareket imkânı vermiyor ki.”</p>
				<p class="normal1">“Saçmalama. Adam kadına hareket imkânı vermese onu nasıl aldatabilir ?”</p>
				<p class="normal1">“Kaçarak. Adamın yaşamından kaçmak için bulduğu ilk fırsatı aldatarak değerlendiriyor. Bunda kadın suçlu değil.”</p>
				<p class="normal1">“Pes, bu kadar olur. Kadını haklı çıkardın ya, bravo.”</p>
				<p class="normal1">“Bu ne demek ?”</p>
				<p class="normal1">“Sen daha iyi bilirsin.”</p>
				<p class="normal1">“Bilmiyorum. Bilmek de istemiyorum. Yeter artık. Sıkıldım bu saldırılarından.”</p>
				<p class="normal1">“Saldırı mı ? Ne saldırısı ? Film hakkında konuşuyoruz. Sen ne sandın ? Tabiî, yine yanlış yorumladın.”</p>
				<p class="normal1">“Benimle oyun oynama. Ben hiçbir şeyi yanlış yorumlamadım. Sen de filmdeki adam gibi hastasın. Yeter artık. Senden ve takıntılarından nefret ediyorum.”</p>
				<p class="normal1">“...........”</p>
				<p class="normal1">“...........”</p>
				<p class="normal1">“Melek !”</p>
				<p class="normal1">“Ne var ?”</p>
				<p class="normal1">“Seni kırmak için söylemedim hiçbirini.”</p>
				<p class="normal1">“Yeter artık Ayaz. Yeter.”</p>
				<p class="normal1">“...........” </p>
				<p class="normal1">Ayaz yine kaybetmişti. Kızgındı ama tartışmayı sürdürmenin kendisine zarar vereceğinden emindi. Melek’in yanına gitti, onu öptü, elini tuttu. Bir süre yumuşamazdı, biliyordu ama bunlar kendisini affettirmesi için gereken safhalardı. Yenilginin katlanılması gereken cezalarıydı. Oysa sussa, konuşmasa, belki de Melek kendi kendine filmdeki adamın duygularını anlayabilecek, Ayaz’a hak verecekti. </p>
				<p class="normal1">Açtığı kırmızı şarabı çok kısa bir sürede bitirdi. Sırtı Melek’e dönüktü. Kalbindeki çarpıntıyı göğsünde baskın bir biçimde hissedebiliyordu. Nefesi daralıyordu. Cebinden doktorunun verdiği küçük kırmızı ritim düzenleyicileri çıkarttı. Bir tanesini avcuna aldı. Yuttu. Gözleri karardı. Başını dik tutmakta zorluk çekiyordu. Nefesi sıklaştı. Televizyondaki yarışma programının tok sesli sunucusu büyük ödülden bir önceki soruyu soruyordu. “Gramafonu kim icat etmiştir ?” Yarışmacı seçeneklerden doğru olanı bulmak için kendi kendine konuşarak varsayımlar üretiyordu.</p>
				<p class="normal1">“İyi misin ?”</p>
				<p class="normal1">“Çarpıntım oldu.”</p>
				<p class="normal1">“Doktora bir daha görünsene.”</p>
				<p class="normal1">“Bugün gittim. Kardiyolog şu küçük ilaçları içmeye devam etmemi söyledi. Yarın sabah kan alıp tiroid, şeker gibi bir sürü tahlil yapacaklar. Ama hepsi formalite dedi. Beni psikiyatra gönderdi.”</p>
				<p class="normal1">“Gidiyordun.”</p>
				<p class="normal1">“Evet. Yine gittim.”</p>
				<p class="normal1">“Aydan’a mı ?”</p>
				<p class="normal1">“Hayır. Aydan’a değil.”</p>
				<p class="normal1">“Nasıl geçti ?”</p>
				<p class="normal1">“Aklıma ilk gelen çocukluk hatıramı anlatmamı istedi.”</p>
				<p class="normal1">“Sen neyi anlattın ?”</p>
				<p class="normal1">“Kaseti.”</p>
				<p class="normal1">“Ne kaseti ?”</p>
				<p class="normal1">“Çocukken yaptığım bir ses kaydı.”</p>
				<p class="normal1">“Sonra ?” </p>
				<p class="normal1">“Hüseyin’den bahsettim biraz. Biraz da kendimden, senden.”</p>
				<p class="normal1">“Benden ?”</p>
				<p class="normal1">“İlişkimizden.”</p>
				<p class="normal1">“Tamam, sonra ?”</p>
				<p class="normal1">“İlaç. İki ilaç yazdı. Bir ay sonra bir daha gideceğim. İlaçlar etkisini yirmi gün sonra göstermeye başlayacakmış.”</p>
				<p class="normal1">“Ne yani, yirmi gün serbest olduğun anlamına mı geliyor bu ?”</p>
				<p class="normal1">“Haydi uzatma. Özür diledim işte.”</p>
				</body>
</html>