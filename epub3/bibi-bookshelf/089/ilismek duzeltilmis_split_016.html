<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ilismek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="kitapickapak" id="calibre_toc_14"><br class="calibre3"/><br class="calibre3"/><br class="calibre3"/>12</h1><br class="chapter"/><p class="normal1">“Neredeydin ?”</p>
				<p class="normal1">“O evde.”</p>
				<p class="normal1">“O evin neresinde ?”</p>
				<p class="normal1">“Koridorda.”</p>
				<p class="normal1">“Karanlık mıydı ?”</p>
				<p class="normal1">“Karanlıktan korkmam.”</p>
				<p class="normal1">“Olsun. Karanlık mıydı, değil miydi ?”</p>
				<p class="normal1">“Karanlıktı.” </p>
				<p class="normal1">“Koridorda yalnız mıydın ?”</p>
				<p class="normal1">“Evet.”</p>
				<p class="normal1">“Heyecanlı mıydın ?”</p>
				<p class="normal1">“O sesleri her duyduğumda heyecanlanırdım.”</p>
				<p class="normal1">“Hangi sesleri ?”</p>
				<p class="normal1">“İçeriden gelen sesleri. Birisi boğuk, birisi kalın. Boğuk olanın ne dediği anlaşılmıyor. Sanki yardım çağırmaya çalışıyor.” </p>
				<p class="normal1">“Öteki ne diyor ?”</p>
				<p class="normal1">“Küfür ediyor.”</p>
				<p class="normal1">“Nasıl küfür ?”</p>
				<p class="normal1">“Söyleyeyim mi ?”</p>
				<p class="normal1">“Evet.”</p>
				<p class="normal1">“Orospu çocuğu, sülaleni sikeceğim senin, diyor.”</p>
				<p class="normal1">“Diğeri ?”</p>
				<p class="normal1">“Öksürüyor, durmadan öksürüyor ve ağlıyor.”</p>
				<p class="normal1">“Sonra ?”</p>
				<p class="normal1">“Sonra tokat sesleri. Hıçkırıklar. Karşılıklı küfürler. Kırılan camlar. Anlatmak istemiyorum.”</p>
				<p class="normal1">“Anlatmalısın. Sen ne yapıyorsun ?”</p>
				<p class="normal1">“Koridorun lambasını açıp kapatıyorum.”</p>
				<p class="normal1">“Neden ?”</p>
				<p class="normal1">“Bilmiyorum. Belki zaman geçirmek için. Belki koridorun diğer ucunda çömelmiş ağlayan kız kardeşime orada olduğumu göstermek için. Onun pijamasını çok net hatırlıyorum. Mavi zemin üzerinde beyaz şirin koyunlar.”</p>
				<p class="normal1">“Ne yapıyorsun ?”</p>
				<p class="normal1">“Kapıyı aralıyorum. Kapı aralığından bakıyorum.”</p>
				<p class="normal1">“Farkına varmıyorlar mı ?”</p>
				<p class="normal1">“Hayır.”</p>
				<p class="normal1">“Ne görüyorsun ?”</p>
				<p class="normal1">“Babam anneme saldırıyor.”</p>
				<p class="normal1">“Annen ?”</p>
				<p class="normal1">“Annem ağlıyor. Bir ara başını kaldırıyor. Alnı ve gözleri şişmiş, dudağı kanıyor. Sümükleri akmış.” </p>
				<p class="normal1">“Kız kardeşin ?”</p>
				<p class="normal1">“Ben içeri girince, o da koşturuyor. Anneme sarılıyor. Pijamasının kolundaki koyunlara kan bulaşıyor.”</p>
				<p class="normal1">“Devam et !”</p>
				<p class="normal1">“Babama dönüyorum. Bana da küfür ediyor.” </p>
				<p class="normal1">“Sen ne yapıyorsun ?”</p>
				<p class="normal1">“Ağlıyorum.”</p>
				<p class="normal1">“Sonra ?”</p>
				<p class="normal1">“Bayılıyor.” </p>
				<p class="normal1">“Neden ?”</p>
				<p class="normal1">“Annem itekliyor. Düşüp kafasını vuruyor. Alnı açılıyor.”</p>
				<p class="normal1">“Doktor çağırıyor musunuz ?”</p>
				<p class="normal1">“Hayır.” </p>
				<p class="normal1">“Ayılıyor mu ?”</p>
				<p class="normal1">“Evet. Sabah.”</p>
				<p class="normal1">“Ne yapıyor ?”</p>
				<p class="normal1">“Hiçbir şey hatırlamıyor. Hiçbir zaman hatırlamadı.” </p>
				<p class="normal1">“Annen ?”</p>
				<p class="normal1">“Kahvaltı hazırlıyor. Yüzü asık ama babam ne isterse onu yapıyor. Bir şey olmamış gibi davranıyor.”</p>
				<p class="normal1">“Babanın alnındaki yara ?”</p>
				<p class="normal1">“Sokakta kavga ettiğini söylüyor.” </p>
				<p class="normal1">“Sen ne yapıyorsun ?”</p>
				<p class="normal1">“Kasetçaları açıyorum.”</p>
				<p class="normal1">“Hangi müziği dinleyeceksiniz ?”</p>
				<p class="normal1">“Akşam kaydettiğim sesleri”.</p>
				<p class="normal1">“Hangi sesleri ?”</p>
				<p class="normal1">“Babamın anneme ettiği küfürleri, tokat seslerini, kırılan camların seslerini. Annem kavga ederlerse teybin kayıt düğmesine basmamı istemişti.”</p>
				<p class="normal1">“Dinliyor musunuz peki ?”</p>
				<p class="normal1">“Biraz.”</p>
				<p class="normal1">“Sonra ?” </p>
				<p class="normal1">“Babam kırıyor kaseti. Çıkıp gidiyor evden.” </p>
				<p class="normal1">“Sen ne yapıyorsun ?”</p>
				<p class="normal1">“Odama gidiyorum.”</p>
				<p class="normal1">“Bu hangi ev ? Hangi şehirdesiniz yani ?”</p>
				<p class="normal1">“Ankara’nın bir ilçesi.” </p>
				<p class="normal1">“En iyi arkadaşın kimdi ?”</p>
				<p class="normal1">“Hüseyin.”</p>
				<p class="normal1">“Hâlâ görüşüyor musunuz ?”</p>
				<p class="normal1">“Hüseyin öldü.” </p>
				<p class="normal1">“Onu bana anlat desem nasıl anlatırsın ? Aklına ilk ne gelir ?”</p>
				<p class="normal1">“Benim dolma tekerlekli bisikletim vardı. Onun şişme. Aradaki fark nedir bilir misiniz ?”</p>
				<p class="normal1">“Nedir ?”</p>
				<p class="normal1">“Dolma tekerlekler patlamaz.” </p>
				<p class="normal1">“Büyük bir avantajınız varmış.”</p>
				<p class="normal1">“Belki. Şişme tekerlekler daha hızlı gider.”</p>
				<p class="normal1">“Bu da dezavantaj.”</p>
				<p class="normal1">“Evet.”</p>
				<p class="normal1">“Hüseyin’le yakın arkadaş mıydınız ?”</p>
				<p class="normal1">“Evet.” </p>
				<p class="normal1">“Kaç yaşındaydınız ?”</p>
				<p class="normal1">“Yedi. İkimiz de.”</p>
				<p class="normal1">“İlkokula başlamıştınız.”</p>
				<p class="normal1">“Evet. Ben okulun ilk günü ne yapmıştım biliyor musunuz ?”</p>
				<p class="normal1">“Merak ediyorum.”</p>
				<p class="normal1">“Babam on lira vermişti. Simit bir liraydı. Paranın üzerini vermezler diye on tane simit almıştım. İki tanesini yiyebilmiştim. Diğerlerini bahçede bırakıp derse girmiştim. Öğrencilik hayatımdaki ilk teneffüsten sonraki derse geç kalmıştım.” </p>
				<p class="normal1">“Güzel bir anı. Hüseyin’i sınıfta mı tanıdınız ?”</p>
				<p class="normal1">“Hayır. Babam ilçe lisesinin müdürüydü. Hüseyin’in babası da orada öğretmendi. Annem de annesini çok severdi. Ben de severdim. Harika kurabiyeler pişirirdi. Hüseyin’le yaşımız aynıydı. Ben sınıfa girdiğimde hemen onun yanına oturdum. Hüseyin ve ben hatırlayabildiğim ilk anılarımı paylaştık. Hafızamdaki ilk saç traşım onunla birlikteydi. İlk kez kaplıcaya onunla gittim. İlk haylazlıklarımı onunla yaptım. Sonra öldü.”</p>
				<p class="normal1">“Nasıl ?”</p>
				<p class="normal1">“Öldürüldü. Pazarda. Babasına ateş açtılar. O öldü. Bir şiir vardır, sanki onun ölümünü anlatır. Sanırım üniversitedeydim. Okuduğumda gözyaşlarımı tutamamıştım.”</p>
				<p class="normal1">“Hatırlıyor musunuz şiiri ?”</p>
				<p class="normal1">“Evet.</p>
				<p class="indentmetin">Kazağı lekelendi diye üzüldü</p>
				<p class="indentmetin">Sonra soluğu hafifledi</p>
				<p class="indentmetin">Babasını hedefleyip onu vurdular</p>
				<p class="indentmetin">Babası kurtuldu diye sevindi</p>
				<p class="indentmetin">Her çocuk gibi</p>
				<p class="indentmetin">Babam kucağına alır</p>
				<p class="indentmetin">Aslan oğlum der diye</p>
				<p class="indentmetin">Gülümsedi</p>
				<p class="indentmetin">Pazar yerinde vurdular onu</p>
				<p class="indentmetin">Bile bile yedi yaşında olduğunu”<sup class="calibre5"><a class="footnote-link" href="ilismek%20duzeltilmis_split_051.html#footnote-100-1" id="footnote-100-1-backlink" name="footnote-100-1-backlink">[1]</a></sup></p>
				<p class="normal1">“Siz ne yaptınız ?”</p>
				<p class="normal1">“Cenazesini hatırlamıyorum. Herhalde beni götürmediler. Sınıfta oturduğu yere herkes karanfiller bıraktı. Sıra çiçeklerle doldu.” </p>
				<p class="normal1">“Sonra neler oldu ?”</p>
				<p class="normal1">“Babam adını hatırlamadığım bir yerdeki okula sürüldü. Biz dedemlerin yanına gittik.” </p>
				<p class="normal1">“Dedeniz nerede yaşıyordu ?”</p>
				<p class="normal1">“Ankara’da. Anneme, kız kardeşime, bana bir oda verdiler. Mutluydum. Anneanneme ve teyzeme kavuşmuştum ama dayım ile yengem de vardı. Durmadan kavga ediyorlardı. Sonra onlar da boşandı. Dayım her gün sarhoş geziyordu. Babam arada bir geliyordu. Zaman zor geçiyordu.” </p>
				<p class="normal1">“Sonra ?”</p>
				<p class="normal1">“Kavgalar. Teyzem, babam, dayım, dedem, annem. Herkes birbirini didikliyordu.”</p>
				<p class="normal1">“Çevrenizdeki tüm evlilikler problemliydi sanırım ?”</p>
				<p class="normal1">“Evet. Hatırladıklarım yoğun alkol kokusu ve yüksek sesle yapılan tartışmalar. Ben büyüdüğümde bile babam o günler için hep annemin üzerine gidiyordu.”</p>
				<p class="normal1">“Anneniz mi suçlandı o günlerde yaşananlar için ?”</p>
				<p class="normal1">“Bir anlamda evet. Aslında şimdi geriye bakınca çok daha iyi görebiliyorum. Babam elinde pankartlarla ölümü göze alıp düşünce ve söz özgürlüğü için mücadele ederken annemin özgürlüğünü kısıtlıyordu.”</p>
				<p class="normal1">“Ne özgürlüğünü ?”</p>
				<p class="normal1">“Düşünce özgürlüğünü.”</p>
				<p class="normal1">“Anneniz istediğini düşünebilirdi.”</p>
				<p class="normal1">“Düşünebilirdi ama sanırım o günlerde söyleyemezdi. Söylediğinde dayak yerdi. Dile getirilemeyen düşünce, düşünce değeri taşır mı ?”</p>
				<p class="normal1">“Elbette hayır.” </p>
				<p class="normal1">“İşte babam 12 Eylül’de ve daha önce de defalarca uğruna ölümü göze aldığı özgürlükleri annemin kullanmasına izin vermiyordu. Kullandığında kendilerine uygulanan şiddetin benzerini uyguluyordu anneme, ki bu da babamın davasına olan inancımı yok ediyor.” </p>
				<p class="normal1">“Başka bir bakış açısı.”</p>
				<p class="normal1">“Evet ve size ilginç bir saptama daha: o dönemin haksızlığa ve otoriteye kafa tutmakla övünen kuşağının bir kısmı da kendilerine uygulanan şiddeti aile fertlerine yönlendirdi. En azından psikolojik olarak. Elbette bu sizi daha çok ilgilendirir ama her konuda araştırmalar yapılır, bu konuda hiçbir araştırma okuyamadım. Ben çocukluğumda fark edemediğim birçok şeyi şimdi ayrımsıyorum.”</p>
				<p class="normal1">“Parmaklarınıza ne oldu ?”</p>
				<p class="normal1">“Kesildi.”</p>
				<p class="normal1">“Nasıl ?”</p>
				<p class="normal1">“...”</p>
				<p class="normal1">“Peki, Hüseyin’e dönelim. Sizi ona bu kadar bağlayan neydi ?”</p>
				<p class="normal1">“Bilmiyorum. O yaşta olanlar unutulmuyor. Ölüm hiç unutulmuyor.”</p>
				<p class="normal1">“Ölümünden sonra neler değişti ?”</p>
				<p class="normal1">“Geceleri evde yaşadıklarımı gündüzleri unutamaz olmuştum. Derslerimde başarılıydım ama okula istemeye istemeye gidiyordum. Zaten bir dönem sonra taşındık. Söylemiştim.”</p>
				<p class="normal1">“Evet. Ankara’ya.”</p>
				<p class="normal1">“Babam uzaktaki işine gidip geliyordu.”</p>
				<p class="normal1">“Anneniz ayrılmayı düşündü mü hiç ?”</p>
				<p class="normal1">“Evet. Bir kez boşandılar. Yıllar sonra bunun siyasî olduğunu söylediler. Sonra tekrar evlendiler. Bilmiyorum. Bir de güney var. Babamı oraya da gönderdiler. Zaten olan bitenden koptum bir süre sonra. Öyle karmaşıktı ki her şey. Islak bir pamuğun arasında filizlendirdiğim fasulyeyi saksıya ekip boyum kadar uzatmam yaşamımdaki her şeyin önüne geçmişti. Müthiş bir heyecandı. Hâlâ unutamıyorum. Onunla konuşuyor, günde en az on kez kontrol ediyordum.”</p>
				<p class="normal1">“Güzel bir ilişki. Sizi sıkıntılarınızdan kurtarmış.”</p>
				<p class="normal1">“Evet ama o da öldü. Hüseyin gibi. Nedenini bir türlü anlayamadım.”</p>
				<p class="normal1">“Babanızın işleri ne oldu ?”</p>
				<p class="normal1">“Ortalık yatıştı. Ankara’ya atandı ve alkolle soslandırılmış şiddet dolu bir geçmiş yakamı hiç bırakmadı benim.”</p>
				<p class="normal1">“Eşinize bunları anlattınız mı ?”</p>
				<p class="normal1">“Bir kısmını.”</p>
				<p class="normal1">“Neden ?”</p>
				<p class="normal1">“Nedenini bilmiyorum. Bunları bu biçimde anlattığım ilk kişi sizsiniz.” </p>
				<p class="normal1">“Neden ?”</p>
				<p class="normal1">“Hep neden diye mi soracaksınız ?”</p>
				<p class="normal1">“Neden eşinize değil de bana anlatıyorsunuz ?”</p>
				<p class="normal1">“Evet, hep neden diye soracaksınız.”</p>
				<p class="normal1">“Evet, neden ?”</p>
				<p class="normal1">“O bunları benim aleyhime kullanabilir ama siz beni rahatlatmak için kullanacaksınız.”</p>
				<p class="normal1">“Aleyhinize nasıl kullanabilir ?”</p>
				<p class="normal1">“Beni güzelce dinler. Teselli eder. Sonra bir gün kavga ettiğimizde ona bağırırsam anlattıklarımı koz olarak öne sürebilir.”</p>
				<p class="normal1">“Sürdü mü ?”</p>
				<p class="normal1">“Evet. Bir keresinde ‘Sen de baban gibi şiddet kullanmaya karşısın ama kullanıyorsun’ dedi.” </p>
				<p class="normal1">“Kullandınız mı ?”</p>
				<p class="normal1">“Evet. Ona bir kez vurdum. Ben senin annen gibi değilim, dedi ve evi terk etti. Geri döndürebilmek için çok uğraştım.”</p>
				<p class="normal1">“Daha sonra ona tekrar vurdunuz mu ?”</p>
				<p class="normal1">“Hayır. Bağırmadım bile. O olaydan sonra onun istediği her kalıba göre biçimlendim. Sonuç olarak buradayım.”</p>
				<p class="normal1">“Onun istediği kişi olduğunuz için mi buradasınız ?”</p>
				<p class="normal1">“Kendi istediğim kişi olamadığım için.”</p>
				<p class="normal1">“Neden kendi istediğiniz kişi olamıyorsunuz ?”</p>
				<p class="normal1">“Melek’i kaybetmekten korktuğum için.”</p>
				<p class="normal1">“Bu durumda, olmak istediğiniz kişi Melek’in olmanızı istediği kişiden farklı.”</p>
				<p class="normal1">“Evet.”</p>
				<p class="normal1">“Fark ne ?”</p>
				<p class="normal1">“Bilmiyorum. Bulamıyorum.”</p>
				<p class="normal1">“O bulmuş.”</p>
				<p class="normal1">“Nedir o zaman ?”</p>
				<p class="normal1">“Babanız. Belki babası. Belki o kuşak babaların çoğu. Onlar gibi olmanızı istemiyor.”</p>
				<p class="normal1">“Onlar gibi değilim ki.”</p>
				<p class="normal1">“Olmadığınızı sanıyorsunuz ama bilinçaltınıza yerleşenler kimi gergin durumlarda sizi yönlendiriyor. Fiziksel ve psikolojik şiddet kullanıyorsunuz.”</p>
				<p class="normal1">“Sanmıyorum.”</p>
				<p class="normal1">“Biliyorsunuz ama kabullenemiyorsunuz. Öncelikle kabullenmelisiniz. Her şey düzelecek. Ama söylediğim gibi önce kabullenmelisiniz. Size bir ilaç tedavisi de uygulayacağım. Büyük terslikler yaşamazsanız altıncı aydan itibaren her şey normale dönecektir.</p>
				<p class="normal1">“Normal ?”</p>
				<p class="normal1">“Evet. Normal.” </p>
				<p class="normal1">“Normal nedir ?”</p>
				<p class="normal1">“Norm değerlerin içinde olandır.”</p>
				<p class="normal1">“Tüm çabalarıyla iç dünyaları ve bilinçlerinin derinlikleriyle olan bağlarını korumaya çalışan insanların değil de, bu bağlardan kurtulmaya çalışan insanların normal olarak değerlendirilmesi ne kadar acı. Hasta olarak nitelendirilenler aslında iç dünyalarıyla bağlarını korumaya çalışan kişilerdir. Normal olanların normalliği ise toplumdaki çelişkileri ve yalanları görmezden gelerek bu norm değerlerin içinde kalmalarından gelir. Bu bir çeşit maskelenmiş deliliktir. Elbette tanımak ve tanımlamak zordur. Tanımlanan, norm değerler dışında kalandır ve bu da her zaman dışarıda bırakılandır, kendini anlatamayan, anlaşılamayandır.” </p>
				<p class="normal1">“Haklı olduğunuz noktalar var, ancak, siz kendinizi norm değerlerin dışında hissettiğiniz için buradasınız. Tedaviye ihtiyacınız var. Bunu bilerek, kabullenerek geldiniz. Depresif bir durumdasınız.”</p>
				<p class="normal1">“Elbette. Genel kabul görmüş, belirli değerler içinde kalması durumunda onaylanmış her türden davranış, düşünce, biçim, biçem vesairenin oluşturduğu bütünlüğün gücüne karşı durmak deliliktir. Belirli durumlarda genel kabul göreni yapmamak anormalliktir. Norm değerlerin dışında yaşamak, onlardan kopmak, çoğunluğun doğru olarak tanımladığı noktaların arasından çıkmak, toplumun yarattığı gerçekliğin dışında durmak şizofrenidir. Kaçırılan nokta ise bu insanların tüm bu gerçekliği normal bir insandan daha yoğun bir biçimde yaşamış olmalarıdır. Toplumun gerçekliği ile kendi iç dünyalarının gerçekliği arasında yaşadıkları gelgitler genelden farklı sonuçlanır ve kendi iç gerçeklikleriyle baş başa kalırlar. Genele uymadıkları için de hastadırlar. Benim gibi. Oysa kendisine dayatılan genel kabul görmüş gerçeklik ile kendi iç dünyasının gerçekliği arasındaki büyük uçurumu görmezden gelen sağlıklı insanlar kendi benliklerinin değil ortalamanın benliğinin akıntısı içinde savrulurlar. İşte gerçek deliler ve tehlikeliler bunlardır. Çünkü bunlar kendileri değildir. Bunlar ‘onlar’dır. ‘Onlar’ birlikte hareket eder. Birey değildirler, bütündürler. Bütünün mekanizmasına uymayanları kusarlar. İktidarlarının yandaşlarını korurlar. Bireysel korkulara, yüzleşmelere yer yoktur. Bunu yapan delidir. Hiçbiri kendisi değildir. Her biri ‘onlar’dır.” </p>
				<p class="normal1">“Xanax ve Lustral. Xanax bir ay, sabah ve akşam yarım. Dozu sonra tekrar ayarlayacağız. Panik nöbetinde bir tam alabilirsiniz. Ana ilacımız Lustral. Dört gün sabah yarım. Sonra her sabah bir tam. Altı ay boyunca alacaksınız. Xanax için yeşil reçete yazacağım. İki kez on beş günde bir, sonra ayda bir geleceksiniz. Tüm telefonlarım bu kartta yazılı. Sıkıntılı durumlarınızda arayabilirsiniz, hatta aramalısınız.”</p>
				<p class="normal1">“Panik nöbeti dediniz.”</p>
				<p class="normal1">“Evet. Öfkelendiğinizde kendinizi kontrol edemiyorsunuz. Bu durumlarda hemen bir Xanax almalı, ortamdan mümkün olduğunca çabuk uzaklaşmalısınız.”</p>
				<p class="normal1">“Koyduğunuz tanı nedir ?”</p>
				<p class="normal1">“Depresif bir durumdasınız. Şimdilik bir tanı koymak istemiyorum. Birkaç ay sonra durum daha da netleşecek. O zaman konuşuruz.”</p>
				</body>
</html>