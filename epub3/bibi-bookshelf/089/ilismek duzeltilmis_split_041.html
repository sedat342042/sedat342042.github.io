<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <title>ilismek</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="kitapickapak" id="calibre_toc_39"><br class="calibre3"/><br class="calibre3"/><br class="calibre3"/>36</h1><br class="chapter"/><p class="normal1">Ayaz’ın artan sorgulamaları, tam olarak yanıtlanamayan soruların yanıtları üzerine çeşitlemeleri, uzun arayışların sonunda ortaya çıkan geçmişe dair belgelerin bugüne dair yorumları, diyaloğa girmek istemediği zamanlarda Melek’in yerine konuşması ve sonu gelmeyen sözlü saldırıları ilişkiyi çığrından çıkartmıştı. </p>
				<p class="normal1">“İlker’le yattığında, hani bir erkekle ilk kez cinsel ilişkiye girmenden bahsediyorum, neler hissettin ?”</p>
				<p class="normal1">“...”</p>
				<p class="normal1">“Korktun değil mi ? Neler olacağını bilmiyordun. Biliyordun da korkuyordun. Hamile kalmaktı en büyük korkun ama bunu İlker’e bir türlü söyleyemiyordun, değil mi ?” </p>
				<p class="normal1">“...”</p>
				<p class="normal1">“Neden ayrıldınız ? Gerçekten hamile kaldın, değil mi ?”</p>
				<p class="normal1">“Hayır.”</p>
				<p class="normal1">“Konuştun. İlker’e yapılan bir haksızlık söz konusu olunca dayanamıyorsun. Onu çok sevmiştin, değil mi ?”</p>
				<p class="normal1">“...”</p>
				<p class="normal1">“Üzülmem. Gerçeği söyle.”</p>
				<p class="normal1">“...”</p>
				<p class="normal1">“Benimle evlenene kadar olan bölümü geçelim. Ferzan’a gelelim. Onunla yattın mı ?”</p>
				<p class="normal1">“Hayır.”</p>
				<p class="normal1">“O zaman onunla yatmak istiyorsun.”</p>
				<p class="normal1">“...”</p>
				<p class="normal1">“Cevap yok. Sen yalan söylemeyi beceremezsin zaten. Bunu benim kadar iyi bildiğin için cevap vermiyorsun, değil mi ?”</p>
				<p class="normal1">“Yatmaktan başka şeye çalışmaz mı senin şu kafan ?”</p>
				<p class="normal1">“Aşk. İşte bu. Aşk. ‘Yatmaya gerek yok. Benim aşkım yeter’ diyorsun.”</p>
				<p class="normal1">“Saçmalamayı kes artık. Yeter. Manyaksın sen.”</p>
				<p class="normal1">“Manyak değilim. Seni kimseyle paylaşmak istemiyorum.” </p>
				<p class="normal1">“Geçmişimi değiştirip sana veremem. Bunları bilerek evlendin benimle.”</p>
				<p class="normal1">“Evet, bunları bilerek evlendim. Ferzan’ı kabullenerek değil.”</p>
				<p class="normal1">“Aramızda bir şey yok.”</p>
				<p class="normal1">“Sen onu külahıma anlat.”</p>
				<p class="normal1">“Çok içtin sen. Saçmalıyorsun. Anlamıyorsun.”</p>
				<p class="normal1">“Anlamak istemiyorum. İşinden ayrılmazsan anlayamayacağım da !”</p>
				<p class="normal1">“Olmaz.”</p>
				<p class="normal1">“İşte bu kadar. Senin işin değil mesele. İşindekiler.”</p>
				<p class="normal1">“Kes artık. Beni sorgulamandan nefret ediyorum.”</p>
				<p class="normal1">“Seni sorgulamıyorum ki. Sadece basit birkaç soru; çeşitli nedenlerle yanıtlanamayan.”</p>
				<p class="normal1">“Nedeni falan yok. Seninle konuşmak istemiyorum.”</p>
				<p class="normal1">“Konuşmuyorsun ki zaten.”</p>
				<p class="normal1">“Evet, konuşmayacağım da.”</p>
				</body>
</html>