<html xmlns="http://www.w3.org/1999/xhtml">
	<head>
		<title>092_Arsin_golgesinde_yedi_zumre-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="x092_Arsin_golgesinde_yedi_zumre-11.html" xml:lang="tr-TR">
			<div class="Basic-Text-Frame">
				<p class="x0-PERDE-E"/>
				<p class="x1-baslik-E" id="toc_marker-12">Sonuç</p>
				<p class="a--Paragraf-E">Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> her dönemdeki insanlar için ideal ve örnek bir toplum yetiştirmiştir. Yetiştirdiği kimseleri, gökteki yıldızlara benzetmiş, onların da örnek alınmasını tavsiye etmiştir. Gerek Allah Resûlü’nün hayatına, gerekse ashabın hayatına baktığımızda, ele alınan hadiste sayılan yedi özelliğin, en üst seviyede hayata geçirildiğini görmekteyiz. Demek ki hadiste sayılan yedi özellik, mükemmel bir toplumda mutlaka bulunması gereken özelliklerdir.</p>
				<p class="a--Paragraf-E">Adaletin olmadığı, en üstünden en alt tabakaya kadar işlerin, adaletli yürütülmediği bir toplumun zaten ayakta durması, dursa da uzun ömürlü olması imkânsızdır. Kur’ân pek çok âyetinde bu önemli özelliğe vurgu yapmış, adaletten ayrılmamayı, zulme girmemeyi, muamelelerde asla adaletten taviz vermemeyi salıklamıştır. Adaletin zirve mümessili Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem</span><span class="x-aleyhisselam--E" style="font-size:0.76em;" xml:lang="tr-TR">)</span> hayatıyla, uygulamalarıyla ve sözleriyle adaletin tesisi için öncülük etmiştir.</p>
				<p class="a--Paragraf-E">Toplumun büyük bir kısmını ve en dinamik bölümünü teşkil eden gençlerin, gençliğin getirdiği his ve hevesle kötülüklere düşmemelerinin en büyük garantisi, bu zinde ve dinamik dönemlerini Allah’a kulluk şuuru içinde geçirmeleridir. İbadetten mahrum yetişen gençler ise, hem kendilerini hem de içinde yaşadıkları toplumu felaketlere sürüklerler. Bu anlamda ibadet, özellikle gençler için, adeta bir önleyici unsur olarak karşımızda durmaktadır.</p>
				<p class="a--Paragraf-E">Bir toplumda mabet, hem bütün toplumu bir araya getiren önemli bir bağ, hem de insanlar için adeta bir sera vazifesi yapmaktadır. Ezandan ve mabedden mahrum olan toplumların, ortak paydalarda buluşmaları, samimi ölçülerde birbirlerine yaklaşmaları ve eşitliği tam anlamıyla tatmaları oldukça zordur. Bu gerçekten dolayıdır ki, öteden beri İslâm toplumları mabedi, hem fiziki hem de manevi açıdan merkeze almış, bütün hayatı onun çevresinde örgülemişlerdir. Binaenaleyh bizim medeniyetimize, bir mabed medeniyeti de diyebiliriz.</p>
				<p class="a--Paragraf-E">Toplumu ayakta tutan diğer önemli bir faktör, sevgidir. Birbirini sevmeyen, sevginin gereği birbiriyle ilgilenmeyen insanların, aslında kendileri de huzursuz ve mutsuzdur. Allah’ın sevilmesi, Allah’tan dolayı Peygamber’in <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> ve mü’minlerin sevilmesi, imanın gereğidir. Mü’min, başkalarını sever ve Allah tarafından sevilmenin, ancak mü’minleri sevmeden geçtiğine inanır.</p>
				<p class="a--Paragraf-E">Mü’min, değişik hikmetlere binaen verilen şehevânî arzularına karşı gem vurmasını bilen insandır. Allah Teâlâ’nın yasak kıldığı sınırları aşmayan, fani ve geçici güzellikler karşısında yıkılmayan, helal daireyi kendisine yeterli gören kimsedir. </p>
				<p class="a--Paragraf-E">Mü’min, bencillik girdabından uzak olan, Rabbin verdiklerinde başkalarının da haklarının olduğuna inanan, bu inançla sahip olduğu imkânların bir kısmını muhtaç olan kimselere dağıtandır. Bunu yaparken de asla başa kakmaz, verdiğini gizler, ihlâs dairesi içinde hareket eder.</p>
				<p class="a--Paragraf-E">Hâsılı mü’min, kendi küçüklüğünü, sorumluluğunun ağırlığını hiçbir zaman unutmayan, Rabbine karşı sürekli duyarlı, günahlarından, yapması gerekenleri tam olarak yapamamasından, Cennet’i garanti edememesinden, Cehennem’den emin olamamasından, Allah’a karşı vazifelerini tam olarak yapamamasından vs. endişeler taşıyarak, gözyaşı dökmesini başarabilen kimsedir. Yüce Mevlâ, hadiste sayılan özellikleri hayatımıza taşımayı, böylece ideal mü’min ve toplum hâline gelmeyi bizlere nasip eylesin. ÂMÎN!</p>
			</div>
		</div>
	</body>
</html>