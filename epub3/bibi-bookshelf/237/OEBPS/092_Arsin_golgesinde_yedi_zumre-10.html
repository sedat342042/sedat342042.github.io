<html xmlns="http://www.w3.org/1999/xhtml">
	<head>
		<title>092_Arsin_golgesinde_yedi_zumre-10.html</title>
		<link href="template.css" rel="stylesheet" type="text/css"/>
	</head>
	<body>
		<div id="x092_Arsin_golgesinde_yedi_zumre-10.html" xml:lang="tr-TR">
			<div class="Basic-Text-Frame">
				<p class="x0-PERDE-E"/>
				<p class="x1-baslik-E" id="toc_marker-11">7. Yapayalnızken Allah’ı Anıp da Gözleri Yaşlarla Dolan Mü’min</p>
				<p class="a--Paragraf-E">Hadiste sayılan yedinci sınıf ise, tek başına kaldığı zamanlarda veya kimsenin olmadığı yerlerde, Cenâb-ı Hakk’ı hatırlayıp, saygısından, endişesinden veya Mevlâ karşısındaki kusurlarından dolayı gözyaşı döken kimsedir.</p>
				<p class="a--Paragraf-E">Gözyaşı, kalp inceliğinin, muhabbet ve merhametin ifadesidir; gönüldeki hüzün, neş’e, hasret, hicran, merhamet ve şefkat gibi duyguların billûr taneler şeklinde dışa vurmasıdır. İnsan genellikle sevinç, keder, emel, ümit, ayrılık ve vuslat misillü sebep ve sâiklerle ağlar; fakat, kalb ufkunda Allah’a dost olanları, bütün bunlardan daha çok “mehâfetullah” ve “muhabbetullah” ağlatır. </p>
				<p class="a--Paragraf-E">Allah için ağlama, Mevlây-ı Müteâl’e muhabbetin, aşk u iştiyakın iniltiler şeklinde dışa aksetmesinden ibarettir. Gönlünde hararet olanın gözünde de yaş olur; aksine, gözleri suyu çekilmiş çeşmeler gibi kupkuru kimselerin –çoğunlukla– içlerinde de hayat yoktur. Allah’ı bilen O’na karşı alâka duyar; bu alâka ruhta derinleştikçe sevgiye dönüşür ve zamanla bu sevgi de önü alınamaz bir aşk u iştiyaka inkılâp eder. Gönlü muhabbetle dolan bir insan, her zaman O’nu gösteren iz ve emareler arar, kâinat kitabının sayfalarını O’ndan gelen mektuplar olarak algılar, eşya ve hâdiseleri O’nun mesajları gibi okur, anlar ve O’nun beyanı karşısında rikkate gelir, tarifi imkânsız hislerle ağlar.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-100" id="footnote-288-100-backlink">100</a></span></p>
				<p class="a--Paragraf-E">Kur’ân-ı Kerîm, gülmeyi sadece iki yerde mü’minlere izafe etmiştir ki, bunlardan birisi;</p>
				<p class="a--Paragraf-E">“<span class="italik-E" xml:lang="tr-TR">Onun sesini işiten Süleyman tebessüm ederek: “Ya Rabbî!” dedi</span><span class="italik-E" xml:lang="tr-TR">, “Beni nefsime öyle hâkim kıl ki gerek bana, gerek ebeveynime</span><span class="italik-E" xml:lang="tr-TR"> ihsan ettiğin nimetlere şükredeyim. Seni razı edecek güzel ve makbul</span><span class="italik-E" xml:lang="tr-TR"> işler yapabileyim. Bir de lütfedip beni hayırlı kulların arasına dâhil</span><span class="italik-E" xml:lang="tr-TR"> eyle!</span>” <span class="x-aleyhisselam--E" style="font-size:0.76em;" xml:lang="tr-TR">(Neml, 27/19) </span>âyetinde, Hz. Süleyman’ın karıncanın konuşması karşısında, tebessümle güldüğü, diğerinde ise, </p>
				<p class="a--Paragraf-E">“<span class="italik-E" xml:lang="tr-TR">Bu sırada hanımı da, </span><span class="italik-E" xml:lang="tr-TR">hizmet için ayakta durmuş, onları dinliyordu. Bunu işitince korkusunun geçmesinden </span><span class="italik-E" xml:lang="tr-TR">ötürü gülümsedi. Biz de ona İshak’ın, onun peşinden de </span><span class="italik-E" xml:lang="tr-TR">Yâkub’un doğacağını müjdeledik.</span>” <span class="x-aleyhisselam--E" style="font-size:0.76em;" xml:lang="tr-TR">(Hud, 11/71)</span> Hz. İbrahim’in yaşının bir hayli ilerlemiş olmasına rağmen, meleklerin çocuk müjdesi karşısında eşi Sâre’nin gülmesidir. Bunların dışındaki gülmeler, mü’minlere ait değildir ve bunların hepsinde de bir yerme vardır. Cennet anlatılırken orada mü’minlerin sevinçlerinden dolayı güleceğine vurgu yapılmış, kâfirlerin ise, ağlayacakları hatırlatılmıştır.</p>
				<p class="a--Paragraf-E">Gözyaşı, Âdem Nebiyle başlamıştır. Zelleyi işleyip de Cennet’ten uzaklaşma zorunda kaldığında Hz. Âdem’in, dünyada 300 yıl ağlayıp dolaştığı, mahcubiyetinden başını yukarıya kaldıramadığı haber verilir.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-101" id="footnote-288-101-backlink">101</a></span></p>
				<p class="a--Paragraf-E">Peygamber Efendimizin Kur’ân okumasını dinleyip de ağlamayan, aksine gülüp geçenlere hitaben Yüce Allah:</p>
				<p class="a--Paragraf-E">“<span class="italik-E" xml:lang="tr-TR">Şimdi siz bu söze </span><span class="italik-E" xml:lang="tr-TR">mi şaşırıyorsunuz? Hep gülüyorsunuz, ama ağlamıyorsunuz. Üstelik kafa tutuyor, oyalanıyorsunuz. </span><span class="italik-E" xml:lang="tr-TR">Haydi artık Allah’a secde ve ibadet ediniz!</span>” <span class="x-aleyhisselam--E" style="font-size:0.76em;" xml:lang="tr-TR">(Necm, 53/59-62)</span> buyurarak, gülmelerini yermiş, ağlanması gerektiğini hatırlatmıştır.</p>
				<p class="a--Paragraf-E">Kur’ân-ı Kerîm şu âyetlerle hakikat karşısında müteessir olup ağlayan kimseleri övmüştür:</p>
				<p class="a--Paragraf-E">“Peygambere indirilen Kur’ân’ı dinledikleri vakit, onda âşinaları olan hakikate kavuşmaları sebebiyle gözlerinin yaşla dolup taştığını görür ve şöyle dediklerini işitirsin: “<span class="italik-E" xml:lang="tr-TR">İman ettik ya Rabbena! </span><span class="italik-E" xml:lang="tr-TR">Bizi de hakka şahitlik edenlerle beraber yaz! Bütün isteğimiz ve </span><span class="italik-E" xml:lang="tr-TR">umudumuz, Rabbimizin bizi hayırlı insanlar arasına dâhil etmesi iken, ne </span><span class="italik-E" xml:lang="tr-TR">diye Allah’a ve bize gelen bu hakikate iman etmeyelim </span><span class="italik-E" xml:lang="tr-TR">ki?</span>” <span class="x-aleyhisselam--E" style="font-size:0.76em;" xml:lang="tr-TR">(Maide, 5/83-84)</span></p>
				<p class="a--Paragraf-E">Rivayete göre bu âyetler Necâşî ve arkadaşları hakkında nâzil olmuştur. İlk Muhacirler Habeşistan’a hicret etmek zorunda kaldıklarında, Mekke müşrikleri arkalarından bir grup insan göndermiş ve Necâşî’yi onların aleyhinde tahrik ve teşvik ederek baskı yaptırmak ve onları perişan ettirmek istemişlerdi. Bunun üzerine Necâşî, ileri gelen keşişler ve rahiplerle bir toplantı yapmış ve Müslümanlarla müşrikleri de davet etmişti. Toplandıkları zaman Necâşî mü’minlere seslenerek “Kitabınızda Hz. Meryem anılmakta mıdır?” diye sormuş, Ca’fer b. Ebî Tâlib hazretleri de: “Evet, onun adına nispet edilen bir sûre vardır.” demiştir. “<span class="italik-E" xml:lang="tr-TR">İşte Meryem oğlu İsa budur.</span>” <span class="x-aleyhisselam--E" style="font-size:0.76em;" xml:lang="tr-TR">(Meryem, 19/34)</span> âyetine kadar Meryem Sûresi’nden ve “<span class="italik-E" xml:lang="tr-TR">Musa’nın haberi </span><span class="italik-E" xml:lang="tr-TR">sana geldi mi?</span>” <span class="x-aleyhisselam--E" style="font-size:0.76em;" xml:lang="tr-TR">(Tâhâ, 20/9)</span>. âyetine kadar da Tâhâ Sûresi’nden okumuş ve Necâşi de çok etkilenerek ağlamıştı. Daha sonra Necâşi Medine’de bulunan Peygamber’imize yetmiş kişilik bir grup göndermiş, Resûlullah <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> de onlara Yâsîn sûresini okumuş, aynı şekilde onlar da ağlamış ve iman etmişlerdi. İşte bu âyetler, söz konusu kişilerin hâllerini tasvir etmek için nâzil olmuştur.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-102" id="footnote-288-102-backlink">102</a></span></p>
				<p class="a--Paragraf-E">Ağlamanın övüldüğü diğer bir yer de Kur’ân-ı Kerîm dinleme zamanıdır. Nitekim “<span class="italik-E" xml:lang="tr-TR">De ki: “İster inanın ona, ister inanmayın. Şu </span><span class="italik-E" xml:lang="tr-TR">bir gerçektir ki daha önce kendilerine ilim verilenlere Kur’ân </span><span class="italik-E" xml:lang="tr-TR">okununca derhal yüzüstü secdeye kapanırlar.</span>” <span class="x-aleyhisselam--E" style="font-size:0.76em;" xml:lang="tr-TR">(İsrâ, 17/109)</span> âyetinde böyle bir ağlamaya ve gözyaşı dökmeye işaret edilmiştir.</p>
				<p class="a--Paragraf-E">Bu âyette Kur’ân inmezden önce kendilerine ilim verilmiş olanlardan maksadın kimler olduğu hakkında farklı görüşler vardır. Bunların Hz. Muhammed’e <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> indirilen âyetler kendilerine okunduğunda gözyaşı döküp ağlayan Zeyd b. Amr b. Nüfeyl, Varaka b. Nevfel ve Abdullah b. Selâm gibi kimseler<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-103" id="footnote-288-103-backlink">103</a></span> olduğu söylenmiştir. Bu beyandan maksat, ehl-i kitabın kendi kitapları okunduğunda gözyaşı dökmeleri olabileceği gibi âyetin öncesinde daha önceki kitaplarla ilgili herhangi bir ifadenin geçmemesi ve temel konunun Allah Resûlüne <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> gelen Kur’ân olmasından dolayı onun okunması sebebiyle ağlayanlar da olabilir.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-104" id="footnote-288-104-backlink">104</a></span> </p>
				<p class="a--Paragraf-E">“Derhal yüzüstü secdeye kapanırlar ifadesinde, saygı ve korkunun fazlalığını ifade eden bir kinâye vardır. Yani onlar Kur’ân’ı işittiklerinde ona duydukları saygıdan, ona gönülden imanlarından ve imandaki derinliklerinden gözyaşı döker ve secdeye kapanırlar. </p>
				<p class="a--Paragraf-E">Bundan dolayıdır ki, Kur’ân okurken neşeli bir sesten ziyade kalbe etki eden hüzünlü bir edayla okunması müstehap kabul edilmiştir. Hüzünlü okumanın yolu şöyle bildirilmiştir: Kur’ân’daki tehdit, vaîd, sözleşmeler, ahitler inceden inceye düşünülür. Sonra Cenâb-ı Hakk’ın emir ve yasakları karşısında gösterilen eksiklikler hatırlanır. Böylelikle insan kendi eksiklerini görür ve ağlar. Eğer temiz kalbe sahip kişilerde meydana gelen hüzün ve ağlama olmuyorsa, o zaman insan hüzün ve ağlama olmadığından dolayı ağlamalıdır. Zira Kur’ân’dan ibret alıp ağlamayan bir kimsenin başına gelen musibetten daha büyük bir musibet yoktur.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-105" id="footnote-288-105-backlink">105</a></span></p>
				<p class="a--Paragraf-E">Hz. Peygamber <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> de bununla ilgili olarak şöyle buyurmuşlardır: “Şüphesiz ki Kur’ân hüzünle indi. Onu okuduğunuzda ağlayın. Şayet ağlayamazsanız, ağlamak için gayret gösterin.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-106" id="footnote-288-106-backlink">106</a></span></p>
				<p class="a--Paragraf-E">İbn Mes’ud <span class="x-aleyhisselam--E" style="font-size:0.76em;" xml:lang="tr-TR">(radıyallahu anh)</span> anlatıyor: “Bir gün Allah Resûlü yanıma geldi ve “Bana Kur’ân oku da dinleyeyim.” dedi. Ben de “Ya Resûlallah, Kur’ân sana nâzil olurken ben sana nasıl Kur’ân okurum?” dedim. Allah Resûlü “Ben başkasından Kur’ân dinlemeyi severim.” buyurdu. Bunun üzerine Nisâ Sûresi’ni okumaya başladım. Nihayet:</p>
				<p class="a--Paragraf-E">“Ey Resûlüm! Her ümmetten haklarında tanıklık edecek bir şahit (peygamber) celbettiğimizde ve seni de bütün onlara (ümmetine) şahit olarak getirdiğimizde, bakalım onların hâli nice olacak?” <span class="x-aleyhisselam--E" style="font-size:0.76em;" xml:lang="tr-TR">(Nisâ, 4/41)</span> âyetine gelince:“Bu kadarlık kâfi!” buyurdu. Sustu. Baktım ki Allah Resûlü gözleri dolu ağlıyor.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-107" id="footnote-288-107-backlink">107</a></span> İbn Mes’ud’un <span class="x-aleyhisselam--E" style="font-size:0.76em;" xml:lang="tr-TR">(radıyallahu anh)</span> okuduğu âyetler adeta Allah Resûlü’nü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> hâlsiz bırakmış ve onu ağlatmıştı.</p>
				<p class="a--Paragraf-E">Ağlamayan göz Allah Resûlü’ne <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> göre sahibi için bir felakettir. Ondan kaçınılması ve uzak durulması gerekir. Nitekim Resûlullah <span class="x-aleyhisselam--E" style="font-size:0.76em;" xml:lang="tr-TR">(sallallahu </span><span class="x-aleyhisselam--E" style="font-size:0.76em;" xml:lang="tr-TR">aleyhi ve sellem)</span> sık sık dualarında “Ürpermeyen kalpten, yaşarmayan gözden Sana sığınırım Allah’ım!”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-108" id="footnote-288-108-backlink">108</a></span> demiş, ağlamayan gözün, Yüce Mevlâ ve kendi yanındaki değersizliğine dikkatlerimizi çekmiştir.  </p>
				<p class="a--Paragraf-E"> Kur’ân-ı Kerîm’in ağlayanlardan haber verdiği diğer bir sınıf ise, savaşa katılmak için binekleri olmayan ve binek alacak paraları olmayan kimselerin, cihaddan geri kalmalarından dolayı gözyaşı dökmeleridir ki aslında bahsedilen özelliği taşıyanlar, bununla övülmüştür.</p>
				<p class="a--Paragraf-E">“<span class="italik-E" xml:lang="tr-TR">Ey Resûlüm! Binek temin etmen için</span><span class="italik-E" xml:lang="tr-TR"> sana geldiklerinde: “Sizi bindirecek bir şey bulamıyorum” deyince, harcayacak para</span><span class="italik-E" xml:lang="tr-TR"> bulamamaları sebebiyle gözyaşı döke döke dönüp gidenleri de kınamak doğru</span><span class="italik-E" xml:lang="tr-TR"> değildir.</span>” <span class="x-aleyhisselam--E" style="font-size:0.76em;" xml:lang="tr-TR">(Tevbe, 9/92)</span>.</p>
				<p class="a--Paragraf-E">Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> mütebessimdi, ancak hayat boyu hep hüzünle yaşamıştı. Ümmetine de konuyla ilgili şu hatırlatmada bulunuyordu: “Ben sizin görmediğinizi görüyor, duymadığınızı duyuyorum; âh bir bilseniz, gök bir gıcırdayışla gıcırdayıp inledi ki!. Zaten öyle olması gerekirdi; zira göklerde meleklerin secdegâhı olmayan dört parmak kadar bile boş yer yoktur. Allah’a yemin ederim ki, eğer azamet-i ilâhî adına benim bildiğimi bilseydiniz, az güler çok ağlardınız, hatta zevcelerinizle bir arada bulunmaktan kaçınır, dağ ve sahralarda çığlık çığlık Allah’a yalvarırdınız.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-109" id="footnote-288-109-backlink">109</a></span></p>
				<p class="a--Paragraf-E">Ağlamayan göz, insanın sinesinde bir yüktür. Ağlama, mü’minin Yüce Rabb’i karşısındaki derecesini gösterir. Ağlayan göz, Cehennem’in alevlerinden âzâde kalmış olur. Burada ağlayan orada ağlamaz. Nitekim hayatı ağlamakla, hüzünle geçen Mahzun Nebi bir müjdelerinde: “Allah korkusuyla gözyaşı döken kimse, süt memeye geri dönmedikçe ateşe girmez. Bir kul üzerinde, Allah yolunda yapışan tozla, Cehennem’in dumanı bir araya gelmez.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-110" id="footnote-288-110-backlink">110</a></span> buyurmuş, diğer bir müjdelerinde de: “İki göz vardır ki, onlara ateş değemez: Allah için ağlayan göz ve Allah yolunda nöbet tutarak sabahlayan göz.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-111" id="footnote-288-111-backlink">111</a></span> buyurmuşlardır.</p>
				<p class="a--Paragraf-E">Cehennem’in alevlerinin etki edemediği tek şey, insanın burada Allah korkusundan dolayı akıtmış olduğu bir damla gözyaşıdır. Bu gözyaşı, âhirette âdeta insanı koruyan bir zırh hâline gelecektir. Nitekim yine Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>:</p>
				<p class="a--Paragraf-E">“Sinek başı kadar bile olsa, gözünden Allah korkusuyla yaş çıkan ve bu yaşı yanağına değecek kadar akan hiçbir mü’min kul yoktur ki, Allah onu Cehennem ateşine haram etmesin!”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-112" id="footnote-288-112-backlink">112</a></span> buyurmuşlardır.</p>
				<p class="a--Paragraf-E">Başka bir hadislerinde de Resûlullah <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>: “Cenâb-ı Hakk’a, kendi uğrunda akıtılan kan damlasıyla, gecenin karanlığında akıtılan gözyaşı damlasından daha sevimli gelen bir damla yoktur. Yine Allah Teâlâ’ya, insana ızdırap verici sıkıntılar karşısında sabır yudumlamasıyla, kızgınlık karşısındaki öfke yudumlamasından daha sevimli bir yudum yoktur.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-113" id="footnote-288-113-backlink">113</a></span>  </p>
				<p class="a--Paragraf-E">Allah Resûlü’nün <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> mümtaz eşi Hz. Âişe validemiz de, o kadar ağlardı ki, akan gözyaşları, baş örtüsünü ıslatırdı.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-114" id="footnote-288-114-backlink">114</a></span></p>
				<p class="a--Paragraf-E">Hz. Ebubekir Efendimiz çokça ağlamasından dolayı “bekkâ” diye bilinir ve anılırdı.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-115" id="footnote-288-115-backlink">115</a></span></p>
				<p class="a--Paragraf-E">Sahabiden Abdullah b. Şeddad’ın anlattığına göre, Hz. Ömer <span class="x-aleyhisselam--E" style="font-size:0.76em;" xml:lang="tr-TR">(radıyallahu anh)</span> sabah namazını kıldırıyordu. Ben o sırada en arka saftaydım. Namazda Yusuf Sûresini okuyordu. Ağladığını hissettim. Sûredeki: “<span class="italik-E" xml:lang="tr-TR">Ben sıkıntımı, keder ve hüznümü sadece Allah’a arz ediyorum</span><span class="italik-E" xml:lang="tr-TR">. Hem sizin bilmediğiniz pek çok şeyi Allah tarafından vahiy yoluyla</span><span class="italik-E" xml:lang="tr-TR"> biliyorum.</span>” <span class="x-aleyhisselam--E" style="font-size:0.76em;" xml:lang="tr-TR">(Yûsuf, 12/86)</span> mealindeki âyete gelince, hıçkırıklardan daha fazla okuyamadı ve rükua vardı.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-116" id="footnote-288-116-backlink">116</a></span> </p>
				<p class="a--Paragraf-E">Allah Resûlü’nün üçüncü halifesi ve iffet âbidesi Hz. Osman herhangi bir kabrin başına geldiğinde, sakalı ıslanıncaya kadar ağlardı. Neden bu kadar ağladığı sorulunca şöyle cevap vermişti:</p>
				<p class="a--Paragraf-E">“Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> şöyle buyurdular: “Kabir, ahiret duraklarının ilkidir. Eğer insan orada kurtulursa, diğerlerinden kolayca kurtulur. Yok şayet orada zorlanırsa, diğerleri oldukça zor geçer.” Resûlullah <span class="x-aleyhisselam--E" style="font-size:0.76em;" xml:lang="tr-TR">(sallallahu</span><span class="x-aleyhisselam--E" style="font-size:0.76em;" xml:lang="tr-TR"> aleyhi ve sellem)</span> devamında buyurdular ki: “Kabirden daha zorlu bir yer görmedim.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-117" id="footnote-288-117-backlink">117</a></span> </p>
				<p class="a--Paragraf-E">Kümeyl b. Ziyâd adındaki sahabi anlatıyor: Bir gün Hz. Ali ile mezarların bulunduğu yere gittik. Hz. Ali kabristana dönerek: “Ey kabirdekiler! Ey çürümüş insanlar! Ey tek başına kalmış kimseler! Yanınızda ne tür haberler var? Bizdekiler şunlar: Mallarınız bölüşüldü, çocuklarınız yetim kaldı, hanımlarınız yeni kocaya vardı, kocalarınız da yeni hanımlarla evlendi! İşte bizdeki haberler bunlardan ibaret. Siz de ne gibi haberler var?” dedikten sonra bana dönerek: “Şayet onlara cevap vermeleri için izin verilse: “Azığın hayırlısı Allah korkusudur.” derler. Bunu deyince ağlamaya başladı. Sonra da dedi ki: “Ey Kümeyl! Kabir, amelin arşivlendiği yerdir. Ölünce orada neler saklandığını görürsün!”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-118" id="footnote-288-118-backlink">118</a></span> buyurdu. </p>
				<p class="a--Paragraf-E">Allah Resûlünü gören ashap da, çoğu defa Allah korkusundan ağlıyordu. Bunlardan birisi de Hz. Ömer’in <span class="x-aleyhisselam--E" style="font-size:0.76em;" xml:lang="tr-TR">(radıyallahu anh)</span> oğlu Abdullah b. Ömer’di. Birgün Mutaffifin Sûresi’ni okuyordu. “<span class="italik-E" xml:lang="tr-TR">İnsanların, âlemlerin Rabbi huzuruna varmak için kabirlerinden kalkacağı</span><span class="italik-E" xml:lang="tr-TR"> günde.</span>” <span class="x-aleyhisselam--E" style="font-size:0.76em;" xml:lang="tr-TR">(Mutaffifin, 83/6)</span> mealindeki âyete gelince, hüngür hüngür ağlayarak secdeye kapandı. Devamını getiremedi.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-119" id="footnote-288-119-backlink">119</a></span></p>
				<p class="a--Paragraf-E">Yine İbn Ömer <span class="x-aleyhisselam--E" style="font-size:0.76em;" xml:lang="tr-TR">(radıyallahu anh)</span>, ne zaman: “<span class="italik-E" xml:lang="tr-TR">Göklerde ve yerde olan her şey Allah’ındır. Ey</span><span class="italik-E" xml:lang="tr-TR"> insanlar! Siz içinizdeki şeyleri açığa vursanız da, gizleseniz de, Allah</span><span class="italik-E" xml:lang="tr-TR"> sizi onlardan dolayı hesaba çeker. Sonra dilediğini affeder, dilediğini azaba</span><span class="italik-E" xml:lang="tr-TR"> uğratır. Doğrusu Allah her şeye kadirdir.</span>” <span class="x-aleyhisselam--E" style="font-size:0.76em;" xml:lang="tr-TR">(Bakara, 2/284) </span>mealindeki âyeti okusa, mutlaka ağlardı. Ve: “Bu amelleri sayıp dökme meselesi, şüphesiz çok çetin geçecektir” derdi.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-120" id="footnote-288-120-backlink">120</a></span> </p>
				<p class="a--Paragraf-E">Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> gülmeyi hoş karşılamamıştır. Onu, kalbi manen öldüren bir tehlike olarak görmüş ve ümmetini uyarmıştır. Nitekim Ebû Hureyre’nin <span class="x-aleyhisselam--E" style="font-size:0.76em;" xml:lang="tr-TR">(radıyallahu anh)</span> rivayet ettiğine göre bir gün, Resûlullah <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> ashabına:</p>
				<p class="a--Paragraf-E">“Şu cümleleri benden kim alıp kendisiyle amel edecek ve onları amel edecek olana öğretecek?” buyurunca, ben hemen atılıp: </p>
				<p class="a--Paragraf-E">“Ben! Ey Allah’ın Resûlü!” dedim. Resûlullah <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> benim elimden tuttu ve beş şey saydı: “Haramlardan sakın ki, Allah’ın en âbid kulu olasın! Allah’ın sana ayırdığına razı ol ki, insanların en zengini olasın! Komşuna ihsanda bulun ki, mü’min olasın. Kendin için istediğini başkaları için de iste ki, Müslüman olasın! Fazla gülme. Çünkü fazla gülmek kalbi öldürür.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-121" id="footnote-288-121-backlink">121</a></span></p>
				<p class="a--Paragraf-E">Hadiste Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> ağlamanın özellikle iki yönüne vurgu yapmışlardır. Bunlardan birincisi ağlamanın Cenâb-ı Hakk’tan dolayı olmasına, ikincisi de tek başına olmasına. Elbette insan, hayatta karşı karşıya kaldığı bazı zor durumlarda kendisini tutamaz, ağlar, günlerce gözyaşı döker. Hadiste anlatılan, böyle bir gözyaşı dökmek değildir. Hadiste vurgulanan gözyaşı, Yüce Yaratıcı’yı hatırlamaktan, O’nun büyüklüğü karşısında insanın kendi küçüklüğünü idrak etmesinden, Cehennem’in dehşetinden, günahların çokluğundan, kalbi rikkate sevkedecek bir manzaradan, sözden ve hadiseden dolayı ağlamaktır.</p>
				<p class="a--Paragraf-E">Bir de ağlarken başkalarının görmesinden sakınarak, tenha yerleri, geceleri, kimsenin duyamayacağı ve farkına varamayacağı mekânları seçmeye dikkat edilmelidir. Zira böyle yer ve zamanlar, riyadan ve gösterişten en uzak olanıdır.</p>
				<p class="a--Paragraf-E">Cenâb-ı Hakk’ın her emir ve tavsiyesinde sayısız hikmetler vardır. Nitekim gözyaşının ebedî hayattaki neticeleri yanında, gözlerin sağlığı açısından değişik faydaları da tespit edilmiştir.</p>
				<p class="a--Paragraf-E">Bilim adamları gözyaşını, gözü mikrobik hastalıklardan koruyan, tahriş edici maddelerin tesirini ortadan kaldıran ve gözü ıslak tutan bir vücut sıvısı olarak tarif ederler. Araştırmalar, gözyaşının, ağlama esnasında insandaki moral bozukluğunu giderdiğini ortaya çıkarmıştır. İnsanoğlu, “Ağla, rahatlarsın.” tavsiyesini uygulamasına rağmen, ağlamanın müspet neticelerini şu an için tam olarak bilememektedir.</p>
				<p class="a--Paragraf-E">W. Frey’e göre insan gözyaşı ile vücutta strese sebep olan maddeleri atmaktadır. Gözyaşının salgılanmasını düzenleyen salgı bezleri vücuttaki manganezi yoğunlaştırarak dışarı atarlar. İnsanda mizaç değişikliklerine sebep olduğu bilinen manganez, gözyaşında kandaki miktarından otuz kat daha fazladır.</p>
				<p class="a--Paragraf-E">Bilim adamlarının ulaştığı son verilere göre iki türlü gözyaşı bulunmaktadır. Birincisi, tahriş edici maddelerin meydana getirdiği gözyaşı, ikincisi hissî/duygusal sebeplerin meydana getirdiği gözyaşıdır. Duygusal sebeplerle akan gözyaşının muhtevası diğerinden farklıdır ve hissî gözyaşları % 24 oranında daha fazla protein ihtiva etmektedir.</p>
				<p class="a--Paragraf-E">Stres esnasında salgılanan üç madde; lösin-enkefalin (ağrı hissini düzenler), ACTH (strese cevabın başlamasına sebep olur) ve prolaktin (memelilerde süt üretimini düzenler) iki tür gözyaşında da bulunmaktadır. Prolaktin, süt salgılanmasının yanında gözyaşı salgılanmasını da temin eder. Böylece, ağlamanın cinsiyete göre farklılık göstermesi ve kadınların daha çok ağlamasının sebebi de anlaşılmaktadır.</p>
				<p class="a--Paragraf-E">Bilim adamları ayrıca kadınların % 85’inin, erkeklerin de % 73’ünün ağladıktan sonra kendilerini daha iyi hissettiklerini tespit etmiştir. Buna ek olarak ağlamamız gerektiğinde duygularımızı bastıracak olursak fizikî ve psikolojik olarak kendimizi daha kötü hissedeceğimiz de bilim adamlarının görüşleri arasındadır. Pitsburg Hemşire Okulunda yapılan bir araştırma, sağlıklı insanların, ülserli hastalardan ve bağırsak rahatsızlığı bulunanlardan daha kolay ağlayabildiklerini göstermiştir ki bu, ağlayamayanların mide ve bağırsak hastalıkları gibi rahatsızlıklara daha fazla yakalandıkları sonucunu vermektedir. </p>
				<p class="a--Paragraf-E">Belirtilerinden biri ağlayamamak olan irsî disotonomi hastalığına yakalanan çocuklar, duygusal açıdan stresli olaylara karşı da dayanıksızdırlar. Bütün bu araştırmaların neticesi olarak şu söylenebilir: Strese direnç göstermede hissî gözyaşının önemi büyüktür. İnsanın mânâ dünyasında olgunluğunu gösteren ağlamak, fizyolojik etkilerde de kendini gösterir. Duygusal gözyaşı, stresten kurtulmanın en belirgin ifadesidir.</p>
				<p class="a--Paragraf-E">Gözyaşı salınımı ile göz yüzeyinin her zaman kaygan ve nemli tutulması gerektiğini söyleyen uzmanlar, böylece hem görme kalitesinin arttığını, hem gözyaşının ihtiva ettiği doğal antibiyotik ile enfeksiyonlara karşı dayanıklılık sağladığını kaydetmektedir. Refleks gözyaşı sadece acı, yaralanma veya duygusal durumlarda salınmakta ve göz yüzeyinin durulmasına yardım etmektedir. Söz konusu dengeye, tatmin edici göz kırpma refleksi eklenince, gözler rahat, kaygan, nemli ve iyi korunur. Gözyaşını oluşturan bileşenlerin yeterli miktarda üretilmemesi ya da bir bileşenin eksik olması göz yüzeyi üzerinde kuru noktaların oluşmasına sebep olur ki bu durum, göz ile göz kapağı arasında sürekli bir sürtünme meydana getirir. Nitekim gözyaşı kuruluğu olan hastalarda, gözlerde sürekli bir yanma ve göz içine kum dolmuş hissi yaşanır. Gözler batar, kaşınır, şişer, kızarır, daha kolay enfekte olur ve hastalığın ileri aşamalarında korneadaki hasara bağlı olarak hasta gözünü kaybedebilir.</p>
				<p class="b--Paragraf-E">_______________</p>
				<div class="footnotes">
					<div class="footnote">
						<p class="b--Paragraf-E"><a class="footnote-anchor" href="#footnote-288-100-backlink" id="footnote-288-100">100</a><span class="Preference-E" style="font-size:1.28em;" xml:lang="tr-TR"/>	Gülen, M. Fethullah, <span class="italik-E" xml:lang="tr-TR">Kırık Testi/Ölümsüzlük İksiri</span>, s.325-326. </p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-101-backlink" id="footnote-288-101">101</a><span class="Preference-E" style="font-size:1.28em;" xml:lang="tr-TR"/>	Beğavî, <span class="italik-E" xml:lang="tr-TR">Meâlimü’</span><span class="italik-E" xml:lang="tr-TR">t-Tenzîl</span>, Bakara 37. Âyetin tefsirinde.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-102-backlink" id="footnote-288-102">102</a><span class="Preference-E" style="font-size:1.28em;" xml:lang="tr-TR"/>	Bkz: Elmalılı, Maide 83-84. âyetlerin Tefsirinde. </p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-103-backlink" id="footnote-288-103">103</a><span class="Preference-E" style="font-size:1.28em;" xml:lang="tr-TR"/>	Kurtubî, <span class="italik-E" xml:lang="tr-TR">a.g.e</span>, İsrâ Sûresi 107. âyetin tefsirinde; Râzî, a.g.e, 21/58.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-104-backlink" id="footnote-288-104">104</a><span class="Preference-E" style="font-size:1.28em;" xml:lang="tr-TR"/>	Bkz: Taberî, <span class="italik-E" xml:lang="tr-TR">a.g.e</span>, İsrâ sûresi 107. âyetin tefsirinde.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-105-backlink" id="footnote-288-105">105</a><span class="Preference-E" style="font-size:1.28em;" xml:lang="tr-TR"/>	Gazâlî, <span class="italik-E" xml:lang="tr-TR">İhya</span>; 1/277.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-106-backlink" id="footnote-288-106">106</a><span class="Preference-E" style="font-size:1.28em;" xml:lang="tr-TR"/>	İbn Mâce, <span class="italik-E" xml:lang="tr-TR">İkâme</span> 176; <span class="italik-E" xml:lang="tr-TR">Zühd</span> 19.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-107-backlink" id="footnote-288-107">107</a><span class="Preference-E" style="font-size:1.28em;" xml:lang="tr-TR"/>	Buhârî, <span class="italik-E" xml:lang="tr-TR">Tefsir-ü Sûreti’n-Nisa</span> 9; Müslim, <span class="italik-E" xml:lang="tr-TR">Müsafirin</span> 247.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-108-backlink" id="footnote-288-108">108</a><span class="Preference-E" style="font-size:1.28em;" xml:lang="tr-TR"/>	Müslim, <span class="italik-E" xml:lang="tr-TR">Zikir</span> 73.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-109-backlink" id="footnote-288-109">109</a><span class="Preference-E" style="font-size:1.28em;" xml:lang="tr-TR"/>	Tirmizî, <span class="italik-E" xml:lang="tr-TR">Zühd</span> 9; İbn Mâce, <span class="italik-E" xml:lang="tr-TR">Zühd</span> 19.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-110-backlink" id="footnote-288-110">110</a><span class="Preference-E" style="font-size:1.28em;" xml:lang="tr-TR"/>	Tirmizî, <span class="italik-E" xml:lang="tr-TR">Fedâilu’l-Cihad</span> 8; Nesâî, <span class="italik-E" xml:lang="tr-TR">Cihad</span> 8.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-111-backlink" id="footnote-288-111">111</a><span class="Preference-E" style="font-size:1.28em;" xml:lang="tr-TR"/>	Tirmizî, <span class="italik-E" xml:lang="tr-TR">Fedâilu’l-Cihad</span> 7.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-112-backlink" id="footnote-288-112">112</a><span class="Preference-E" style="font-size:1.28em;" xml:lang="tr-TR"/>	İbn Mâce, <span class="italik-E" xml:lang="tr-TR">Zühd</span> 9.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-113-backlink" id="footnote-288-113">113</a><span class="Preference-E" style="font-size:1.28em;" xml:lang="tr-TR"/>	İbn Ebi Şeybe, <span class="italik-E" xml:lang="tr-TR">Musannef</span> 8/141. </p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-114-backlink" id="footnote-288-114">114</a><span class="Preference-E" style="font-size:1.28em;" xml:lang="tr-TR"/>	Buhârî, <span class="italik-E" xml:lang="tr-TR">Edeb</span> 62.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-115-backlink" id="footnote-288-115">115</a><span class="Preference-E" style="font-size:1.28em;" xml:lang="tr-TR"/>	Buhârî, <span class="italik-E" xml:lang="tr-TR">Salat</span> 86.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-116-backlink" id="footnote-288-116">116</a><span class="Preference-E" style="font-size:1.28em;" xml:lang="tr-TR"/>	el-Hindî, <span class="italik-E" xml:lang="tr-TR">Kenz’ü’l-Ummâl</span>, 12/797.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-117-backlink" id="footnote-288-117">117</a><span class="Preference-E" style="font-size:1.28em;" xml:lang="tr-TR"/>	Ahmed b. Hanbel, <span class="italik-E" xml:lang="tr-TR">Müsned</span>, 1/430.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-118-backlink" id="footnote-288-118">118</a><span class="Preference-E" style="font-size:1.28em;" xml:lang="tr-TR"/>	el-Hindî, <span class="italik-E" xml:lang="tr-TR">Kenz’ü’l-Ummâl</span>, 3/1234.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-119-backlink" id="footnote-288-119">119</a><span class="Preference-E" style="font-size:1.28em;" xml:lang="tr-TR"/>	Ebû Nuaym, <span class="italik-E" xml:lang="tr-TR">Hilye</span>, 1/305.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-120-backlink" id="footnote-288-120">120</a><span class="Preference-E" style="font-size:1.28em;" xml:lang="tr-TR"/>	Ebû Nuaym, <span class="italik-E" xml:lang="tr-TR">Hilye</span>, 1/305.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-121-backlink" id="footnote-288-121">121</a><span class="Preference-E" style="font-size:1.28em;" xml:lang="tr-TR"/>	Tirmizî, <span class="italik-E" xml:lang="tr-TR">Zühd</span> 2; İbn Mâce, <span class="italik-E" xml:lang="tr-TR">Zühd</span> 24.</p>
					</div>
				</div>
			</div>
		</div>
	</body>
</html>