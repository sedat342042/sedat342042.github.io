<html xmlns="http://www.w3.org/1999/xhtml">
	<head>
		<title>092_Arsin_golgesinde_yedi_zumre-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x092_Arsin_golgesinde_yedi_zumre-7.html" xml:lang="tr-TR">
			<div class="Basic-Text-Frame">
				<p class="x0-PERDE-E"/>
				<p class="x1-baslik-E" id="toc_marker-8">4. Allah İçin Birbirlerini Seven, Bu Sevgiyle Bir Araya Gelip, Dağılanlar </p>
				<p class="a--Paragraf-E">Hadiste sayılan dördüncü grup, birbirlerini Allah için seven; bir araya geldiklerinde Allah için bir araya gelen, ayrılırken de Allah için ayrılan, Hak rızasını, Hak sevgisini kendilerine mihrap edinmiş sevgi erleridir.</p>
				<p class="a--Paragraf-E">İnsanlar farklı anne babalardan doğmuş olsalar ve farklı coğrafyalarda, farklı renklerde bulunsalar da bütün insanlığın anne-babası birdir. Dolayısıyla uzak da olsa insanlar birbirlerinin kardeşleri sayılırlar. Yüce Kitabımız Kur’ân-ı Kerîm, bu hususa dikkatlerimizi çekerek, insanlık soy ağacının başlangıcını hatırlatmakta, bu vesileyle de kavga değil, sevginin, ayrılık değil birliğin esas alınmasını istemektedir. Nitekim: “<span class="italik-E" xml:lang="tr-TR">Ey insanlar! Biz sizi bir erkekle bir kadından </span><span class="italik-E" xml:lang="tr-TR">yarattık. Birbirinizi tanıyıp sahip çıkmanız için milletlere, sülâlelere ayırdık. Şunu </span><span class="italik-E" xml:lang="tr-TR">unutmayın ki Allah’ın nazarında en değerli, en üstün olanınız, </span><span class="italik-E" xml:lang="tr-TR">takvâda (Allah’ı sayıp haramlardan sakınmada) en ileri olandır. Muhakkak </span><span class="italik-E" xml:lang="tr-TR">ki Allah her şeyi mükemmelen bilir, her şeyden hakkıyla haberdardır.</span>” <span class="x-aleyhisselam--E" style="font-size:0.76em;" xml:lang="tr-TR">(</span><span class="x-aleyhisselam--E" style="font-size:0.76em;" xml:lang="tr-TR">Hucurât, 49/13) </span>âyeti insanlara özellikle de mü’minlere bu gerçeği hatırlatmaktadır.</p>
				<p class="a--Paragraf-E">İnsanların dillerinin ve renklerinin farklılığı, birbirlerinden uzaklaşmalarını değil, sevgiyi ve yakınlaşmayı sağlayan bir unsur olmalıdır. Bu farklılıklar, Cenâb-ı Hak katında birer âyet olarak isimlendirilmiştir ki, bu son derece önemlidir. Demek ki insanların farklı olması, –bu farklılık ister ırk, ister renk, ister coğrafya farkı olsun– Allah Teâlâ’nın birliğinin delillerindendir. Nitekim: “<span class="italik-E" xml:lang="tr-TR">O’nun varlığının ve kudretinin delillerinden biri de: </span><span class="italik-E" xml:lang="tr-TR">Gökleri ve yeri yaratması, lisanlarınızın ve renklerinizin farklı olmasıdır. Elbette </span><span class="italik-E" xml:lang="tr-TR">bunda bilen ve anlayan kimseler için ibretler vardır.</span>” <span class="x-aleyhisselam--E" style="font-size:0.76em;" xml:lang="tr-TR">(Rûm, 30/22)</span> buyrulmakta, farklılıklara birer âyet olarak bakmamız tembih edilmektedir. </p>
				<p class="a--Paragraf-E">Bütün insanlar öncelikle insanlık ortak paydasında pek çok bağla birbirleriyle irtibatlıdırlar. Mü’minlere gelince onlar daha özel ve kalıcı bir bağla birbirlerine bağlıdırlar ki, bu, iman kardeşliğidir. Böyle bir bağ, insanlar arasındaki sevgiye bağlıdır. Sevgi olmadan bu bağın kurulması, kurulsa da devam etmesi mümkün değildir. </p>
				<p class="a--Paragraf-E">Yüce Rabbimiz: “<span class="italik-E" xml:lang="tr-TR">Müminler sadece kardeştirler. </span><span class="italik-E" xml:lang="tr-TR">O hâlde ihtilaf eden kardeşlerinizin arasını düzeltin. Allah’a karşı </span><span class="italik-E" xml:lang="tr-TR">gelmekten sakının ki O’nun merhametine nail olasınız.</span>” <span class="x-aleyhisselam--E" style="font-size:0.76em;" xml:lang="tr-TR">(Hucurât, 49/10)</span> buyurmakla, sevgiyi ihlal edecek söz ve davranışlardan kaçınılmasını, mü’minler arasında meydana gelen kırgınlıkların hemen giderilmesini ve ortaya çıkan muhtemel kargaşaların hemen sona erdirilmesini emretmektedir.</p>
				<p class="a--Paragraf-E">Kardeşlik çok önemli bir bağdır ve soy kardeşliği, süt kardeşliği, iman kardeşliği gibi değişik kardeşlik şekilleri vardır. Bütün kardeşlikler belli bir yerden sonra bitse de iman kardeşliği sonsuza kadar giden bir kardeşliktir. Hindistan’ın büyük şairi Merhum Muhammed İkbal, yaşadığı dönemde İslâm coğrafyasında gördüğü parçalanmışlık karşısında şu mısraları dillendirmiştir:</p>
				<p class="Siirler-E">Ne Afganlı, ne Türk ne Tatarız<br/>Yeşillikler çocuğuyuz bir dalız.<br/>Bizim için yasak koku, renk farkı,<br/>Bir tek bahar beslenmişi biz varız.</p>
				<p class="a--Paragraf-E">Mü’min, kardeşini sever. Zira bu sevgi, imanın gereğidir. Hadisteki bu madde, mü’minlerin bir araya gelip dağılışlarının, sevgi üzerine olması gerektiğini belirtmektedir. Bize sevgiyi öğreten Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>, mü’min kardeşine sevgi olmadan imanın olamayacağını, iman olmadan da Cennet’e gidilemeyeceğini<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-57" id="footnote-288-57-backlink">57</a></span> hatırlatarak, sevginin Allah katındaki değerini göstermiştir. </p>
				<p class="a--Paragraf-E">Mü’minin sevgisi, dünyevî bir beklentiden, korkudan ya da çıkardan değildir. Onun sevgisi de buğzetmesi de sadece Allah’tan dolayıdır. O asla egosunu tatmin için ya da şahsi çıkarı için buğzetmez, düşmanlıkta bulunmaz. Bir defasında muhtemelen savaş meydanında düşmanını yere yatırıp tam öldüreceği sırada, düşmanı Hz. Ali’nin yüzüne tükürür. Hz. Ali adamı hemen bırakır. Adam şaşırır ve neden bıraktığını sorunca, Hz. Ali “Seni Allah için öldürecektim. Ancak tükürünce nefsim devreye girdi. Onun için bıraktım.” cevabını verir. Bunun üzerine adam “Ben bunu, beni çabucak öldüresin diye yapmıştım. Madem öyle bu din haktır.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-58" id="footnote-288-58-backlink">58</a></span> demiş ve Müslüman olmuştur. </p>
				<p class="a--Paragraf-E">Mü’min, sevginin gereği olarak, mü’min kardeşleriyle arasındaki küçük farklılıkları büyütmez, büyütmek suretiyle de sevgiyi ihlal edici davranışlar içerisinde olmaz. Onlarla ortak temel paydalarda buluşur ve sevgiden uzaklaştırıcı her davranışı hayatından siler. Mü’min bilir ki Allah Teâlâ katında en kıymetli şeylerden biri, mü’min kardeşini sevmektir. Zira Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> “Amellerin en faziletlisi Allah için sevmektir.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-59" id="footnote-288-59-backlink">59</a></span> sözüyle ümmetini sevgiye teşvik etmiştir.</p>
				<p class="a--Paragraf-E">Ebû Zer Hazretlerinin anlattığına göre Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> bir gün ashabın yanına gelmiş ve onlara, hangi davranışın Allah’a daha sevimli olduğunu sormuş. Ashaptan bir kısmı namazı, bir kısmı orucu, bir kısmı da Allah yolunda cihadı söylemiş. Bunun üzerine Resûlullah <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>: “Allah’a en fazla sevimli gelen davranış, Allah için sevmek, yine Allah için buğzetmektir.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-60" id="footnote-288-60-backlink">60</a></span> buyurmuştur. </p>
				<p class="x2-baslik-E" id="toc_marker-8-1">Sevginin Tezahürleri</p>
				<p class="a--Paragraf-E">Sevginin birtakım tezahürleri vardır ki onlar olmadan sevgiden bahsetmek mümkün değildir. Bu tezahürler şunlardır: </p>
				<p class="x3-baslik-E" id="toc_marker-8-1-1">1. Seven İlgilenir</p>
				<p class="a--Paragraf-E">Sevgi, sadece sözden ibaret bir duygu değildir. Sevginin tezahürleri olur. Bu tezahürler varsa, sevgi de vardır. Aksine sevgiden söz edildiği hâlde, bu sevginin pratiğe yansıması olmuyorsa, hadiste haber verilen müjdeyi netice vermesi de mümkün değildir. Sevginin belirtilerinden birisi, mü’minin kardeşiyle ilgilenmesidir. Çünkü sevenin sevdiklerine ilgisiz kalması düşünülemez. Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> de sevgiye sebep olan davranışları nazara vermiş, mesela bir kişinin kardeşiyle karşılaşması esnasında, ilk önce ismini, baba adını, kimlerden olduğunu sorması tavsiyesinde bulunmuş, bunun da insanlar arasındaki sevgiyi artıracağını<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-61" id="footnote-288-61-backlink">61</a></span> belirtmiştir.  </p>
				<p class="a--Paragraf-E">  Bu ilginin diğer bir göstergesi, mü’min kardeşi hastalandığında ya da herhangi bir sıkıntı içerisinde bulunduğunda, onu yalnız başına bırakmaması, ziyarette bulunması ve gerektiğinde teselli etmesidir. Mü’min, kardeşiyle ilgilenir, zira bilir ki, kendisi de mü’minler topluluğunun bir parçasıdır. Bu parçaya ait herhangi bir ferdin rahatsızlığı, onun da rahatsızlığıdır. Onun başına gelen, kendi başına gelmiş gibidir. Zaten Allah Resûlü de: </p>
				<p class="a--Paragraf-E">“Birbirlerini sevmede, birbirlerine merhamette, birbirlerine şefkatte mü’minlerin misali, bir bedenin misali gibidir. Ondan bir organ rahatsız olsa, diğer organlar uykusuzluk ve yüksek ateşte ona katılırlar.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-62" id="footnote-288-62-backlink">62</a></span> buyurmakla, bu ilişkiye dikkatlerimizi çekmiştir. </p>
				<p class="a--Paragraf-E">Mü’minlerin birbirlerini sevmelerine vesile olan bu ilgi, Cenâb-ı Hak katında o kadar önemlidir ki, bu ilgiyi kardeşine göstermeyenler, mahşer gününde kötü bir sürprizle karşılaşacaklardır. Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> bu durumu şöyle haber vermiştir:</p>
				<p class="a--Paragraf-E">Aziz ve Celil olan Allah, kıyamet gününde şöyle buyurur: “Ey insanoğlu! Hasta oldum beni ziyaret etmedin.” Kul: “Ya Rabbi! Sen Rabbu’l-Âleminsin, seni nasıl ziyaret ederim?” der. Cenâb-ı Hak: “Bilmiyor musun falan kulum hasta oldu da sen onu ziyaret etmedin, eğer onu ziyaret etseydin, kesinlikle Beni hasta kulun yanında bulacaktın.”</p>
				<p class="a--Paragraf-E">Cenâb-ı Hak devamla: “Ey Âdemoğlu! Senden yiyecek istedim ama sen beni doyurmadın.” buyurur. Kul: “Ya Rabbi! Sen âlemlerin Rabisin, ben Seni nasıl doyurabilirim ki?” diye karşılık verir. Cenâb-ı Hak: “Falan kulum senden yiyecek istedi, vermedin. Onun karnını doyursaydın, karşılığını Benim nezd-i uluhiyetimde mutlaka bulacağını nasıl bilmezsin!</p>
				<p class="a--Paragraf-E">Cenâb-ı Hak tekrar: “Ey Âdemoğlu! Senden su istedim, vermedin.” buyurur. Kul: “Ya Rabbi! Sen hiçbir şeye muhtaç olmayan âlemlerin Rabbisin, ben Sana nasıl su verebilirdim ki?” der. Allah Teâlâ “Falan kulum senden su istedi, esirgedin. Eğer onun su ihtiyacını karşılasaydın, yaptığın iyiliğin ecrini Benim nezd-i ulûhiyetimde mutlaka bulacaktın. Bunu nasıl bilmezsin!” buyurur.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-63" id="footnote-288-63-backlink">63</a></span></p>
				<p class="a--Paragraf-E">Allah Resûlü’nün ashabı da, sevginin bir alâmeti olan ziyaret işine çok önem verir, mutlaka birbirlerinden haberdar olurlardı. Ashap bu ziyaret meselesini Efendiler Efendisi’nden öğrenmişti. Zira Peygamber Efendimiz <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> gerek tek tek evlerine gitmek şeklinde, gerekse toplu hâlde ashabını ziyaret ederdi. Zaten Medine’ye teşrif buyurduklarında ashabı ikişerli olarak kardeş ilan etmişti. Kardeş ilan ettiği bu kimseler, bir gece bile olsa kardeşlerini göremediklerinde, bu süre onlara çok uzun gelirdi. Bunlar birbirlerini her zaman sevgi ve nezaketle karşılar, benden ayrıldıktan sonra neler yaptın diye sorup sual ederlerdi. Diğer ashap da birbirlerinden üç günden fazla habersiz durmazlardı.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-64" id="footnote-288-64-backlink">64</a></span> </p>
				<p class="x3-baslik-E" id="toc_marker-8-1-2">2. Seven Affeder              </p>
				<p class="a--Paragraf-E">Sevginin diğer bir tezahürü, kardeşini affedebilme büyüklüğüdür. Zira seven, sevdiğinin kusurlarını görmez. Kusurlara göz diken, dost bulamaz. Dost bulamayan da zaten sevemez. Kur’ân-ı Kerîm, semavi beyanlarıyla, mü’minlere sevgi soluklamanın yolunu öğreterek, onları affetmeye teşvik etmektedir: “<span class="italik-E" xml:lang="tr-TR">... Bununla beraber müsamaha eder, kusurlarına bakmaz, </span><span class="italik-E" xml:lang="tr-TR">onları affederseniz bu da sizin için bir fazilettir. Çünkü Allah </span><span class="italik-E" xml:lang="tr-TR">gafûrdur, rahîmdir (affı ve ihsanı boldur. Siz kusurları bağışlarsanız </span><span class="italik-E" xml:lang="tr-TR">O da size öyle muamele eder).</span>” <span class="x-aleyhisselam--E" style="font-size:0.76em;" xml:lang="tr-TR">(Teğâbun, 64/14)</span></p>
				<p class="a--Paragraf-E">Mü’minler, birbirlerini sevdiklerinden dolayı affederler. Çünkü onlar bilirler ki, iman taşıyan her bir fert, güçlü ve mükemmel bir binayı meydana getiren tuğlalar gibidir. Tuğlalar nasıl birbirlerine yaslanarak, ancak ayakta durabiliyorlarsa, mü’minler de ancak birbirlerini severek ve kusurları bağışlayarak ayakta durabilir, güçlü bir toplum meydana getirebilirler. Mü’mindeki kötü bir davranış sebebiyle, diğer bütün güzel yönlerini görmemek adaletli bir davranış değildir. Zira bir kötülük, bütün güzelliklere perde olamaz.</p>
				<p class="x3-baslik-E" id="toc_marker-8-1-3">3. Seven Düşmanlık Etmez</p>
				<p class="a--Paragraf-E">Mü’minin en büyük düşmanı, kendi nefsidir. Şayet düşmanlık edecekse kendi nefsine eder. Gerçekten seven biri, sevdiğine düşmanlık besleyemez, beslememelidir. Zira sevgiyle düşmanlığın aynı kalpte bulunması imkânsızdır. Mü’minlerin, buğz, haset, zulüm, kardeşini kendi başına bırakma ve küçük görme gibi sevgiyi ihlal eden davranışlardan kesinlikle kaçınmaları lazımdır ki, içlerindeki sevgi bitmesin, tükenmesin. Mü’min kardeşine kin beslemek Cenâb-ı Hak katında o kadar çirkindir ki, sadece yaşayanlara değil, ölüp gidenlere bile böyle bir duygu içerisinde olunmaması gerektiği tavsiye edilmiştir.</p>
				<p class="a--Paragraf-E">Nitekim “<span class="italik-E" xml:lang="tr-TR">Onlardan sonra gelenler (başta muhacirler olarak, kıyamete </span><span class="italik-E" xml:lang="tr-TR">kadar gelecek müminler): “Ey kerim Rabbimiz, derler, bizi ve bizden </span><span class="italik-E" xml:lang="tr-TR">önceki mümin kardeşlerimizi affeyle! İçimizde müminlere karşı hiçbir kin bırakma! </span><span class="italik-E" xml:lang="tr-TR">Duamızı kabul buyur ya Rabbenâ, çünkü Sen raufsun, rahîmsin! (şefkat </span><span class="italik-E" xml:lang="tr-TR">ve ihsanın son derece fazladır).</span>” <span class="x-aleyhisselam--E" style="font-size:0.76em;" xml:lang="tr-TR">(Haşir, 59/10)</span> yüce beyanı, içimizde mü’minlere karşı olması muhtemel, kin ve nefret duygularının giderilmesi, böylece sevgi yörüngeli bir alakanın olmasını Cenâb-ı Hakk’tan istememiz tavsiye edilmiştir. Ölüp gidenlere arkadan kötü duygular beslememek için dua etmemiz istendiğine göre, yaşayanlara karşı kötü duygu ve düşüncelerin olmaması çok daha önemlidir. </p>
				<p class="a--Paragraf-E">Mü’min, elbette ortaya çıkan kötülükler karşısında rahatsız olur, ancak bu rahatsızlık kardeşinin şahsına değil, o kötü olan davranışına olmalıdır. Nitekim ashaptan Ebu’d-Derda hazretleri bir gün yoldan geçerken, insanların günah işlemiş olan birine sözlü hakarette bulunduklarını görünce, onları hemen uyardı ve şöyle dedi: “Şayet siz bu adamı, bir kuyuya düştüğünü görseydiniz, oradan çıkarmak için gayret göstermez miydiniz?” Onlar da: “Elbette gereken çabayı gösterirdik.” dediler. Bunun üzerine Ebu’d-Derda hazretleri şöyle dedi: “O hâlde din kardeşinize hakaret edeceğinize, sizi o gibi durumlara düşürmediği için Allah’a şükredin.” dedi. Bu defa onlar: “Yani sen şimdi o adama buğzetmiyor musun?” deyince: “Ben ona değil, onun işlediği günaha buğzediyorum. O adam işlediği kötülüğü terk ettiğinde, yine benim din kardeşimdir.” cevabını verdi.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-65" id="footnote-288-65-backlink">65</a></span>    </p>
				<p class="x3-baslik-E" id="toc_marker-8-1-4">4. Seven Küsmez</p>
				<p class="a--Paragraf-E">Küsme, mü’minleri birbirlerinden uzaklaştıran önemli bir hatadır. Küsmek, var olan sevgiyi yok eder, hatta insanları birbirlerine daha da düşman hâline getirir. Mevcut arkadaşlıkları unutturur, küsme arttıkça, sevgi azalır, yerini sevgisizlik, kin ve nefret doldurur. Şeytan, mü’min kardeşi hakkında olmadık şeyleri insanın hayaline fısıldar, bu fısıltılar zamanla fiziki dünyaya yansımaya başlar. Çok küçük bir meseleden dolayı küsen insanlar, çoğu defa nefislerine uyup küsme süresini uzatınca, dönülemez bir yola da girmiş olurlar. Bunun içindir ki üç günden fazla küs kalma dinimizce haram kılınmıştır.</p>
				<p class="a--Paragraf-E">Her konuda mü’minlerin kendilerine rehber edinecekleri Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>, bir rivayette “Bir mü’minin diğer mü’mine üç günden fazla küsmesi helal değildir. Üzerinden üç gün geçince ona selam versin. Eğer selama karşılık verirse, sevapta ikisi de ortaktır. Mukabele etmezse, günah onda kalır.”, diğer bir rivayette de “Kim üç günden fazla küser de bu süre içerisinde ölürse, Cehennem’e girer.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-66" id="footnote-288-66-backlink">66</a></span> buyurarak, küsmenin ne kadar büyük bir vebal olduğunu vurgulamıştır.</p>
				<p class="a--Paragraf-E">Küsüp darılma, Müslümanlar arasında sevgiyi yok edip, büyük fitnelere ve kargaşalara sebebiyet vereceğinden, Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve </span><span class="x-aleyhisselam--E" style="font-size:0.76em;" xml:lang="tr-TR">sellem)</span> herhangi bir kimsenin ya da kabilenin başkasıyla arasında böyle bir küsme hadisesi meydana geldiğini duyunca, hiç zaman kaybetmeden gider onları barıştırırdı. Bir defasında Kubâ halkının arasında bazı sevimsiz olaylar meydana gelmişti. Durumdan haberdar olan Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve </span><span class="x-aleyhisselam--E" style="font-size:0.76em;" xml:lang="tr-TR">sellem)</span> hemen ashaptan bazı kimseleri yanına alarak onların aralarını buldu.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-67" id="footnote-288-67-backlink">67</a></span> </p>
				<p class="a--Paragraf-E">Zaten Yüce Beyan da: “<span class="italik-E" xml:lang="tr-TR">Eğer müminlerden iki topluluk </span><span class="italik-E" xml:lang="tr-TR">birbirleriyle vuruşursa, onların aralarını bulun. Buna rağmen biri öbürüne saldırırsa, </span><span class="italik-E" xml:lang="tr-TR">bu saldıran tarafla, Allah’ın emrine dönünceye kadar siz de </span><span class="italik-E" xml:lang="tr-TR">vuruşun. Döndüğü takdirde aralarını hakkaniyetle düzeltin ve hep âdil olun, </span><span class="italik-E" xml:lang="tr-TR">çünkü Allah âdil davrananları sever. Müminler sadece kardeştirler. O hâlde</span><span class="italik-E" xml:lang="tr-TR"> ihtilaf eden kardeşlerinizin arasını düzeltin. Allah’a karşı gelmekten sakının</span><span class="italik-E" xml:lang="tr-TR"> ki O’nun merhametine nail olasınız.</span>” <span class="x-aleyhisselam--E" style="font-size:0.76em;" xml:lang="tr-TR">(Hucurât, 49/9-10)</span> hitabıyla, bu konuya dikkatlerimizi çekmiştir. </p>
				<p class="a--Paragraf-E">Mü’minlerin küsmeleri Cenâb-ı Hak katında o kadar büyük bir günah olarak kabul edilmektedir ki, diğer günahlar affedildiği hâlde, şirk koşma ve küs durma bundan istisna edilmiştir. Nitekim Hz. Peygamber <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> “Her Perşembe ve Pazartesi insanların mealleri Allah’a arz edilir. Aziz ve Celil olan Allah o gün kendisine şirk koşmayan kulun günahını affeder. Bundan sadece kardeşiyle arasında düşmanlık olanı istisna eder. Ve buyurur ki: “Bu ikisini barışıncaya kadar terk edin.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-68" id="footnote-288-68-backlink">68</a></span></p>
				<p class="x2-baslik-E" id="toc_marker-8-2">Sevginin Kazandırdıkları </p>
				<p class="x3-baslik-E" id="toc_marker-8-2-1">1. Sevgi, Güçlü Bir Millet Oluşturur</p>
				<p class="a--Paragraf-E">Her güzel şey, onu yapanlarca birtakım avantajlara ve kârlara sebep olduğu gibi, sevginin de insanlara ve toplumlara kazandırdığı çok önemli değerler vardır. Sevgi, fert ve toplumları birbirine bağlayan kopmaz ve koparılamaz bir bağdır. Bu bağla birbirine bağlı olan bir toplumu, yıkmak ve yok etmek mümkün değildir. Mü’minlerin en büyük düşmanları, –özellikle de günümüzde– cehalet, fakirlik ve tefrikadır. Tefrikanın da temelinde sevgisizlik vardır. Sevmeyen insan, kendisini farklı görür, arkadaşından veya arkadaşlarından ayrılır. Böylece topluluğun meydana getirdiği gücü kaybeder. Âciz bir duruma düşer. Böyle fertlerin oluşturduğu toplum, birbirinden kopuk, uzak ve habersizdir. Ferdiyetçilik ön plandadır. Bu da, o toplumun, örümcek yuvası zayıflığında olması, en küçük bir dokunma veya rüzgar karşısında dağılması demektir. </p>
				<p class="a--Paragraf-E">Yüce Kitabımız, güçlü olmanın yolunun, birbirine sevgiyle kenetlenmiş mü’minlerin oluşturacağı topluluktan geçtiğini, aksine güç ve kuvveti olmayan, dolayısıyla kimsenin kâle almadığı ve hiçbir etkinliği olmayan bir yığın hâline gelineceğini hatırlatır: “<span class="italik-E" xml:lang="tr-TR">Allah</span><span class="italik-E" xml:lang="tr-TR">’a ve Resûlüne itaat edin, sakın birbirinizle ihtilaf etmeyin; sonra</span><span class="italik-E" xml:lang="tr-TR"> korkuya kapılıp za’fa düşersiniz, rüzgârınız (kuvvetiniz) gider. Bir de</span><span class="italik-E" xml:lang="tr-TR"> tam mânasıyla sabredin. Çünkü Allah sabredenlerle beraberdir.</span>”<span class="x-aleyhisselam--E" style="font-size:0.76em;" xml:lang="tr-TR"> (Enfâl, 8/46)</span>.</p>
				<p class="a--Paragraf-E">Aslında dinimizin bütün emirleri, bir anlamda, mü’minler arasındaki bu birliğin sağlanması içindir. Bu açıdan baktığımızda günde beş defa kıldığımız namaz, şartlar elverdiğinde ömürde bir defa gitmekle emrolunduğumuz hac, malımız nisap miktarına ulaştığında kırkta birini vermek zorunda olduğumuz zekât, yılda bir ay tuttuğumuz oruç vs. bütün ibadetler, mü’minler arasındaki sevginin ve irtibatın artmasına, bu güçlü sevgi bağının sarsılmaz bir toplum meydana getirmesine ve onu devam ettirmeye yöneliktir. </p>
				<p class="x3-baslik-E" id="toc_marker-8-2-2">2. Sevgi, Kıyamet Gününde Özel Muameleye Layık Olur</p>
				<p class="a--Paragraf-E">Bu dünyada mü’min kardeşini sevmek, Yüce Mevlâ katında o kadar önemlidir ki, âhiret gününde özel bir muameleyi netice verecektir. Mahşer gününde herkesin candan bir dosta muhtaç olduğu, ancak en yakınların bile büyük bir endişeyle kaçtıkları bir esnada, sevgi semeresini verecek ve “Din Gününün Sahibi” Allah Teâlâ: </p>
				<p class="a--Paragraf-E">“Benim celalim adına birbirlerini sevenler nerede? Gölgemden başka hiçbir gölgenin bulunmadığı şu günde onları gölgemde gölgelendireyim!”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-69" id="footnote-288-69-backlink">69</a></span> müjdesiyle mukabelede bulunacaktır. </p>
				<p class="a--Paragraf-E">Başka bir rivayette de Resûlullah <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>, bu dünyada birbirini seven mü’minlerin kıyamet gününde nurdan minberler üzerinde oturtulmakla mükâfatlandırılacağını, hatta bu makamlarından dolayı, peygamberlerin ve şehidlerin bile bu makama gıbta ile bakacaklarını bildirmiştir.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-70" id="footnote-288-70-backlink">70</a></span> </p>
				<p class="a--Paragraf-E">Daha detaylı olan diğer bir rivayette ise Allah Resûlü: “Allah’ın kulları arasında bir grup vardır ki, onlar ne peygamberlerdir ne şehidlerdir. Üstelik Kıyamet günü Allah katındaki makamlarının yüceliği sebebiyle peygamberler de, şehidler de onlara gıbta ederler.” buyurmuş, orada bulunanlar da şöyle sormuşlardır:</p>
				<p class="a--Paragraf-E">“Ey Allah’ın Resûlü! Onlar kim, bize haber verir misin?” Resûlullah <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> “Onlar, aralarında ne kan bağı ne de birbirlerine bağışladıkları bir mal olmadığı hâlde, Allah için birbirlerini sevenlerdir. Allah’a yemin ederim ki, onların yüzleri mutlaka nurdur. Onlar bir nur üzeredirler. Diğer insanlar korku ve endişe içerisindeyken, onlar korkmazlar. İnsanlar üzülürken, onlar üzülmezler.” buyurdular ve devamında da şu âyeti kerimeyi okudular: “<span class="italik-E" xml:lang="tr-TR">İyi</span><span class="italik-E" xml:lang="tr-TR"> bilesiniz ki Allah’ın velîlerine korku yoktur, onlar üzüntüye de</span><span class="italik-E" xml:lang="tr-TR"> uğramazlar.</span>”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-71" id="footnote-288-71-backlink">71</a></span> <span class="x-aleyhisselam--E" style="font-size:0.76em;" xml:lang="tr-TR">(Yûnus 10/62)</span> </p>
				<p class="x3-baslik-E" id="toc_marker-8-2-3">3. Sevgi, İmandan Lezzet Almaya Sebeptir</p>
				<p class="a--Paragraf-E">Sevgi, manevi bir lezzettir. Bu lezzeti bulanlar, ondan ayrılmak ve uzaklaşmak istemezler. Sevgideki bu lezzet, aynı zamanda insanın ibadetlerinden de zevk almasına vesiledir. Bu sevgiden mahrum yaşayan, hayatın kısır döngüsü içerisinde bocalayıp duran ve kardeşleriyle sevgi bağlarını kurmayanlar her ne kadar Yüce Yaratıcılarına ibadet etseler de, ibadetten alınması gereken asıl ruhu ve zevki alamazlar. Çünkü Cenâb-ı Mevlâ, ibadetlerdeki zevki, mü’min kardeşini sevme şartına bağlamıştır. Bu şartı yerine getirmeyen kimsenin ibadetleri kendisine adeta bir yük gibidir. Böyle bir kimse ibadetleri içinden gelerek yapamaz, yapsa da isteksiz ve zevksiz olduğu için uzun ömürlü olamaz. Nitekim Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi</span><span class="x-aleyhisselam--E" style="font-size:0.76em;" xml:lang="tr-TR"> ve sellem)</span>, imandaki zevki almanın asgari şartlarını açıklarken şöyle buyurmaktadır: </p>
				<p class="a--Paragraf-E">“Kimde üç şey bulunursa, imanın tadını tatmış olur. Allâh ile Resûlu kendisine diğer herkesten daha sevgili olmak; bir kimseyi sadece Allah için sevmek; Cenâb-ı Hak kendisini küfürden kurtardıktan sonra, yeniden küfre dönmeyi, ateşe atılacakmışcasına çirkin görmek.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-72" id="footnote-288-72-backlink">72</a></span> </p>
				<p class="a--Paragraf-E">Mü’minler arasındaki sevgi, o kadar önemlidir ki, aslında mü’mine karşı yapılan diğer iyilikler, güzellikler söylenmezken, hatta bunların hatırlatılması bile hoş karşılanmazken, sevginin hissettirilmesi, söylenmesi istenmiştir. Konuyla ilgili olarak Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> “Biriniz kardeşini (Allah için) seviyorsa ona sevdiğini söylesin.” Başka bir rivayette de şu bilgi verilir: Resûlullah’ın <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi</span><span class="x-aleyhisselam--E" style="font-size:0.76em;" xml:lang="tr-TR"> ve sellem)</span> yanında bir adam vardı. Derken oradan birisi geçti. Resûlullah’ın yanındaki şahıs “Ey Allah’ın Resûlü! Ben şu geçeni seviyorum.” deyince, Resûlullah <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> “Peki bunu kendisine söyledin mi?” deyince, adam “Hayır” dedi. Bunun karşısında Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> “Ona söyle!” dedi. Adam kalkıp, yanlarından geçen o kimseye yetişti ve kendisine “Seni Allah için seviyorum!” dedi. Adam da “Kendisi adına beni sevdiğin Zat da seni sevsin!” diye mukabelede bulundu.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-73" id="footnote-288-73-backlink">73</a></span></p>
				<p class="x3-baslik-E" id="toc_marker-8-2-4">4. Sevgi, Allah Teâlâ’nın Sevgisini Celbeder</p>
				<p class="a--Paragraf-E">Mü’minin dünyadaki en büyük hedefi, kendisini yaratan Yüce Mevlâ’nın muhabbetine mazhar olmaktır. Böyle bir muhabbeti elde etmenin yolu da, kulları sevmekten geçmektedir. Mü’minlerle sevgiyle bir araya gelme ve ayrılırken aynı sevgiyle ayrılma gibi sevginin alâmetlerine sahip olanlar Cenâb-ı Hakk’ın muhabbetini kazanırlar. Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> bu konuda şöyle demiştir: “Allah Tebareke ve Teâlâ Hazretleri şöyle hükmetti: “Benim rızam için birbirlerini sevenlere, benim için bir araya gelenlere, benim için birbirlerini ziyaret edenlere ve benim için birbirlerine harcayanlara sevgim vacip olmuştur.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-74" id="footnote-288-74-backlink">74</a></span> </p>
				<p class="a--Paragraf-E">Peygamber Efendimizin <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi</span><span class="x-aleyhisselam--E" style="font-size:0.76em;" xml:lang="tr-TR"> ve sellem)</span> bir anlamda gönderiliş gayesi, insanlar arasındaki sevgiyi tesis etmektir. O, birbirlerine düşman olan, hatta birer canavar hâline gelmiş insanları kardeşlerini seven, onlar için kendi haklarından vazgeçen kimselere dönüştürmüştü. Kur’ân-ı Kerîm, Resûlullah’ın <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> bu yönüne şöyle vurgu yapar: </p>
				<p class="a--Paragraf-E">“<span class="italik-E" xml:lang="tr-TR">Hepiniz toptan, Allah’ın ipine (dinine) sımsıkı</span><span class="italik-E" xml:lang="tr-TR"> sarılın, bölünüp ayrılmayın. Allah’ın sizin üzerinizdeki nimetini hatırlayın: Hani</span><span class="italik-E" xml:lang="tr-TR"> siz birbirinize düşman idiniz de Allah kalplerinizi birbirine ısındırmış ve</span><span class="italik-E" xml:lang="tr-TR"> onun lütfu ile kardeş oluvermiştiniz. Siz bir ateş çukurunun tam</span><span class="italik-E" xml:lang="tr-TR"> kenarında iken oraya düşmekten de sizi O kurtarmıştı. Allah size</span><span class="italik-E" xml:lang="tr-TR"> âyetlerini böylece açıklıyor, ta ki doğru yola eresiniz.</span>” <span class="x-aleyhisselam--E" style="font-size:0.76em;" xml:lang="tr-TR">(Âl-i</span><span class="x-aleyhisselam--E" style="font-size:0.76em;" xml:lang="tr-TR"> İmrân, 3/103)</span></p>
				<p class="a--Paragraf-E">Bu âyet, Arapların içinden çıktıkları dehşet verici duruma işaret etmektedir. İslâm’dan önce Arap kabileleri düşman kamplara bölünmüştü ve bu kabileler incir çekirdeğini doldurmaz sebeplerden aralarında savaşa tutuşuyorlardı. İnsan hayatının hiçbir kıymeti yoktu. İnsanlar hunharca öldürülüyordu. Şayet Yüce Allah lütfuyla kendi içlerinden gönderdiği bir Elçiyle onları bu durumdan kurtarmasaydı, bu düşmanlık ateşi sadece Mekke-Medine değil, bütün bir Arap Yarımadasını kasıp kavurabilirdi. Özellikle Kutlu şehir Medine’de, bu savaşlar yıllardan beri devam edip gidiyordu. Öteden beri birbirine düşman olan, kanlı savaşlar yapan ve birbirlerine vahşi saldırılarda bulunan Evs ve Hazrec kabileleri İslâm’ı kabul ettikten sonra birbirleriyle kardeş olmuşlardı. Onlar sadece bununla da kalmamış, tarihte hiç eşine rastlanmayacak bir şekilde Mekke’den gelen muhacirlerin rahat etmesi için emsalsiz fedakârlıklar yapmışlardı. </p>
				<p class="a--Paragraf-E">İbn-i İshak Siyer’inde ve başka rivayetlerde yukarıda zikredilen âyetin Evs ve Hazreç hakkında nâzil olduğunu anlatır. Yahudilerden birisi Evs ve Hazreç’ten bir topluluğa rastlar. Onların uzlaşmaları ve ittifakları onun hoşuna gitmez. Yanında bulunanlardan birisine, onların yanlarına gidip oturmasını ve “Buas Günü’ndeki savaşlarını hatırlatmasını söyler. Adam söylenenleri aynen yerine getirir. Böylece toplulukta bulunanların enaniyetleri galeyana gelir. Hemen sonrasında bu iki kabile sürtüşmeye başlarlar ve birbirlerine düşerler. Cahiliyyedeki armalarıyla birbirlerini çağırıp silahlarını isterler ve “Hare” denilen yerde buluşmak üzere sözleşirler. Bu durum Resûlullah’a <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> haber verilince, yanlarına gelip onları sakinleştirmiş ve “Ben aranızda olduğum hâlde cahiliyye davası mı?” buyurmuştur. Arkasından yukarıdaki âyet-i kerimeyi okumuştur. Bunun üzerine her iki taraf da pişman olmuş ve barışıp birbirlerine sarılarak silahlarını bırakmışlardır. Allah da onlardan hoşnut olmuştur.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-75" id="footnote-288-75-backlink">75</a></span></p>
				<p class="a--Paragraf-E">Aslında âyet, sadece bu olaya mahsus değildir. Yüce Beyan, bütün zaman dilimlerindeki mü’minleri, kendi yaşadıkları dönemlerde, aralarını ihlal edecek, sevgi yerine fitne ve düşmanlık tohumlarını ekecek bozguncu kimselere karşı uyararak, düşmanlıkların, kavgaların, kin ve nefretlerin değil, sevginin, hoşgörünün ve kardeşliğin ön planda olmasını hatırlatmaktadır. Zira Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi</span><span class="x-aleyhisselam--E" style="font-size:0.76em;" xml:lang="tr-TR"> ve sellem)</span>, sadece kavga değil, sevgisizliğin bir alâmeti olan küsmeyi bile hoş karşılamamış, “Kim kardeşine bir yıl küserse, bu tıpkı onun kanını dökmek gibidir.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-76" id="footnote-288-76-backlink">76</a></span> buyurmuştur.</p>
				<p class="a--Paragraf-E">Resûlullah’ın <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> yetiştirdiği ashap, kardeşlik, sevgi ve paylaşmada, öyle ulaşılmaz bir zirveyi tutmuşlardır ki, bu zirvede, bütün insanlık için, örnek alınacak ideal davranışlar vardır. Bunlardan sadece bir tanesini burada zikrederek konuyu bitirmiş olalım.</p>
				<p class="a--Paragraf-E">Hz. Ebubekir <span class="x-aleyhisselam--E" style="font-size:0.76em;" xml:lang="tr-TR">(radıyallahu anh)</span> döneminde Bizanslılarla Yermük Savaşı yapılmıştır. İki ordu birbirinden sayı ve teçhizat bakımından oldukça farklıdır. Bizans ordusu 400 bin, Müslümanlar ise 40 bindir. Çok şiddetli çatışmaların olduğu, her iki taraftan büyük zayiatların yaşandığı ve neticede Müslümanların galip geldiği bir savaş gerçekleşmiştir. Ancak biz burada savaşın detaylarını değil, bu savaşta yaşanmış olan bir kardeşlik tablosunu, sevginin hayata yansımasını ifade eden bir manzarayı hatırlatmış olacağız. </p>
				<p class="a--Paragraf-E">Savaş devam ederken Huzeyfetü’l-Adevî adındaki sahabi, eline bir testi su alıp, yaralı askerler arasında dolaşarak suya ihtiyacı olanlara su vermek ister. Tam da o esnada birisinin “su” diye inlediğini duyar. Yanına gittiğinde amcasının oğlu olduğunu görür. Yaralanmış, aşırı kan kaybetmiş ve konuşmaya mecali kalmamıştır. Yanına oturur, başını bir elinin üstüne alır ve testinin suyunu ağzına yaklaştırır. Tam içecekken yakın bir yerden başka bir kimsenin sesi duyulur. Yaralı, bu sesi duyup, konuşmaya da gücü kalmayınca elinin tersiyle testiyi iter, yan taraftaki kardeşime götür demek ister. Huzeyfe <span class="x-aleyhisselam--E" style="font-size:0.76em;" xml:lang="tr-TR">(radıyallahu anh)</span> mecburen onu olduğu yere bırakarak diğerinin yanına gider. Onun başını da elinin üzerine alır. Tam içirecekken bu defa başka birinin “su” diye inlediği duyulur. Bu sahabi de diğeri gibi eliyle testiyi uzaklaştırır. Yandaki kardeşime götür demek ister. Mecburen Hz. Huzefye yine kalkar, diğerine suyu içirmek için sesin geldiği yere doğru gider. Gittiğinde su diye inleyenin şehid olduğunu görür. Bari diğer kardeşim içsin ona vereyim der. Ancak o da şehid olmuştur. Bari amcamın oğlu der ona gider. O da çoktan şehid olmuştur. O gün testinin suyu Huzeyfe’nin elinde kalır. Bu büyük ruhlu insanlar, belki suyu içememişlerdi ama kim bilir Cennet’in hangi köşkünde hangi İlahi ikrama mazhar olmuşlardı!</p>
				<p class="a--Paragraf-E">Acılı günlerin dertli şairi Mehmed Akif Ersoy da yukarıda anlatılan bu manzarayı, şiirin diliyle tasvir etmiş, mü’minler arasındaki sevginin, paylaşmanın ve birliğin nasıl olması gerektiğini ve bu birliğin hangi güzel sonuçları doğuracağını vurgulamıştır.     </p>
				<p class="Siirler-E"><span class="bold-italik-E">VAHDET<br/></span>Huzeyfetü’l-Adevî der ki:<br/>Harb-i Yermûk’ün,<br/>Yaman kızıştığı bir gündü, pek sıcak bir gün.<br/>İkindi üstü biraz gevşeyince, sanki, kıtâl,<br/>Silâhı attım elimden, su yüklenip derhâl,<br/>Mücâhidîn arasından açıldım imdâda,<br/>Ağır yarayla uzaklardan kalmış efrâda.</p>
				<p class="Siirler-E">Ne ma’rekeydi ki, çepçevre, göğsü kandı yerin!<br/>Hudâ’ya kalbini açmış, yatan bu gövdelerin,<br/>Şehîdi çoksa da, gâzîsi hiç mi yok?.. Derken,<br/>Derin bir inleme duydum... Fakat, bu ses nerden?<br/>Sırayla okşadığım sîneler bütün bî-rûh...<br/>Meğerse amcamın oğluymuş inleyen mecrûh.<br/>Dedim: “Biraz su getirdim, içer misin, versem?”<br/>Gözüyle “Ver!” demek isterken, arkadan bir elem,<br/>Enîne başladı. Baktım: Nigâh-ı merhameti,<br/>“Götür!” deyip bana îmâda ses gelen ciheti.<br/>Ne yapsam içmiyecek, boştu, anladım ibrâm;<br/>O yükselen sese koştum ki: Âs’ın oğlu Hişâm.<br/>Görünce gölgemi birden kesildi nevhaları;<br/>Su istiyordu garîbin dönüp duran nazarı.<br/>İçirmek üzre eğildim, üçüncü bir kısa “ah!”<br/>Hırıltılarla boşanmaz mı karşıdan, nâgâh!<br/>Hişâm’ı gör ki: O hâlinde kaşlarıyle bana,<br/>“Ben istemem, hadi, git ver, diyordu, haykırana.</p>
				<p class="Siirler-E">Epey zaman aradım âh eden o muhtazarı...<br/>Yetiştim, oh, kavuşmuştu Hakk’a son nazarı!<br/>Hişâm’ı bâri bulaydım, dedim, hemen döndüm:<br/>Meğer şikârına benden çabuk yetişmiş ölüm!<br/>Demek bir amcamın oğlunda vardı, varsa, ümid...<br/>Koşup hizâsına geldim: O kahraman da şehid. </p>
				<p class="x-----yildiz--E">***</p>
				<p class="Siirler-E">Şark’ın ki mefahir dolu, mâzî-i kemâli,<br/>Yâ Rab, ne onulmaz yaradır şimdiki hâli!<br/>Şîrâzesi kopmuş gibi, manzûme-î îman,<br/>Yaprakları yırtık sürünür yerde, perîşan.<br/>Vahdet mi şiârıydı? Görün şimdi gelin de:<br/>Her parçası bir mel’abe eyyâmın elinde!<br/>Târihinde mev’ûd-i ezelken “ebediyyet“;<br/>Ey, tefrika zehriyle şaşırmış giden, ümmet!<br/>“Nisyân”a çıkan yolda mı kaldın gümrâh?<br/>Lâ-havle ve lâ-kuvvete illâ billâh!</p>
				<p class="a--Paragraf-E">Hadiste sevgiyle ilgili olarak ifade edilen hususa baktığımızda, üç aşamalı bir durumun karşımıza çıktığını görmekteyiz. Öncelikle Allah için birbirini sevmeli. Bunu hadisteki <span class="arabic-E" xml:lang="ar-SA">تَحَابَّا ف</span><span class="arabic-E" xml:lang="ar-SA">ِي اللّٰهِ</span> kısmı ifade etmektedir. Bu sevgi gereği bir araya gelinmeli, beraberce hareket edilmeli, ortak noktalar bulunmalı, bir mefkure etrafında oturup dertleşilmeli, yeni yeni çözüm yolları bulunmalı, stratejiler belirlenmeli, insanlığın birliği, beraberliği ve sevgi atmosferinde bir araya gelmeleri için müzakerelerde bulunulmalıdır. Bütün bu faaliyetlerdeki ortak nokta, sevgi olmalıdır. Bunu da hadisteki <span class="arabic-E" xml:lang="ar-SA">اِجْتَمَعَ</span><span class="arabic-E" xml:lang="ar-SA">ا</span> <span class="arabic-E" xml:lang="ar-SA">عَلَيْهِ</span> kısmı belirtiyor. Sonunda da <span class="arabic-E" xml:lang="ar-SA">و</span><span class="arabic-E" xml:lang="ar-SA">َتَفَرَّقَا</span> <span class="arabic-E" xml:lang="ar-SA">عَلَيْهِ</span> “Allah için birbirinden ayrılan” denilerek, yukarıdaki işleri yaparken bir arada bulunma gereği, birtakım kırgınlıkların her zaman için ortaya çıkmasının mümkün olduğuna işaret ediliyor. Buna göre meseleleri müzakere ederken ses tonunu yükseltme, bazen şeytanın devreye girmesi, nefsin karışması gibi sâiklerden, sevginin yerini kızma, kırgınlık gibi olumsuzluklar alabilir. Ancak sonunda işi tatlıya bağlama, kırgınlıkları unutma, sevgide yeniden başa dönme, bu sevgiyle bulunulan yerden ayrılma, toplantıyı sona erdirip kardeşine olan sevgide herhangi bir azalma olmadan ayrılma da hadiste belirtilen hususlardandır.</p>
				<p class="b--Paragraf-E">_______________</p>
				<div class="footnotes">
					<div class="footnote">
						<p class="b--Paragraf-E"><a class="footnote-anchor" href="#footnote-288-57-backlink" id="footnote-288-57">57</a><span class="Preference-E" style="font-size:1.28em;" xml:lang="tr-TR"/>	Müslim, <span class="italik-E" xml:lang="tr-TR">İman</span> 93; Ebû Dâvûd, <span class="italik-E" xml:lang="tr-TR">Edeb</span> 142.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-58-backlink" id="footnote-288-58">58</a><span class="Preference-E" style="font-size:1.28em;" xml:lang="tr-TR"/>	Sivasi, Şemsüddin, <span class="italik-E" xml:lang="tr-TR">Menâkıb-ı Çehar Yâr-ı </span><span class="italik-E" xml:lang="tr-TR">Güzin</span>, (Osmanlıca), s.294.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-59-backlink" id="footnote-288-59">59</a><span class="Preference-E" style="font-size:1.28em;" xml:lang="tr-TR"/>	Ebû Dâvûd, <span class="italik-E" xml:lang="tr-TR">Sünnet</span> 3.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-60-backlink" id="footnote-288-60">60</a><span class="Preference-E" style="font-size:1.28em;" xml:lang="tr-TR"/>	Heysemî, <span class="italik-E" xml:lang="tr-TR">Mecmau’z-Zevâid</span>, 1/268.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-61-backlink" id="footnote-288-61">61</a><span class="Preference-E" style="font-size:1.28em;" xml:lang="tr-TR"/>	Tirmizî, <span class="italik-E" xml:lang="tr-TR">Zühd</span> 54.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-62-backlink" id="footnote-288-62">62</a><span class="Preference-E" style="font-size:1.28em;" xml:lang="tr-TR"/>	Buhârî, <span class="italik-E" xml:lang="tr-TR">Edeb</span> 27; Müslim, <span class="italik-E" xml:lang="tr-TR">Birr</span> 66.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-63-backlink" id="footnote-288-63">63</a><span class="Preference-E" style="font-size:1.28em;" xml:lang="tr-TR"/>	Müslim, <span class="italik-E" xml:lang="tr-TR">Birr</span> 43.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-64-backlink" id="footnote-288-64">64</a><span class="Preference-E" style="font-size:1.28em;" xml:lang="tr-TR"/>	Heysemî, <span class="italik-E" xml:lang="tr-TR">Mecmeu’z-Zevâid</span>, 8/318. </p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-65-backlink" id="footnote-288-65">65</a><span class="Preference-E" style="font-size:1.28em;" xml:lang="tr-TR"/>	Ebû Nuaym, <span class="italik-E" xml:lang="tr-TR">Hilye</span>, 1/125.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-66-backlink" id="footnote-288-66">66</a><span class="Preference-E" style="font-size:1.28em;" xml:lang="tr-TR"/>	Ebû Dâvûd, <span class="italik-E" xml:lang="tr-TR">Edeb</span> 55.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-67-backlink" id="footnote-288-67">67</a><span class="Preference-E" style="font-size:1.28em;" xml:lang="tr-TR"/>	Buhârî, <span class="italik-E" xml:lang="tr-TR">Sulh</span> 3. </p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-68-backlink" id="footnote-288-68">68</a><span class="Preference-E" style="font-size:1.28em;" xml:lang="tr-TR"/>	Müslim, <span class="italik-E" xml:lang="tr-TR">Birr</span> 36; Ebû Dâvûd, <span class="italik-E" xml:lang="tr-TR">Edeb</span> 55.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-69-backlink" id="footnote-288-69">69</a><span class="Preference-E" style="font-size:1.28em;" xml:lang="tr-TR"/>	Müslim, <span class="italik-E" xml:lang="tr-TR">Birr</span> 37.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-70-backlink" id="footnote-288-70">70</a><span class="Preference-E" style="font-size:1.28em;" xml:lang="tr-TR"/>	Tirmizî, <span class="italik-E" xml:lang="tr-TR">Zühd</span> 53.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-71-backlink" id="footnote-288-71">71</a><span class="Preference-E" style="font-size:1.28em;" xml:lang="tr-TR"/>	Ebû Dâvûd, <span class="italik-E" xml:lang="tr-TR">Buyû’</span> 78.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-72-backlink" id="footnote-288-72">72</a><span class="Preference-E" style="font-size:1.28em;" xml:lang="tr-TR"/>	Buhârî, <span class="italik-E" xml:lang="tr-TR">İman</span> 9; Müslim, <span class="italik-E" xml:lang="tr-TR">İman</span> 67.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-73-backlink" id="footnote-288-73">73</a><span class="Preference-E" style="font-size:1.28em;" xml:lang="tr-TR"/>	Ebû Dâvûd, <span class="italik-E" xml:lang="tr-TR">Edeb</span> 122.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-74-backlink" id="footnote-288-74">74</a><span class="Preference-E" style="font-size:1.28em;" xml:lang="tr-TR"/>	Muvatta, <span class="italik-E" xml:lang="tr-TR">Şi</span><span class="italik-E" xml:lang="tr-TR">’r</span> 16.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-75-backlink" id="footnote-288-75">75</a><span class="Preference-E" style="font-size:1.28em;" xml:lang="tr-TR"/>	Bkz: Taberî, Âl-i İmran 3/103. âyetin tefsiri; Elmalılı, Âl-i İmrân, 3/103 âyetin tefsiri. </p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-76-backlink" id="footnote-288-76">76</a><span class="Preference-E" style="font-size:1.28em;" xml:lang="tr-TR"/>	Ebû Dâvûd, <span class="italik-E" xml:lang="tr-TR">Edeb</span> 55.</p>
					</div>
				</div>
			</div>
		</div>
	</body>
</html>