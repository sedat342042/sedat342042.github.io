<html xmlns="http://www.w3.org/1999/xhtml">
	<head>
		<title>092_Arsin_golgesinde_yedi_zumre-2.html</title>
		<link href="template.css" rel="stylesheet" type="text/css"/>
	</head>
	<body>
		<div id="x092_Arsin_golgesinde_yedi_zumre-2.html" xml:lang="tr-TR">
			<div class="Basic-Text-Frame">
				<p class="x0-PERDE-E"/>
				<p class="x1-baslik-E" id="toc_marker-3">Önsöz</p>
				<p class="a--Paragraf-E">Yüce Yaratıcı’nın her dönemde insanlara göndermiş olduğu rehberler olan Peygamberler, insanlığa sundukları eşsiz mesajlarla, gerçek anlamda insan olmanın ufkunu göstermişlerdir. Peygamberliğin son halkası olan Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi </span><span class="x-aleyhisselam--E" style="font-size:0.76em;" xml:lang="tr-TR">ve sellem)</span> de, gerek davranışları, gerek bazı konular karşısındaki takrirleri ve gerekse sözleriyle (hadis), kıyamete kadar gelecek olan ümmetine ve bütün insanlara, hayatın her alanıyla ilgili mesajlar vermiştir. Resûlullah’tan <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> söz, fiil ve takrîr olarak meydana gelen şeylere “sünnet” denir. Yani sünnet Allah Resûlü’nün <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> sözleri, davranışları ve ashabında görüp engellemediği veya sükûtla onayladığı hareketlerdir.</p>
				<p class="a--Paragraf-E">Allah Resûlü’nün <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> sünneti, müminin hayatı için, her zaman geçerli olacak mesajlarla dolu olup, vahiyle desteklenmiştir. Bundandır ki Hz. Peygamber <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>, kendisinden sonra gelecek olanlara iki şeyi emanet bırakmıştır. Bunlardan biri, Yüce Yaratıcımız’ın ezelî ve ebedî kelâmı olan ve her asırda eskimeyip hep yepyeni kalan, dinî, hukukî ve ahlâkî prensipleriyle çağları aydınlatan Kur’ân-ı Kerîm, diğeri de, bu eşsiz mesajın en net, en doğru ve en yetkili açıklayıcısı olan Sünnettir.</p>
				<p class="a--Paragraf-E">Resûlullah’ın <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> her bir sözü, aynı zamanda Kur’ân’ı tefsirden ibarettir. Bu açıdan hadislere, herhangi bir dönemde söylenmiş bir söz olarak değil, geçerliliğini hiçbir zaman yitirmeyecek birer prensip olarak bakmalıyız. Bu prensipler hayata taşındıkça, insan huzura kavuşacak, insanın huzura kavuşmasıyla da toplum aradığı güzellikleri yakalamış olacaktır.</p>
				<p class="a--Paragraf-E">Allah Resûlü’nün <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> her sözü, aslında ayrı bir araştırmanın ve incelemenin konusudur. Muallimi Kur’ân olan Hz. Peygamber <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>, Yüce Beyan’daki eşsiz beyan üslubunu kendisine örnek almış, böylece sözde gereksiz fazlalıklardan uzak kalmış, her şeyi son derece yerinde bir üslupla açıklamıştır. Dolayısıyla Resûlullah’ın <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> bir sözü, bazen bir ya da birkaç ciltlik bir kitabı ihtiva edecek niteliktedir. Zira ondaki özelliklerden birisi de, kendisine “cevâmiu’l-kelim” denilen, az sözle pek çok manayı rahatlıkla ifade edebilme gücünün verilmiş olmasıdır. Bu çalışmada, Resûlullah’ın <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> son derece kıymetli olan söz incilerinden sadece biri ele alınarak incelenmiş olacaktır.    </p>
				<p class="a--Paragraf-E">Ele alınan hadis, Buhârî-Müslim’in ittifakla rivayet ettikleri bir hadis olup, aynı zamanda Tirmizî ve Nesâî’nin Sünenlerinde, Ahmed b. Hanbel’in Müsned’inde ve İmam Mâlik’in de Muvatta’ında geçmektedir. </p>
				<p class="a--Paragraf-E">Hadisin bütün rivayetlerindeki ilk ravi Ebû Hureyre hazretleridir. Hadis, Buhârî’de dört defa geçerken diğer eserlerde bir defa zikredilmektedir. </p>
				<p class="a--Paragraf-E">Hadisin bazı rivayetlerinde çok küçük kelime farklılıkları söz konusudur. Ancak bu farklılıklar anlamı değiştirecek derecede olmayıp, bazen sayılan maddelerin takdim ve tehiri şeklinde, bazen çok küçük ilave kelimeler şeklinde, bazen kullanılan harfi cerlerin farklılığı şeklinde, bazen de kelimelerin tekil-çoğul olması şeklindedir.  </p>
				<p class="a--Paragraf-E">Mesela Muvatta’da mescidlere kalbi bağlı olana ilave olarak <span class="arabic-E" xml:lang="ar-SA">إِذ</span><span class="arabic-E" xml:lang="ar-SA">َا خَرَجَ مِنْهُ حَتَّى</span><span class="arabic-E" xml:lang="ar-SA"> يَعُودَ إِلَيْهِ</span> “mescidden çıkıp da tekrar oraya dönünceye kadar” ilavesi vardır. Bazı rivayetlerde harama davet eden kadının sıfatı <span class="arabic-E" xml:lang="ar-SA">ذَاتُ حَسَبٍ وَ</span><span class="arabic-E" xml:lang="ar-SA">جَمَالٍ</span> “makam, mansıb sahibi ve güzel bir kadın” şeklinde geçmektedir. </p>
				<p class="a--Paragraf-E">Buhârî’nin bir rivayetinde <span class="arabic-E" xml:lang="ar-SA">ط</span><span class="arabic-E" xml:lang="ar-SA">َلَبَتْهُ</span> şeklinde geçmekte, bir rivayette de <span class="arabic-E" xml:lang="ar-SA">إِلَى نَفْسِهَا</span> kadının kendi nefsine çağırması şeklinde geçmektedir.</p>
				<p class="a--Paragraf-E">Yine bazı rivayetlerde “sağ elinin verdiğini sol elinin bilmemesi” <span class="arabic-E" xml:lang="ar-SA">مَا صَنَعَتْ ي</span><span class="arabic-E" xml:lang="ar-SA">َمِينُهُ</span> “sağ elinin yaptığı” şeklinde geçmektedir. Bazı rivayetlerde <span class="arabic-E" xml:lang="ar-SA">وَرَجُلٌ مُعَلَّقٌ بِ</span><span class="arabic-E" xml:lang="ar-SA">الْمَسْجِدِ</span> şeklinde tekil ve “be” harfi cerriyle geçerken, genelde <span class="arabic-E" xml:lang="ar-SA">وَرَجُلٌ قَلْب</span><span class="arabic-E" xml:lang="ar-SA">ُهُ مُعَلَّقٌ فِي الْمَس</span><span class="arabic-E" xml:lang="ar-SA">َاجِدِ</span> şeklinde geçmektedir.</p>
				<p class="a--Paragraf-E">Hadis işlenirken, şerhlerden istifade edilmiş olup, konuyla ilgili âyetler, diğer hadisler ve tefsir kitaplarındaki yorumlar da dikkate alınmıştır. Genellikle alıntı yapılan yerlerin kaynakları da belirtilmiştir. Çalışmanın Yüce Mevlâ’nın rızasına muvafık olmasını temenni eder, Resûlü’nün şefaatine vesile olmasını Cenâb-ı Hakk’tan dilerim.</p>
				<p class="Paragraf-saga"><span class="bold-E">Doç.Dr.Muhittin AKGÜL</span></p>
				<p class="Paragraf-saga">www.muhittinakgul.com</p>
				<p class="Paragraf-saga">muhittinakgul@hotmail.com</p>
				<p class="Paragraf-saga">makgul@sakarya.edu.tr</p>
			</div>
		</div>
	</body>
</html>