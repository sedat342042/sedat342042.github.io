<html xmlns="http://www.w3.org/1999/xhtml">
	<head>
		<title>092_Arsin_golgesinde_yedi_zumre-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x092_Arsin_golgesinde_yedi_zumre-4.html" xml:lang="tr-TR">
			<div class="Basic-Text-Frame">
				<p class="x0-PERDE-E"/>
				<p class="x1-baslik-E" id="toc_marker-5">1. Adaletli Lider ve Devlet Başkanı</p>
				<p class="Siirler-E">Zâlimin zulmü varsa mazlumun da Allah’ı var<br/>Bugün halka cevretmek kolay, yarın Hakk’ın divanı var. </p>
				<p class="a--Paragraf-E">Hadisin birinci şıkkında belirtilen ve hiçbir gölgenin bulunmadığı mahşer gününde Yüce Mevlâ’nın hususi gölgesinde gölgelenmeyi hak eden kimse, dünyada sorumluluğunun şuurunda olan ve üzerine aldığı emanetlere riayet ederek, hak, adalet ve istikameti temsil eden lider ve devlet başkanıdır. </p>
				<p class="a--Paragraf-E">Adalet; dengeli olma, aşırılığa düşmeme, herkesin ve her şeyin hakkına riâyet etme, zulme girmeme, emanetlerin yerine verilmesi, zulmün terk edilmesi, insaflı hareket etmek ve hakkı sahiplerine vermek gibi anlamlara gelmektedir. Adalet, İslâm dininde hem ahlâkî ve hem de hukukî yönleriyle üzerinde genişçe ve önemle durulan çok önemli bir esastır. Gerek Kur’ân ve gerekse Sünnet, bu önemli prensip üzerinde çok farklı açılardan durmuş, mü’minleri adaletli davranmaya davet etmiş ve onun Allah’a yaklaşmada önemli bir yol olduğunu sık sık vurgulamıştır. Mülkün temelini adalet meydana getirir. Bir devletin ve milletin üzerine oturduğu ana blokaj, o devletteki adalet mekanizmasıdır. Adaletin olmadığı bir devlet ve bu devleti idare eden reis, zulüm gibi son derece tehlikeli bir bombanın üzerinde oturuyor demektir. Adalet, sadece kendi devlet sınırları içerisinde değil, aynı zamanda evrensel barışın da en sağlam köprüsüdür. </p>
				<p class="a--Paragraf-E">Devletlerin ve milletlerin uzun ömürlü olmaları, ancak adaletleri ölçüsündedir. Adaletin bittiği yerde ne devlet ne de millet kalır. Adaletin en küçük uygulama merkezi ise toplumu meydana getiren ailedir. Ailedeki reis evde adaletli olur, mahalledeki muhtar mahallesinde adaletli olur, ilçedeki âmir yerinde adaletten ayrılmaz ve devletin en üst birimindeki idareci adaleti kendisine ayrılmaz bir ölçü alırsa, adaletin hüküm sürdüğü bir toplum mevcut demektir. </p>
				<p class="a--Paragraf-E">Aslında her bir fert, kendi konumu açısından meseleye baktığında, bir imam, bir önder, reis ve bir sorumluluk konumundadır. Zira konuyla ilgili olarak Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi</span><span class="x-aleyhisselam--E" style="font-size:0.76em;" xml:lang="tr-TR"> ve sellem)</span> şöyle buyurmuşlardır:</p>
				<p class="a--Paragraf-E">“Her birerleriniz râî (çoban) ve hepiniz elinizin altındakinden sorumlusunuz: Devlet reisi bir râî ve elinin altındakilerden sorumludur. Her fert, ailesinin râîsidir ve raiyetinden mesuldür. Kadın, beyinin hanesinin râîsi ve gözetiminde olan şeylerden sorumludur. Hizmetçi, efendisinin malının râîsi ve elinin altındakilerden mesuldür. Her birerleriniz râî ve her birerleriniz raiyetinden sorumludur.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-13" id="footnote-288-13-backlink">13</a></span></p>
				<p class="a--Paragraf-E">Râî, herhangi bir şeyi görüp-gözeten, koruyup-kollayan anlamına gelir. Çobana bu ismin verilmesi, kendisine koruması ve sahip çıkması için koyunların teslim edilmesindendir. Devlet başkanıyla, devletin fertleri arasında da sanki çobanla koyunları arasındakine benzer bir ilişki vardır. Gerek devletin en tepesindeki başbakan, cumhurbaşkanı, gerekse konumuna göre değişik dairelerdeki onların temsilcileri, devleti meydana getiren vatandaşlara karşı, adaletli davranmak, onları görüp gözetmek, elem ve lezzetlerini paylaşmak, onlara mutlu gelecekler hazırlamak ve onların sıkıntılarını göğüslemekle sorumludur. Devleti meydana getiren her bir birimin başındaki idareci de, aynı sorumluluk altında hareket etmeli, adaleti icra noktasında en küçük bir eksikliğe meydan vermemelidir. </p>
				<p class="x2-baslik-E" id="toc_marker-5-1">a. Kur’ân’nın İndiriliş Gayesi, İnsanlar Arasında Adaletle Hükmedilmesidir</p>
				<p class="a--Paragraf-E">Adalet, Kur’ân-ı Kerîm açısından o kadar önemlidir ki onun hem en temel konularından hem de indiriliş gayelerinden birini oluşturmaktadır. Nitekim bir âyet-i kerimede Yüce Allah, adaletin yeryüzündeki en büyük temsilcisi olan Resûlü’ne <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> şöyle seslenmektedir: “<span class="italik-E" xml:lang="tr-TR">İnsanlar arasında Allah’</span><span class="italik-E" xml:lang="tr-TR">ın sana bildirdiği şekilde hükmetmen için Biz sana kitabı gerçeğin </span><span class="italik-E" xml:lang="tr-TR">ta kendisi olarak indirdik. Artık hainlerin müdafaacısı (avukatı) olma. </span><span class="italik-E" xml:lang="tr-TR">Allah’tan af dile. Çünkü Allah gafurdur, rahimdir (affı ve </span><span class="italik-E" xml:lang="tr-TR">merhameti boldur).</span>” <span class="x-aleyhisselam--E" style="font-size:0.76em;" xml:lang="tr-TR">(Nisâ, 4/105-106)</span></p>
				<p class="a--Paragraf-E">Yani Biz sana kendisinde hiçbir şüphe olmayan bu en mükemmel kitap olan Kur’ân’ı, Hak Teâlâ’nın insanlar üzerinde, insanların ferdî veya toplum olarak birbirleri arasındaki hukukun temelini içeren, hakkı açıklayan, batıldan ve eğrilikten uzak ve sırf hak yolu, adaleti ve doğruyu gösteren bir hidayet düsturu olarak indirdik ki, bütün insanlar arasında Allah’ın sana gösterdiği doğru bilgi ve mutlak vahiyle hükmedesin. İnsanlar arasında inanç veya davranış bakımından her türlü anlaşmazlıkların halledilmesinde, Allah’ın kitabını, düstur edinesin, hakkıyla hükmedesin ve ayırım yapmaksızın herkese kazandığı hakkı veresin diye indirdik. </p>
				<p class="a--Paragraf-E">Demek ki hâkimin görevi ne kendinin, ne de şunun bunun görüş ve arzusunu değil, ancak doğruyu takip etmesi ve kesin olarak bildiği bir gerçeğin zıddına asla hükmetmemesidir. Burada Resûlullah’a <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>: “Sen Allah’ın gösterdiği vahiyle hükmet, hainlerin iyiliğine, yararına savunucu olma, yani kim olursa olsun, ister ümmetinden, isterse başka dinden olsun, hainleri savunmak için masum olanlara düşmanlık etme; daha açıkçası hainler adına müdafaa vekili olma, avukatlık etme.” uyarısı yapılmaktadır.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-14" id="footnote-288-14-backlink">14</a></span></p>
				<p class="a--Paragraf-E">Bu âyetlerin Übeyrik Oğulları’nda meydana gelen bir olay hakkında indiği rivayet edilmektedir. Şöyle ki Zafer Oğulları’ndan Tu’me b. Übeyrik adında birisi, komşusu Katade b. Nu’man’dan geceleyin un dağarcığı içinde bir zırh çalmış. Dağarcığın yırtığından un dökülerek götürüp, Zeyd b. Semin adında bir Yahudi’nin yanına bırakmış. Tu’me aranmış, ancak zırh bulunamamış; almadığına ve bilmediğine yemin edince bırakmışlar. Un izini takip ederek, Yahudi’nin evine varmışlar ve zırhı orada bulmuşlar. Yahudi bunu kendisine Tu’me’nin getirip bıraktığını söylemiş ve buna Yahudilerden şahitlik edenler de olmuş. Zafer Oğulları Hz. Peygamber’e gitmişler. Tu’me’nin masum olduğuna ve Yahudi’nin hırsızlığına şahitlik etmişler ve Tu’me’yi müdafaa edip Müslümanlık adına Yahudilerle mücadele etmesini rica etmişler. Resûlullah <span class="x-aleyhisselam--E" style="font-size:0.76em;" xml:lang="tr-TR">(</span><span class="x-aleyhisselam--E" style="font-size:0.76em;" xml:lang="tr-TR">sallallahu aleyhi ve sellem)</span> da görünüşte Müslüman olan Tu’me’nin yeminine ve bunların şahitliklerine dayanarak öyle yapmak istemiş, bunun üzerine Allah tarafından bu âyetler inmiş ve hain ile masumu doğrudan doğruya bildirerek Resûlullah’ı <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> ikaz etmiş ve herhangi bir yanlışlığa düşmesinden korumuştur. Buna karşı Tu’me teslim olup tevbe edeceği yerde, Mekke’ye kaçmış ve dinden dönmüştür.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-15" id="footnote-288-15-backlink">15</a></span> </p>
				<p class="a--Paragraf-E">Kur’ân-ı Kerîm, Cenâb-ı Hakk’ın insanlara her noktada rehber olsunlar diye gönderdiği peygamberlerin en başta gelen görevlerinden birisinin de adaleti te’sis etme olduğunu vurgulamakla, adaletin ne derece vazgeçilmez bir mesele olduğunu göstermektedir. Mealini vereceğimiz şu âyetler peygamberlerin bu yönlerine dikkatleri çekmektedir: </p>
				<p class="a--Paragraf-E">“<span class="italik-E" xml:lang="tr-TR">Şüphesiz </span><span class="italik-E" xml:lang="tr-TR">her ümmete bir peygamber gelmiştir. Peygamberleri geldiğinde, aralarında mutlak </span><span class="italik-E" xml:lang="tr-TR">bir adâletle hükmolunur. Onlara asla zulmedilmez.</span>”<span class="x-aleyhisselam--E" style="font-size:0.76em;" xml:lang="tr-TR"> (Yûnus, 10/47)</span>,</p>
				<p class="a--Paragraf-E">“<span class="italik-E" xml:lang="tr-TR">Muhakkak </span><span class="italik-E" xml:lang="tr-TR">ki Biz, peygamberlerimizi apaçık mûcizelerle gönderdik. İnsanlar, aralarında adâleti </span><span class="italik-E" xml:lang="tr-TR">hâkim kılsınlar diye, o peygamberlere, kitap ve ölçü indirdik.</span>” <span class="x-aleyhisselam--E" style="font-size:0.76em;" xml:lang="tr-TR">(Hadid, </span><span class="x-aleyhisselam--E" style="font-size:0.76em;" xml:lang="tr-TR">57/25)</span></p>
				<p class="a--Paragraf-E">Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> bir peygamber ve devlet başkanı olarak hayatı boyunca adaletten asla taviz vermemiş, söz ve davranışlarıyla bunu en yüksek seviyede temsil etmiştir. Bir defasında henüz imanın içinde yerleşmediği veya münafıklardan biri Resûlullah’a <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> gelerek:</p>
				<p class="a--Paragraf-E">– Ey Muhammed! Adâletli ol! demiş, Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> de ona şu karşılığı vermiştir:</p>
				<p class="a--Paragraf-E">– Yazık sana! Eğer ben de âdil olmazsam, başka kim âdil olabilir ki?<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-16" id="footnote-288-16-backlink">16</a></span></p>
				<p class="a--Paragraf-E">Bu sözüyle Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>, adaletsizliğin bir peygamberde asla bulunamayacağını göstermiş, aynı zamanda ümmetinden idarecilere de adaletten ayrılmamaları noktasında önemli bir mesaj vermiştir. </p>
				<p class="x2-baslik-E" id="toc_marker-5-2">b. Allah Adaleti Emretmektedir</p>
				<p class="a--Paragraf-E">Her Cuma mü’minlerin hutbede dinledikleri: “<span class="italik-E" xml:lang="tr-TR">Allah başkalarına adaleti, hatta adaletten de fazla </span><span class="italik-E" xml:lang="tr-TR">olarak ihsanı, en güzel davranışı ve muhtaç oldukları şeyleri yakınlara </span><span class="italik-E" xml:lang="tr-TR">vermeyi emreder. Hayasızlığı, çirkin işleri, zulüm ve tecavüzü yasaklar. Düşünüp </span><span class="italik-E" xml:lang="tr-TR">tutasınız diye size öğüt verir.</span>” <span class="x-aleyhisselam--E" style="font-size:0.76em;" xml:lang="tr-TR">(Nahl, 16/90)</span> âyeti, adaletin önemine vurgu yapmakta, vurgunun da ötesinde herkese ve özellikle de idarecilere, devlet başkanlarına adaleti emretmektedir. </p>
				<p class="a--Paragraf-E">İbn Mesud <span class="x-aleyhisselam--E" style="font-size:0.76em;" xml:lang="tr-TR">(radıyallahu anh)</span> “Kur’ânda iyilik ve kötülüğü en cami bir şekilde toplayan âyet budur.” demiştir. Ashabın ileri gelenlerinden Osman b. Maz’ûn’dan da şöyle bir rivayet vardır: “Ben başta sadece Resûlullah’tan <span class="x-aleyhisselam--E" style="font-size:0.76em;" xml:lang="tr-TR">(</span><span class="x-aleyhisselam--E" style="font-size:0.76em;" xml:lang="tr-TR">sallallahu aleyhi ve sellem)</span> utandığım için Müslüman olmuştum. İslâm henüz kalbimde yerleşmemişti. Bir gün Hz. Peygamber’in <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve </span><span class="x-aleyhisselam--E" style="font-size:0.76em;" xml:lang="tr-TR">sellem)</span> huzuruna vardım. Benimle konuşuyordu. Konuşurken gördüm ki gözünü göğe dikti, sonra da sağından aşağı indirdi. Sonra bunu bir daha tekrar etti. Sebebini sordum, O buyurdu ki: “Seninle konuşurken birden bire Cebrail sağımdan indi ve “Ey Muhammed! Allah Teâlâ, adalet ve ihsanı emrediyor.” dedi. Bunun üzerine Osman b. Maz’ûn <span class="x-aleyhisselam--E" style="font-size:0.76em;" xml:lang="tr-TR">(</span><span class="x-aleyhisselam--E" style="font-size:0.76em;" xml:lang="tr-TR">radıyallahu anh)</span> dedi ki: “Bunu duyunca kalbime iman yerleşti. Ebû Talib’e giderek durumu haber verdim. O da şöyle dedi: “Ey Kureyş topluluğu! Yeğenime tâbi olunuz, doğru yolu bulacaksınız. Şüphesiz o, size güzel ahlâktan başka bir şey emretmiyor.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-17" id="footnote-288-17-backlink">17</a></span> </p>
				<p class="a--Paragraf-E">Osman b. Maz’ûn’un Müslüman olma hadisesi de göstermektedir ki, Müslüman bir idarecide başkalarını etkileyen, idareciyle idare edilen arasındaki sıcaklık ve yakınlığı temin eden en önemli şeylerden birisi adalettir. </p>
				<p class="x2-baslik-E" id="toc_marker-5-3">c. Allah Resûlü de Adaletle Hükmetmek İçin Gönderilmiştir</p>
				<p class="a--Paragraf-E">Her konuda bizlere örnek olan Allah Resûlü de <span class="x-aleyhisselam--E" style="font-size:0.76em;" xml:lang="tr-TR">(sallallahu </span><span class="x-aleyhisselam--E" style="font-size:0.76em;" xml:lang="tr-TR">aleyhi ve sellem)</span>, adaleti yerleştirme ve insanlara adil bir idareci olmayı öğretmek için gönderilmiştir. Nitekim bu hususu Kur’ân-ı Kerîm: “Onun için sen durma, hakka dâvet et ve sana emredildiği tarzda dosdoğru ol, sakın onların keyiflerine uyma ve şöyle de: “<span class="italik-E" xml:lang="tr-TR">Allah hangi kitabı indirmişse ben ona inandım. Hem bana, </span><span class="italik-E" xml:lang="tr-TR">aranızda adaletle hükmetmem emri verildi. Allah bizim de, sizin de </span><span class="italik-E" xml:lang="tr-TR">Rabbinizdir. Bizim işlerimizin sorumluluğu bize, sizinkilerin ki ise size aittir. </span><span class="italik-E" xml:lang="tr-TR">Bizimle sizin aranızda bir tartışma sebebi yoktur. Allah hepimizi bir </span><span class="italik-E" xml:lang="tr-TR">araya toplayacaktır. Hepimiz de O’nun huzuruna götürüleceğiz.</span>” <span class="x-aleyhisselam--E" style="font-size:0.76em;" xml:lang="tr-TR">(Şûrâ, 42/15) </span>haber vererek, insanların arasını bulurken adaletten ayrılmamak gerektiğini ve idarecilik konumunda bulunan kimselerin bu büyük sorumluluğu çekinmeden yerine getirmelerini istemiştir.</p>
				<p class="x2-baslik-E" id="toc_marker-5-4">d. Mü’minlerin Temel Özelliği Adaleti Sağlamaktır</p>
				<p class="a--Paragraf-E">Kur’ân, mü’minleri, idarecileri, özellikle de adalet tevzi eden konumunda bulunanları, adaletli davranmaya, adaleti uygulama noktasında bütün milletlere örnek olmaya, herhangi bir topluluk ya da ferde karşı, başka konulardan dolayı beslenilen düşmanlıklardan dolayı, adaletten ayrılmamaya davet ediyor:  </p>
				<p class="a--Paragraf-E">“<span class="italik-E" xml:lang="tr-TR">Ey iman edenler! Haktan yana </span><span class="italik-E" xml:lang="tr-TR">olup vargücünüzle ve bütün işlerinizde adaleti gerçekleştirin ve adalet nümunesi </span><span class="italik-E" xml:lang="tr-TR">şahitler olun! Bir topluluğa karşı, içinizde beslediğiniz kin ve öfke, </span><span class="italik-E" xml:lang="tr-TR">sizi adaletsizliğe sürüklemesin. Âdil davranın, takvâya en uygun hareket budur. </span><span class="italik-E" xml:lang="tr-TR">Allah’a karşı gelmekten sakının! Çünkü Allah yaptığınız her şeyden </span><span class="italik-E" xml:lang="tr-TR">haberdardır.</span>” <span class="x-aleyhisselam--E" style="font-size:0.76em;" xml:lang="tr-TR">(Maide, 5/8)</span></p>
				<p class="a--Paragraf-E">Ayrıca mü’minlerden, hep adalet ve hakkaniyet şahitleri olmaları, hakkı yerine getirmeleri, adaleti yerine getirmede örnek insan olmaları, bir topluluğa karşı olan kinin veya onların kin ve düşmanlığının mü’minleri adaletsizliğe sevketmemesi istenmiştir. </p>
				<p class="x2-baslik-E" id="toc_marker-5-5">e. İnsanlar Arasında Adaletle Hükmetme Emredilmektedir</p>
				<p class="a--Paragraf-E">“<span class="italik-E" xml:lang="tr-TR">Allah size, emanetleri ehline vermenizi ve insanlar</span><span class="italik-E" xml:lang="tr-TR"> arasında hükmettiğinizde adalete uygun tarzda hüküm vermenizi emreder. Allah bununla</span><span class="italik-E" xml:lang="tr-TR">, size ne de güzel öğüt veriyor! Şüphe yok ki Allah</span><span class="italik-E" xml:lang="tr-TR"> semî ve basîrdir (sözlerinizi de, hükümlerinizi de hakkıyla işitir, bütün</span><span class="italik-E" xml:lang="tr-TR"> yaptıklarınızı hakkıyla görür).</span>” <span class="x-aleyhisselam--E" style="font-size:0.76em;" xml:lang="tr-TR">(Nisâ, 4/58)</span> âyetinin özellikle idareciler hakkında nâzil olduğu rivayet edilmektedir. Nitekim Resûlullah’tan <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem</span><span class="x-aleyhisselam--E" style="font-size:0.76em;" xml:lang="tr-TR">)</span> konuyla ilgili bir rivayette, hâkimin, hükümlerinde adaletle davrandığı müddetçe Cenâb-ı Hakk’ın onun yanında olacağı, ancak haksızlık yapıp zulmettiğinde ise kendi nefsiyle baş başa bırakılacağı<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-18" id="footnote-288-18-backlink">18</a></span> haber verilmiş, idareciler uyarılmıştır. Resûlullah’tan <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> gelen bir eserde de, adaletle geçen bir günün, ibadetle geçirilen kırk yıla bedel olduğu söylenmiştir. Adaletle hükmeden hâkimin ötede nurdan minberler üzerine kurulup Hakk’ın ard arda gelen iltifatlarına mazhar olduğu,<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-19" id="footnote-288-19-backlink">19</a></span> kıyamet gününde Cenâb-ı Hakk’ın en çok sevdiği kimselerin ve kendisine en yakın olacak meclislerin, dünyada iken adaletten ayrılmayan hâkimlerin olduğu, en buğzedilen ve uzak olanların ise adaletten ayrılıp zulme sapanların olduğu<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-20" id="footnote-288-20-backlink">20</a></span> ve adaleti zulmüne galip gelenlerin Cennet’e, zulmü adaletine galip gelenlerin ise Cehennem’e gideceği<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-21" id="footnote-288-21-backlink">21</a></span> bildirilmiştir. </p>
				<p class="a--Paragraf-E">Adaletin zıddı zulümdür. Adaletin hükmünü icra etmediği bir yerde zulüm vardır. Zulmün olduğu yerde kargaşa vardır. Adaletten ayrılıp da zulme sapan kimseler, yaptıkları zulmün karşılığını kıyamet gününde üst üste karanlıklar hâlinde bulacaklardır.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-22" id="footnote-288-22-backlink">22</a></span> Adaletsizliğe uğrayan fertlerin bu durumları Yüce Mevlâ katında, makbul bir şefaatçi durumuna dönüşür, duaları reddedilmez ve adaletten sapan kişi aleyhine hemen kabul edilir. Bundan dolayıdır ki Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem</span><span class="x-aleyhisselam--E" style="font-size:0.76em;" xml:lang="tr-TR">)</span> mazlumun duasından sakınılmasını, zira mazlumun duasının hemen kabul edileceğini haber vermiştir.<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-23" id="footnote-288-23-backlink">23</a></span> Adaletsizlik Cenâb-ı Hak katında oldukça sevimsiz ve büyük bir günah olmasından dolayı da her sabah ve akşam: “Allah’ım, zulmetmekten, zulme uğramaktan, birinin hukukunu çiğnemekten, biri tarafından hukukumun çiğnenmesinden Sana sığınırım.”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-24" id="footnote-288-24-backlink">24</a></span> şeklinde dualarıyla ümmetine önemli bir gerçeği hatırlatmıştır. Aynı zamanda Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span>, şefaat gibi kıyamet gününde çok önemli bir nimetten adaletsizlik yaparak zulme sapanların asla faydalanamayacağını haber vermekle de<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-25" id="footnote-288-25-backlink">25</a></span> konunun önemine işaret etmişlerdir.  </p>
				<p class="a--Paragraf-E">Hem bir peygamber, hem bir devlet başkanı ve hem de bir ev reisi olan Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi </span><span class="x-aleyhisselam--E" style="font-size:0.76em;" xml:lang="tr-TR">ve sellem)</span>, insanlar arasındaki muamelelerinde adaleti zirve noktada yaşadığı gibi, eşleriyle olan münasebetlerinde de adaletten ayrılmaz, buna oldukça önem verir, adalette herhangi bir eksiklik olur da Yüce Mevlâ katında sorumlu olurum endişesiyle: “Ey Allah’ım! Bu taksim benim iktidarımda olanla yaptığım bir taksimdir. Senin muktedir olup benim muktedir olamadığım (kalpten geçen) şeyden dolayı beni levmetme!”<span class="Preference-E" style="font-size:1.1em;" xml:lang="tr-TR"><a class="footnote-link" href="#footnote-288-26" id="footnote-288-26-backlink">26</a></span> şeklinde Cenâb-ı Hakk’a dua ederdi.</p>
				<p class="x2-baslik-E" id="toc_marker-5-6">f. İnsanların Arasını Adaletle Bulma İlahi Bir Emirdir</p>
				<p class="a--Paragraf-E">Mü’minler, yeryüzünün denge unsurudurlar. Bu dengenin olması da ancak onların adaletli bir şekilde davranmalarına bağlıdır. Kendi ferdi ve ailevi hayatlarında adaleti vazgeçilmez bir düstur edinenler, aynı zamanda hem Müslümanların kendi aralarında çıkan anlaşmazlıklar ve hem de diğer milletler arasında baş gösteren anlaşmazlıklar karşısında duyarsız olamazlar. Adaletle davranmak Cenâb-ı Hakk’ın ümmet-i Muhammed’e <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve </span><span class="x-aleyhisselam--E" style="font-size:0.76em;" xml:lang="tr-TR">sellem)</span> ve onların idarecilerine verdiği önemli bir yükümlülüktür. Bu yükümlülüğü Yüce Beyan şöyle bildirmektedir:  </p>
				<p class="a--Paragraf-E">“<span class="italik-E" xml:lang="tr-TR">Eğer müminlerden iki topluluk birbirleriyle vuruşursa, </span><span class="italik-E" xml:lang="tr-TR">onların aralarını bulun. Buna rağmen biri öbürüne saldırırsa, bu saldıran </span><span class="italik-E" xml:lang="tr-TR">tarafla, Allah’ın emrine dönünceye kadar siz de vuruşun. Döndüğü </span><span class="italik-E" xml:lang="tr-TR">takdirde aralarını hakkaniyetle düzeltin ve hep âdil olun, çünkü Allah </span><span class="italik-E" xml:lang="tr-TR">âdil davrananları sever.</span>” <span class="x-aleyhisselam--E" style="font-size:0.76em;" xml:lang="tr-TR">(Hucurât, 49/9)</span></p>
				<p class="x2-baslik-E" id="toc_marker-5-7">g. Kendi Aleyhine Bile Olsa Adaletten Ayrılmama Emredilmiştir</p>
				<p class="a--Paragraf-E">Adalete, herkes, her zaman muhtaçtır. Bunun için adaletin sağlanması ve toplumun onun gölgesinde yaşaması büyük bir fazilettir. Adaleti gerçekleştirecek kimselerin aleyhine bile olsa adaletten kaçınılmaması, akrabalığın, adaletsizliğe bir engel teşkil etmemesi, yeryüzünde bir ismi de Âdil olan Allah Teâlâ’nın adaleti gerçekleştiren şahitleri olma hususiyetleri insanlara şeref kazandıran sıfatlardır. Kur’ân-ı Kerîm, hem fert planında hem de toplum hayatının sağlam bir şekilde devamında yetkileri olan idarecilere şöyle seslenmektedir:</p>
				<p class="a--Paragraf-E">“<span class="italik-E" xml:lang="tr-TR">Ey iman edenler! Haktan yana olup vargücünüzle ve bütün işlerinizde </span><span class="italik-E" xml:lang="tr-TR">adaleti gerçekleştirin. Allah için şahitlik eden insanlar olun. Bu hükmünüz </span><span class="italik-E" xml:lang="tr-TR">ve şahitliğiniz isterse bizzat kendiniz, anneniz, babanız ve yakın akrabalarınız </span><span class="italik-E" xml:lang="tr-TR">aleyhinde olsun. İsterse onlar zengin veya fakir bulunsun; çünkü Allah </span><span class="italik-E" xml:lang="tr-TR">her ikisine de sizden daha yakındır. Onun için, sakın nefsinizin </span><span class="italik-E" xml:lang="tr-TR">arzusuna uyarak adaletten ayrılmayın! Eğer dilinizi eğip bükerek gerçeği olduğu </span><span class="italik-E" xml:lang="tr-TR">gibi söylemekten çekinir veya büsbütün şahitlikten kaçarsanız, iyi bilin ki </span><span class="italik-E" xml:lang="tr-TR">Allah bütün yaptıklarınızdan haberdardır.</span>” <span class="x-aleyhisselam--E" style="font-size:0.76em;" xml:lang="tr-TR">(Nisâ, 4/135)</span></p>
				<p class="a--Paragraf-E">İslâm’ın eşsiz tarihi, adalet örnekleriyle doludur. İdareciler devletlerinin uzun ömürlülüğünü, adalet sayesinde elde etmişlerdir. Başta Allah Resûlü <span class="x-aleyhisselam--E" style="font-size:0.76em;" xml:lang="tr-TR">(sallallahu aleyhi ve sellem)</span> olmak üzere, O’nun mümtaz halifeleri adaletleriyle müsellem olan kimselerdir. Özellikle Hz. Ömer <span class="x-aleyhisselam--E" style="font-size:0.76em;" xml:lang="tr-TR">(radıyallahu anh)</span> denince aklımıza adalet; adalet denince de Hz. Ömer gelir. Daha sonra gelen İslâm’ın temsilcileri de her devirde adaleti kendilerine şiar edinmiş, devletlerinin uzun ömürlü olmasını bu sayede sağlamış ve kendilerinden sonraki nesil ve evlatlarına hep adaleti tavsiye etmişlerdir. </p>
				<p class="a--Paragraf-E"> Şanlı Ecdadımızın Manevi Mimarı Şeyh Edebali, Osman Gazi’ye şu vasiyeti yapmıştır:</p>
				<p class="a--Paragraf-E">“Ey oğul, artık Bey’sin! Bundan sonra öfke bize, uysallık sana. Gücenmek bize gönül almak sana. Suçlamak bize, katlanmak sana. Âcizlik bize hoş görmek sana, anlaşmazlıklar bize, adalet sana, haksızlık bize, bağışlamak sana. Ey oğul, sabretmesini bil, vaktinden önce çiçek açmaz. Şunu da unutma ve insanı yaşat ki devlet yaşasın. Ey oğul, işin ağır, işin çetin, gücün kıla bağlı. Allah yardımcın olsun.” </p>
				<p class="a--Paragraf-E">Osmanlı uzun asırlar dünyaya hükmetmişse, şüphesiz bu, onların her gittikleri yere adaleti götürmeleriyle olmuştur. Zira her Osmanlı Padişahı işin başına geçer geçmez, ceddinden kendisine bırakılan önemli bir vasiyeti kendisine düstur edinir ve adaletle memleketini bu istikamette idare ederdi. Edebali’den ders alan Osman Gazi, aldığı bu mükemmel vasiyetin benzerini oğlu Orhan Gazi’ye şu cümlelerle bırakır: </p>
				<p class="a--Paragraf-E">“Allah’ın <span class="x-aleyhisselam--E" style="font-size:0.76em;" xml:lang="tr-TR">(celle celâluhû)</span> hakkını ve kulların hukukunu gözet! Senden sonrakilere böyle nasihat etmekten geri durma. Adalet ve insafa riayet ederek zulmü kaldırmaya devam et ve her bir işe teşebbüste Allah’ın yardımına güven… Halkını düşman istilasından ve zulme uğratılmaktan koru! Haksız yere hiçbir ferde layık olmayan muamelede bulunma!</p>
				<p class="b--Paragraf-E">_______________</p>
				<div class="footnotes">
					<div class="footnote">
						<p class="b--Paragraf-E"><a class="footnote-anchor" href="#footnote-288-13-backlink" id="footnote-288-13">13</a><span class="Preference-E" style="font-size:1.28em;" xml:lang="tr-TR"/>	Buhârî, <span class="italik-E" xml:lang="tr-TR">Cum’a</span> 11; Müslim, <span class="italik-E" xml:lang="tr-TR">İmâre</span> 20.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-14-backlink" id="footnote-288-14">14</a><span class="Preference-E" style="font-size:1.28em;" xml:lang="tr-TR"/>	Bkz: Elmalı; <span class="italik-E" xml:lang="tr-TR">Hak Dini Kur’ân Dili</span>, Nisa 4/105-106. âyetlerin tefsirinde.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-15-backlink" id="footnote-288-15">15</a><span class="Preference-E" style="font-size:1.28em;" xml:lang="tr-TR"/>	Taberi, <span class="italik-E" xml:lang="tr-TR">Câmiu’l-Beyân</span>, Nisa 4/105-106. âyetlerin tefsirinde.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-16-backlink" id="footnote-288-16">16</a><span class="Preference-E" style="font-size:1.28em;" xml:lang="tr-TR"/>	Buhârî, <span class="italik-E" xml:lang="tr-TR">Edeb</span> 95; <span class="italik-E" xml:lang="tr-TR">Menâkıb</span> 25; Müslim, <span class="italik-E" xml:lang="tr-TR">Zekât</span> 142; Ahmed b. Hanbel, <span class="italik-E" xml:lang="tr-TR">Müsned</span>, 3/56. </p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-17-backlink" id="footnote-288-17">17</a><span class="Preference-E" style="font-size:1.28em;" xml:lang="tr-TR"/>	Bkz: İbn Kesîr, <span class="italik-E" xml:lang="tr-TR">Tefsîru’l-Kur’âni’l-Azîm</span>, Nahl 90. âyetin tefsirinde. </p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-18-backlink" id="footnote-288-18">18</a><span class="Preference-E" style="font-size:1.28em;" xml:lang="tr-TR"/>	Tirmizî, <span class="italik-E" xml:lang="tr-TR">Ahkam</span> 4; İbn Mace, <span class="italik-E" xml:lang="tr-TR">Ahkam</span> 2.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-19-backlink" id="footnote-288-19">19</a><span class="Preference-E" style="font-size:1.28em;" xml:lang="tr-TR"/>	Müslim, <span class="italik-E" xml:lang="tr-TR">İmâre</span> 18; Nesâî, <span class="italik-E" xml:lang="tr-TR">Âdâbü’l-kudât</span> 1.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-20-backlink" id="footnote-288-20">20</a><span class="Preference-E" style="font-size:1.28em;" xml:lang="tr-TR"/>	Tirmizî, <span class="italik-E" xml:lang="tr-TR">Ahkam</span> 4; İbn Mace, <span class="italik-E" xml:lang="tr-TR">İkame</span> 78.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-21-backlink" id="footnote-288-21">21</a><span class="Preference-E" style="font-size:1.28em;" xml:lang="tr-TR"/>	Ebû Dâvûd, <span class="italik-E" xml:lang="tr-TR">Ekdiye</span> 2. </p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-22-backlink" id="footnote-288-22">22</a><span class="Preference-E" style="font-size:1.28em;" xml:lang="tr-TR"/>	Buhârî, <span class="italik-E" xml:lang="tr-TR">Mezâlim</span>, 8; Müslim, <span class="italik-E" xml:lang="tr-TR">Birr</span>, 56-57.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-23-backlink" id="footnote-288-23">23</a><span class="Preference-E" style="font-size:1.28em;" xml:lang="tr-TR"/>	Buhârî, <span class="italik-E" xml:lang="tr-TR">Zekât</span>, 63; Müslim, <span class="italik-E" xml:lang="tr-TR">İman</span>, 29.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-24-backlink" id="footnote-288-24">24</a><span class="Preference-E" style="font-size:1.28em;" xml:lang="tr-TR"/>	Ebû Dâvûd, <span class="italik-E" xml:lang="tr-TR">Salât</span>, 367; Ahmed b. Hanbel, <span class="italik-E" xml:lang="tr-TR">Müsned</span>, 5/191.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-25-backlink" id="footnote-288-25">25</a><span class="Preference-E" style="font-size:1.28em;" xml:lang="tr-TR"/>	Taberânî, <span class="italik-E" xml:lang="tr-TR">el-</span><span class="italik-E" xml:lang="tr-TR">Mu’cemü’l-Kebîr</span>, 8/281, 20/214.</p>
					</div>
					<div class="footnote">
						<p class="b--Paragraf-E"><a class="footnote-anchor" href="#footnote-288-26-backlink" id="footnote-288-26">26</a><span class="Preference-E" style="font-size:1.28em;" xml:lang="tr-TR"/>	Ebû Dâvûd, <span class="italik-E" xml:lang="tr-TR">Nikâh</span> 39; Tirmizî, <span class="italik-E" xml:lang="tr-TR">Nikâh</span> 42; Nesâi, <span class="italik-E" xml:lang="tr-TR">İşretü’n-Nisa</span> 2.</p>
					</div>
				</div>
			</div>
		</div>
	</body>
</html>