<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>denemeler</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_115">Yararlı ve Güzel Üstüne</h1>
				<p class="x1-metin">Eskiden, Epaminondas’ı üstün insanların en başına koymuştum; bu düşüncemi bugün de değiştirmiş değilim. Kendi kendisine yüklediği ödevlere ne kadar saygılıydı bu insan. Yendiği insanlardan hiçbirini öldürmedi. Yurdunu özgürlük dediğimiz o paha biçilmez nimete kavuşturmak için zorbaları ve suç ortaklarını biçimsel adalete uymadan vicdan rahatlığıyla öldüren bu adam, düşmanları arasında ve savaşta bir dostunu, bir konuğunu ya da kendisini konuklayanı öldüren yurttaşlarını, ne kadar iyi de bilinseler, kötü sayıyordu. İşte, zengin ruh yaradılışlı buna derim ben. En sert, en kaba insan eylemleriyle, filozofların bulabileceği en ince iyiliği ve insanlığı uzlaştırabiliyordu. O azgın yürek, o acıya, ölüme, yoksulluğa öylesine dayanan o demir yürek nasıl oluyor da, bilinçli ya da bilinçsiz olarak, en tatlı, en babacan duygularla yumuşayıverebiliyordu? Kendisinden başka herkesi yenmiş bir ulusu, kılıç ve kan dehşetiyle allak bullak eden insan, böylesine bir kargaşalık içinde, düşmanları arasında bir dosta, evinde kaldığı bir insana rastlayınca kuzuya dönüyordu. Savaşı, en azgın anında, kıran kırana, kan gövdeyi götürürken iyi duygularla dizginlemesini bilen kişi, savaşa komutanlık etmesini gerçekten en iyi bilen kişidir. Böylesi azınlıklar içinde en ufak bir adalet örneği gösterebilmek bir mucizedir. Yalnız Epaminondas’ın sertliği, en yumuşak, en temiz, en tatlı insanlık duygularıyla kaynaşmasını başarabilmiştir. Kimi komutanlara göre, silahlı insanlar karşısında yasalar sökmezken, kimine göre, adalet zamanı başka, savaş zamanı başka iken (Caesar), kimine göre silahların sesi yasaların sesini duymaya engel olurken (Marius), bizim Epaminondas savaşta en ince kibarlıktan, insanlıktan ayrılmamasını biliyordu. Belki savaş azgınlığını ve hoyratlığını, Musa’ların, sanat ve bilim perilerinin tatlılığı ve güler yüzleriyle yumuşatmasını düşmanlarından öğrenmişti.</p>
				<p class="x1-metin">Epaminondas kadar büyük bir eğiticiden sonra diyebiliriz ki, düşmanlarımıza bile yapılması doğru olmayan şeyler vardır, ve ortak yarar özel yarardan her şeyi istememelidir:</p>
				<p class="siir">Manente memoria etiam in dissidio <br class="chapter"/>puslicorum faederim privati furis.</p>
				<p class="saggggg">Kamusal bozuşmalar ortasında <br class="chapter"/>kişisel haklar unutulmadığından.</p>
				<p class="sagdanithaf">Titus-Livius</p>
				<p class="siir">Et nulla potentia vires <br class="chapter"/>Praestandi, ne quid pecet amicus, habet;</p>
				<p class="saggggg">Hiçbir devlet gücü hak veremez <br class="chapter"/>Dostluk bağlarının koparılmasına.</p>
				<p class="sagdanithaf">Ovidius</p>
				<p class="x1-metin">Ne kralına hizmet için, ne kamu yararı, ne de yasalar uğruna her şeyi hoşgörebilir iyi bir insan:</p>
				<p class="siir">Non enim patria praestat omnibus officiis ……..</p>
				<p class="siir">et ipsi conducit pios hasere cives im parentes.</p>
				<p class="saggggg">Çünkü yurt bütün ödevlerin üstünde değildir, <br class="chapter"/>ve yurttaşların yakınlarını sevmesi yurdun yararınadır.</p>
				<p class="sagdanithaf">Cicero</p>
				<p class="x1-metin">İç savaşlarla geçen zamanlarımıza uygun bir ders veriyor bu sözler. Kuşandığımız zırhların yüreklerimizi katılaştırması hiç de gerekli değil; sırtımızın katılaşması yeter. Kalemlerimizi mürekkebe batırmakla yetinelim, kana batırmayalım. Dostluğu, kişisel bağları, verdiğimiz sözü, yakınlarımızı kamu yararına devlet uğruna hiçe saymak büyük bir yiğitlik ve eşine az rastlanır yaman bir erdemse eğer, kendimizi mazur göstermek için diyebiliriz ki bu kadar büyüklüğü Epaminondas’ın büyük yüreği bile kaldıramamıştı.</p>
				<p class="x1-metin">Şöylesine azıtmış bir ruhun kudurmuşça kışkırtmalarından da nefret ediyorum doğrusu:</p>
				<p class="siir">dum tela micant, non vos pietatis imago <br class="chapter"/>Ulla, nec adversa conspecti fronte parentes <br class="chapter"/>Commoveant; vultus gladıo turbate verendos.</p>
				<p class="saggggg">Kılıç kından çıkınca bütün duygular susmalı! <br class="chapter"/>Karşı cephede babalarınızı da görseniz <br class="chapter"/>Paralayın suratlarını yalın kılıcınızla</p>
				<p class="sagdanithaf">Lucianus</p>
				<p class="x1-metin">Sütü bozuklara, kana susamışlara, hainlere haklı görünerek cinayet işlemek fırsatını vermeyelim. Öylesine azgın, amansız bir adaleti bırakalım; daha insanca davranışlardan örnek alalım. Zaman ve olaylar neler öğretmiyor insanlara! Cynna’ya karşı girişilen iç savaşta, Pompeius’un bir askeri, karşı tarafta savaşan kardeşini farkına varmadan öldürünce, utanç ve kederinden hemen kendini de öldürüyor. Birkaç yıl sonra aynı halkın bir başka iç savaşında askerin biri de kardeşini bile bile öldürdüğü için komutanlarından ödül istiyor!</p>
				<p class="x1-metin">Bir eylemi yararlı olduğu için dürüst ve güzel saymak yanlıştır; herkesi o eyleme zorlamak, yararlı diye herkes için şerefli olacağı sonucuna varmak doğru değildir:</p>
				<p class="siir">Omnia non pariter rerum sunt omnibus apta.</p>
				<p class="saggggg">Her şey tıpatıp uygun değildir herkese.</p>
				<p class="x1-metin">İnsan toplumunun en zorunlu, en yararlı eylemini, evlenmeyi alalım. Azizlere göre güzel ve dürüst olan evlenmemektir; en şerefli saydıkları görevlerinde evlenmeye yer vermezler: Oysa biz haralarda, yalnız az değerli hayvanların çiftleşmesine engel oluruz.</p>
				<p class="sagdanithaf">kitap ııı, bölüm ı</p>
				</body>
</html>