<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>denemeler</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_21">Yalnızlık<br class="chapter"/>
				</h1>
				<p class="x1-metin">Yalnız yaşamanın bir tek amacı vardır sanıyorum; o da daha başıboş, daha rahat yaşamak. Fakat her zaman, buna hangi yoldan varacağımızı pek bilmiyoruz. Çok kez insan dünya işlerini bıraktığını sanır; oysa ki bu işlerin yolunu değiştirmekten başka bir şey yapmamıştır. Bir aileyi idare etmek bir devleti idare etmekten hiç de daha kolay değildir. Ruh nerde bunalırsa bunalsın, hep aynı ruhtur; ev işlerinin az önemli olmaları, daha az yorucu olmalarını gerektirmez. Bundan başka, saraydan ve pazardan el çekmekle hayatımızın baş kaygılarından kurtulmuş olmuyoruz.</p>
				<p class="siir">Ratio et prudentia curas, <br class="chapter"/>Non locus effusi late maris arbiter, aufert.</p>
				<p class="saggggg">Dertlerimizi avutan akıl ve hikmettir, <br class="chapter"/>O engin denizlerin ötesindeki yerler değil</p>
				<p class="sagdanithaf">Horatius</p>
				<p class="x1-metin">Memleket değiştirmekle kıskançlık, cimrilik, kararsızlık, korku, tutku bizi bırakmaz.</p>
				<p class="siir">Et post equitem seda atra cura.</p>
				<p class="saggggg">Ve keder, atımızın terkisine binip gelir</p>
				<p class="sagdanithaf">Horatius</p>
				<p class="x1-metin">Onlar manastırlarda, medreselerde bile peşimizi bırakmazlar. Bizi onlardan ne çöller kurtarabilir, ne mağaralar, ne de bedenimize ettiğimiz işkenceler:</p>
				<p class="siir">Haeret lateri letalis arundo.</p>
				<p class="saggggg">Öldürücü yara bağrımızda kalır</p>
				<p class="sagdanithaf">Vergilius</p>
				<p class="x1-metin">Sokrates’e birisi için, seyahat onu hiç değiştirmedi, demişler. O da: Gayet tabii, çünkü kendisini de beraber götürmüştür, demiş.</p>
				<p class="siir">Quid terras alio calentes <br class="chapter"/>Sole mutamus? patria quis exul <br class="chapter"/>Se quoque fugit?</p>
				<p class="saggggg">Niçin başka güneş başka toprak ararsın? <br class="chapter"/>Yurdundan kaçmakla kendinden kaçar mısın?</p>
				<p class="sagdanithaf">Horatius</p>
				<p class="x1-metin">İnsan önce içindeki sıkıntıyı dağıtmazsa yer değiştirmek daha fazla bunaltır onu: Nasıl ki yerine oturmuş yükler daha az engel olur geminin gidişine. Bir hastaya iyilikten çok kötülük edersiniz yerini değiştirmekle. Hastalığı azdırırsınız kımıldatmakla, nasıl ki kazıklar daha derine gidip sağlamlaşır sarsıp sallamakla. Onun için kalabalıktan kaçmak yetmez, bir yerden başka bir yere gitmekle iş bitmez: İçimizdeki kalabalık hallerimizden kurtulmamız, kendimizi kendimizden koparmamız gerek.</p>
				<p class="siir">Rupi jam vincula dicas; <br class="chapter"/>Nam luctata canis nodum arripit; attamen illi, <br class="chapter"/>Cum fugit, a collo trahitur pars longa catenae.</p>
				<p class="saggggg">Kırdım diyorsun zincirlerini; <br class="chapter"/>Evet, köpek de çeker koparır zincirini, <br class="chapter"/>Kaçar o da, ama halkaları boynunda taşıyarak.</p>
				<p class="sagdanithaf">Persius</p>
				<p class="x1-metin">Zincirlerimizi götürürüz kendimizle birlikte; tam bir özgürlük değildir kavuştuğumuz; döner döner bakarız bırakıp gittiğimize; onunla dolu kalır düşlerimiz.</p>
				<p class="siir">Nisi purgatum est pectus, quae prelia nobis <br class="chapter"/>Atque pericula tunc ingratis insinuandum? <br class="chapter"/>Quantae conscindunt hominem cuppedinis acres <br class="chapter"/>Sollicitum curae, quantique perinde timores? <br class="chapter"/>Quidve superbia spurcita, ac petulantia, quantas <br class="chapter"/>Efficiunt clades? quid luxus desidiesque?</p>
				<p class="saggggg">İçi arınmamışsa, neler bekler insanı, <br class="chapter"/>Kendi kendisiyle ne savaşlar eder boşuna! <br class="chapter"/>Tutkuları içinde ne kemirici kaygılar, <br class="chapter"/>Ne korkular içinde kıvranır insan! <br class="chapter"/>Ne çöküntüler yapar bizde gurur, şehvet <br class="chapter"/>Öfke, gevşeklik ve tembellik!</p>
				<p class="sagdanithaf">Lucretius</p>
				<p class="x1-metin">Kötülüğümüz içimizde bizim; içimizse kurtulamıyor kendi kendisinden.</p>
				<p class="siir">In culpa est animus qui se non effugit unquam.</p>
				<p class="saggggg">Ruhun derdi içinde ve kaçamaz kendi kendinden.</p>
				<p class="sagdanithaf">Horatius</p>
				<p class="x1-metin">İnsanın, mümkünse karısı, çocuğu, parası ve hele sağlığı olmalı, ama saadetini yalnız bunlara bağlamamalı. Kendimize dükkânın arkasında, yalnız bizim için bağımsız bir köşe ayırıp orada gerçek özgürlüğümüzü, kendi sultanlığımızı kurmalıyız. Orada, yabancı hiçbir konuğa yer vermeksizin kendi kendimizle her gün baş başa verip dertleşmeliyiz; karımız, çocuğumuz, servetimiz, adamlarımız yokmuş gibi konuşup gülmeliyiz. Öyle ki, hepsini kaybetmek felaketine uğrayınca onlarsız yaşamak bizim için yeni bir şey olmasın. Kendi içine çevrilebilen bir ruhumuz var; kendi kendine yoldaş olabilir; kendi kendisiyle, çekiş dövüş, alışveriş edebilir. Yalnız kalınca sıkılır, ne yapacağımızı bilmez oluruz diye korkmamalıyız:</p>
				<p class="siir">In solis sis tibi turba locis</p>
				<p class="saggggg">Issız yerlerde kendin için bir alem ol</p>
				<p class="sagdanithaf">Tibullus</p>
				<p class="x1-metin">Erdem, der Antisthenes, kendi kendisiyle yetinir; ne kurallara başvurur, ne laflara, ne gösterişlere.</p>
				<p class="x1-metin">Yapmaya alıştırıldığımız işlerden binde biri bile kendimizle doğrudan doğruya ilgili değil. Bakarsınız bir adam canını dişine takmış, kurşun yağmuru altında, yıkık bir kale duvarına tırmanıyor bütün hıncıyla; bir başkası, karşı tarafta, kan revan içinde, aç bîilâç savunuyor o kaleyi ölesiye: Kendileri için mi gösteriyorlar bu yararlığı? Uğrunda ölecekleri ve hiç görmedikleri insan belki o sırada kılını kıpırdatmadan keyif sürmektedir. Bakarsınız bir başkası, bitkin, perişan, saçı sakalı birbirine karışmış kitaplıktan çıkıyor gece yarısından sonra: Bunca kitabı daha iyi, daha akıllı bir insan olmak için mi karıştırdı sanırsınız? Yok canım sen de! Ya ölecek o kitaplıkta ya öğretecek yarınki kuşaklara Plautus’un dizelerini hangi düzenle kurduğunu ve falan Latince kelimenin nasıl yazılması gerektiğini. Kim seve seve feda etmiyor sağlığını, canını şan şeref için? Oysa kalp bir paradan başka nedir ki şan şeref? Kendi ölümümüzden korkmakla yetinemeyiz; karılarımızın, çocuklarımızın, adamlarımızın ölümünden de korkmak zorundayız. Kendi işlerimizden çektiğimiz sıkıntı yetmiyormuş gibi komşularımızın, dostlarımızın işleriyle de dertlere sokar, bunaltırız kendimizi.</p>
				<p class="siir">Vah! quemquamne hominem in animum instituere, aut<br class="chapter"/>Parare, quod sit charius quam ipse est sibi?</p>
				<p class="saggggg">Vah, vah! Nasıl olur da insan bir şeyi <br class="chapter"/>Kendinden daha çok sevmeğe kalkar?</p>
				<p class="sagdanithaf">Terentius</p>
				<p class="sagdanithaf">kitap ı, bölüm xxxıx</p>
				</body>
</html>