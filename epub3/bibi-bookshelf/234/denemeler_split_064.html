<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>denemeler</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_62">Akıl Erdiremediğimiz Gerçekler</h1>
				<p class="x1-metin">Kolayca inanma ve inandırılmayı saflığa ve bilgisizliğe vermekte haksız değiliz her zaman. Şöyle bir şey öğrendiğimi sanıyorum eskiden: İnanç ruhumuza bastırılan bir damga gibidir; ruh ne kadar yumuşak olur, ne kadar az karşı koyarsa ona bir şeyi mühürlemek o kadar kolay olur. Hele ruh bomboş ve darasız olursa, ilk inandırmanın ağırlığı altında daha da kolaylıkla eğiliverir. Onun için, çocuklar, bilgisizler, kadınlar ve hastalar kulaktan doldurulup yürütülmeye daha elverişlidirler. Evet, ama, öbür yandan da, bize olağan gelmeyen her şeyi olmaz diye hor görüp çöpe atmak da budalaca bir böbürlenmedir. Kendilerini herkesten üstün kafalı sayanlarda hep görürüz bunu. Eskiden ben de düşerdim buna: Hortlaklardan, gelecek üstüne kerametlerden, büyülerden, yutmadığım daha başka şeylerden söz edildi mi, bu saçmalıklara inandırılan zavallı halka acırdım. Bugün görüyorum ki kendim de acınacak haldeymişim o zaman: Sonradan gördüklerimle ilk inançlarımı değiştirmiş, ya da böyle şeylere sonradan merak salmış değilim; ama aklım sonradan öğretti ki bana, herhangi bir şey için yekten olmaz diye kesip atmak kendimizde tanrının ve Doğa anamızın isteyip yapabilecekleri her şeyin sınırlarına varan bir kafa üstünlüğü görmek olur. Olabilecek şeylerin hepsini kendi yetenek ve göreneklerimize bağlamaktan daha büyük bir çılgınlık olamaz dünyada. Aklımızın eremediği her şeye masal, mucize deyip gerçekdışı sayarsak, az şey mi görüyoruz her gün aklımızın ermediği? Bir düşünelim, ne sisler arasından, ne emeklerle elimizin altındaki şeylerden birçoğunun bilgisine ulaştırıyorlar bizi. O zaman anlarız ki bize acayip gelmeleri onları bildiğimizden değil alışkanlığımızdan geliyor daha çok.</p>
				<p class="siir">Jam nemo, fessus satiate videndi, <br class="chapter"/>Suspicere in caeli dignatur lucida templa</p>
				<p class="saggggg">Gözleri doymuş olduğu için şaşmıyor kimse <br class="chapter"/>Başının üstündeki ışık tapınaklarına.</p>
				<p class="sagdanithaf">Lucretius</p>
				<p class="x1-metin">Nice alıştığımız şeyleri bize yeniden gösterseler, en olmayacak şeylerden daha garip gelecektir bize onlar.</p>
				<p class="siir">Si nunc primum mortalibus adsint <br class="chapter"/>Ex improviso, ceu sint objecta repente, <br class="chapter"/>Nil magis his rebus poterat mirabile dici, <br class="chapter"/>Aut minus ante quod auderent fore credere gentes</p>
				<p class="saggggg">Bugün birden gözlerimiz önüne gelseler <br class="chapter"/>Varlıkları fışkırıverse karşımızda <br class="chapter"/>Bizi en çok şaşırtacak onlar olur <br class="chapter"/>Bütün bildiklerimize aykırı görünürler.</p>
				<p class="sagdanithaf">Lucretius</p>
				<p class="x1-metin">Hiç ırmak görmemiş biri ilk kez bir ırmak gördüğünde deniz sanmış onu. Bizim en büyük bildiğimiz şeyleri, doğanın o konudaki son sınırları sayarız:</p>
				<p class="siir">Scilicet et fluvius, qui non est maximus, ei est <br class="chapter"/>Qui non ante aliquem majorem vidit, et ingens <br class="chapter"/>Arbor homoque videtur; et omnia de genere omni <br class="chapter"/>Maxima quae vidit quisque, haec ingentia fingit.</p>
				<p class="saggggg">Böylece, bir ırmak büyük olmasın isterse <br class="chapter"/>Daha büyüğünü bilmeyene büyük gelir; <br class="chapter"/>Bir ağaç, bir insan da öyle. Her şeyde, <br class="chapter"/>En büyük gördüğümüzü devleştiririz.</p>
				<p class="sagdanithaf">Lucretius</p>
				<p class="siir">Consuetudine oculorum assuescunt animi, <br class="chapter"/>neque admirantur, neque requirunt rationes <br class="chapter"/>earum quas semper vident.</p>
				<p class="saggggg">Gözlerin alışkanlığıyla kafalar da her şeye alışır; <br class="chapter"/>Her an görmekte olduğumuz şeylere şaşmayız, <br class="chapter"/>nedenlerini aramayız onların.</p>
				<p class="sagdanithaf">Cicero</p>
				<p class="x1-metin">Gördüğümüz şeylerin yeniliği, büyüklüğünden çok şaşırtır ve nedenlerini aramaya iter bizi.</p>
				<p class="x1-metin">Doğanın sonsuz gücü karşısında daha saygılı olmamız, bilgisizliğimizi, yetersizliğimizi bilmemiz gerekir. İnanılır kişilerin söylediği nice olmayacak şeyler duyuyoruz; bunlara inanmasak bile kesip atmamalıyız; çünkü olmaz deyip geçmek, olabilecek şeylerin nereye varabileceklerini bildiğimizi ileri sürmek olur haddimizi bilmeden. Olmayacakla alışılmadık arasında, doğanın akış düzenine aykırı olanla insanların ortak inançlarına aykırı olan arasındaki ayrılığı iyi kavrarsak, bir şeye inanmakta da, inanmamakta da haddimizi bilecek olursak, Chilon’un kuralına uymuş oluruz: Hiçbir şeyde aşırı gitme yok.</p>
				<p class="sagdanithaf">kitap ı, bölüm xxvıı</p>
				</body>
</html>