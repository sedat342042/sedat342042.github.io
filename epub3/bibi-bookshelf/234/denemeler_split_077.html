<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>denemeler</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="baslik1" id="calibre_toc_75">İnsanın Kararsızlığı</h1>
				<p class="x1-metin">İnsanların davranışları üzerinde fikir yürütmek isteyenler, bu davranışları birbirine uydurmakta, hepsini bir kalıba sokmakta çektikleri zorluğu hiçbir yerde çekmezler; çünkü bu davranışlar çok zaman birbirine öyle aykırıdır ki aynı tezgâhtan bu kadar çeşitli kumaş çıkması insana imkânsız gelir. Acımazlığın sembolü olan Neron’a, sarayın geleneği üzere bir idam fermanını imzalatmaya getirmişler; bir insanı ölüme göndermek Neron’un öyle yüreğini yakmış ki: “Keşke hiç yazı yazmasını bilmeseydim” demiş; gelin de bunu açıklayın! Böyle örneklere herkeste, hatta kendi kendimizde o kadar çok rastlarız ki, aklı başında insanların bizi bir kalıba dökmeye çalışmalarına şaşarım; nasıl olur ki insanda en çok ve en açık görülen kusur zaten bir dalda durmamaktır. Publius Syrus’un ünlü sözü de onun için doğrudur.</p>
				<p class="siir">Malum consilium est quod mutari non potest.</p>
				<p class="saggggg">Değiştirilemeyen bir düzen kötü bir düzendir.</p>
				<p class="x1-metin">Bir insanı, hayatının belli başlı hallerine bakarak yargılamak bize doğru gibi gelir; ama inanç ve âdetlerimizin mayasındaki kararsızlığı gördükçe, bana öyle geliyor ki, büyük yazarlar bile bizi her yerde, her zaman hep aynı kalan bir varlık olarak görmekle yanılmışlardır. İnsanın, herkesçe bilinen bir yüzünü alıyorlar, sonra bütün hareketlerini bu yüze uydurup anlatıyorlar; uyduramadıklarının birçoğunu hasıraltı ediyorlar. Augustus’u bir türlü anlatamadılar; çünkü bu adam bütün hayatı boyunca o kadar sık, o kadar çabuk ve açık değişmeler göstermiştir ki en gözü pek yargıçlar bile onun hakkında hüküm vermekten çekinmişlerdir. İnsanların en güç inandığım tarafı değişmezlik, en kolay inandığım tarafları da değişirliktir. Her gün yaptığımız şey, özlemlerimizin ardından, tesadüflerin rüzgârıyla, sağa sola, yukarı aşağı gitmektir. Ne istediğimizi ancak bir şeyi istediğimiz anda düşünürüz; şu her yatırıldığı yerin rengini alan hayvan gibi değişir dururuz.</p>
				<p class="x1-metin">Şimdi ileri sürdüğümüz bir düşünceyi birazdan bırakır, sonra tekrar ona döneriz: Hep salıntı, gidip gelme, kararsızlık…</p>
				<p class="siir">Ducimur ut nervis alienis mobile lignum.</p>
				<p class="saggggg">Kukla gibi, iplerimiz çekilip, oynatılıyoruz.</p>
				<p class="sagdanithaf">Horatius</p>
				<p class="x1-metin">Gitmiyoruz, götürülüyoruz: Suyun akıntılı veya durgun oluşuna göre kimi ağır ağır, kimi hızla akıp giden şeyler gibi.</p>
				<p class="siir">Nonne videmus <br class="chapter"/>Quid sibi quisque velit nescire et quaerere semper, <br class="chapter"/>Commutare locum quasi onus deponere possit.</p>
				<p class="saggggg">Görmüyor muyuz <br class="chapter"/>Bocalıyor insan, aranıyor hep, <br class="chapter"/>Yer değiştiriyor, yükünü atmak ister gibi.</p>
				<p class="sagdanithaf">Lucretius</p>
				<p class="x1-metin">Her gün yeni bir havaya uyarız; gönlümüz zamanın değişmeleriyle türlü hallere girer.</p>
				<p class="siir">Tales sunt hominum mentes, quali pater ipse <br class="chapter"/>Juppiter auctifero lustravit lumine terras.</p>
				<p class="saggggg">İnsanların düşüncesi Zeus’un onlara verdiği <br class="chapter"/>Değişik gün ışıklarına benzer</p>
				<p class="sagdanithaf">Cicero</p>
				<p class="x1-metin">Bir düşünceden bir düşünceye gider geliriz. Hiçbir şeyi kendiliğimizden kesin ve sürekli olarak istediğimiz yoktur. Rastlantıların rüzgârı insanı keyfinin istediği yere götürdüğü gibi, kendi halimizdeki kararsızlık da öteye beriye çekip değiştirebiliyor. İçinize dikkatle bakarsanız kendinizi iki defa aynı halde bulamazsınız. Ruhumu, baktığım tarafına göre kimi şöyle, kimi böyle bir halde görüyorum. Kendimi bir şöyle bir böyle anlatışım, içime bir şöyle bir böyle bakışımdan geliyor. Kendimde, türlü haller içinde, bulmadığım karşıtlık yok; utangaç ve yüzsüz, çekingen ve atılgan, sessiz ve geveze, kaba ve ince, ahmak ve zeki, babacan ve aksi, yalancı ve doğru sözlü, bilgili ve cahil, cömert ve cimri; yerine göre bütün bu halleri az çok kendimde görüyorum.</p>
				<p class="sagdanithaf">kitap ıı, bölüm ı</p>
				</body>
</html>