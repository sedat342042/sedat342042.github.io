<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bize_de_cekmek_dustu_cc-31</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="Bize_de_cekmek_dustu_cc" xml:lang="tr-TR">
  <div class="Temel-Metin--er-evesi">
    <p class="baslik-E_1" id="_idParaDest-30">Âyine-i İskender</p>

    <p class="ilk_harf"><span class="_idGenDropcap-1 ilk_harf_E">Ş</span>erefü’l-mekân bi’l-mekîn, der bir Arap atasözü. “Mekân şerefini mekîninden alır.” ya da “Mekân, sahibi ile değer kazanır.” şeklinde tercüme edebiliriz Türkçe’ye bunu. Ramazan’da yaptığım ikinci ziyaret binaya bakan vechesiyle Arap atasözünda anlatılan muhtevayı iyice perçinledi zihnimde.</p>

    <p class="a--Paragraf_E">Ramazan’ın bütününü itikâfa adamış olmanın -ki değil sadece Ramazan, hayatının bütününü itikâfta geçirdiği kanaatindeyim. Çünkü itikâfın gerek sözlük gerekse ıstılâhî mânâsını ihtiva eden bir hayat felsefesi ve tarzı olduğu onun hayatında gözlemlenebilir bir gerçektir.- binada meydana getirmiş olduğu boşluk kendini öyle hissettiriyor ki adım atasınız gelmiyor onun olmadığı bir yere. Bir başka anlatımla, Ramazan’ın başından bu yana odası ile küçücük salonu arasında geçirdiği, ibadeti merkeze alan ömür, binanın sair yerlerinde firkatin acısını duyuran hasrete, gam, kedere ve gussaya dönüyor.</p>

    <p class="a--Paragraf_E">Düşünüyorum bu hâlet-i ruhiye içinde “Mabeyn’de şunu demişti, koridorda hem de tam şu noktada ayaküstü şöyle konuşmuştuk.” türü hâtıralarla teselli olmaya çalışıyorum ama aklım, gönlüm, kalbim buna itiraz ediyor ve dudaklarımdan “Tadı yok sensiz geçen, ne baharın ne yazın.” mısraı dökülüyor; hem de gayr-i ihtiyari. Hiçbir şey teselli etmiyor insanı. Ne tanıdık salonlar, koltuklar; ne de simalar, dostlar, arkadaşlar, kardeşler...</p>

    <p class="a--Paragraf_E">İşte bu hisler, bu duygular ve bu düşünceler içindeyken birden kapalı kapılar açılıyor ve ‘Tefsir dersi için buyrun içeriye.’ deniliyor. Kıştan yaza geçer gibi, siyahtan beyaza intikal eder gibi bir farklılık oluyor önce. Ilgım ılgım esen rüzgâr misali bir sıcaklık vuruyor önce yüzünüze. Bir taraftan hasretin son bulacağı heyecanı ile çarpan kalbinize sahip olmaya çalışırken, diğer taraftan şeklî şartlarda yanlışlık yapmayalım düşüncesiyle kemâl-i edeble, vakur ve ciddiyetle adım atıyorsunuz salona. Halkada yerinizi aldıktan sonra keskin bakışları tarafından süzüldüğünüzü hissediyor ve ‘İşte bu’ diyorsunuz. Onsuz salonlarda, koridorlarda, odalarda biraz önce zihninizden geçen her düşünce, dudaklarınıza gayr-i ihtiyari dökülen şarkı güfteleri birden uçup gidiyor ve kendinizi bambaşka bir atmosferde buluyorsunuz; buluyor ve kulak kesiliyorsunuz ağızdan dökülecek hikemiyâta.</p>

    <p class="a--Paragraf_E">Kısaca anlatmaya çalıştığım bu hissiyatı derste anlatılanlarla birleştirince zihnimde aklıma birden âyine-i İskender teşbihi geldi. Malum Makedonya kralı Büyük İskender, fethetmiş olduğu her yere kendi adını verdiği bir şehir kurdururmuş. Mısır’da da aynı âdetini devam ettirmiş. Osmanlılar’ın “Bahr-i mutavassıt” ya da “Bahr-i sefîd” dedikleri Akdeniz kenarına da İskenderiyye şehrini kurdurmuş Büyük İskender. Denizden şehre gelen gemileri gözetlemek için yüksekçe bir kule de yaptırmış. Bugün “Pharos Kulesi” ya da “İskenderiye Feneri” adıyla anılan 3 katlı 140 metrelik bu yüksek kulenin üzerine büyük büyük aynalar koydurtmuş. Fenerin içinde yakılan ateş aynalara yansıyor ve kıyıdan 30 mil uzaklığa kadar olan mesafe, aynalar vasıtasıyla görülebiliyormuş. Bir mânâda radar görevini gören bu düzenekle düşman gemilere karşı şehir korunduğu gibi fener, dostlara da yol gösterme görevini üstleniyormuş. Devrine göre oldukça ileri bir teknoloji sayılan ve tabir caizse uzakları yakın eden aynanın bu özelliğinden dolayı ileriyi gören, bugünden yarına “ala basîretin” doğru tespitlere dayalı doğru tedbirler alan kişiler “Âyine-i İskender” teşhibi ile anlatılır olmuş edebiyatımızda. Hatta bir başka adı daha vardır bu aynanın: “Âyine-i âlem-numâ” yani “Cihanı gösteren ayna.”</p>

    <p class="a--Paragraf_E">İsra Sûresi okunuyordu muhtelif tefsirlerden. Ders 11. âyet ile başladı. Âyet şöyle diyor mealen: “<span class="italik_E" xml:lang="tr-TR">İnsan, bazen şerri, tıpkı hayrı istercesine ister. Pek acelecidir bu insan!</span>” Muhtelif müfessirlerin kanaatleri kısa kısa özetlendi. Âyetin kızgınlık anlarında yapılan bedduadan, aceleci davranıp bir mefkureyi sıkıntıya sokacak davranışlara varıncaya kadar çok geniş bir dairede ele alıp yorumlanması gerektiğini söyledi ve ardından dedi ki: “<span class="italik_E" xml:lang="tr-TR">Hased zaten aceleciliğin dışa vurmasıdır. Hâlbuki hadisin ifadesiyle teenni Rahmân’dan, acele etmek ise şeytandandır. Vakte merhun meseleleri bir çırpıda gerçekleştiremezsiniz. Üstad bunu bir cümle ile ne güzel ifade eder: “Dünya dâru’l-hikmet, ahiret dâru’l-kudrettir.</span>” Sonra içtimai hayata ait nice misaller verdi. Verdiği her bir misal “gafil kafaya bir tokmak” gibi iniyordu. Yakın-uzak çevreden verdiği örnekleri, yaptığı imaları anlayan insanların o esnada “Hiç mi bu perspektiften bakılmaz?” sorusunu sorduğuna eminim.</p>

    <p class="a--Paragraf_E">Söz bu minval üzere akıp giderken birden durdu ve önemli bir istisnayı hatırlattı bizlere. “<span class="italik_E" xml:lang="tr-TR">Efendimiz (sallallahu aleyhi ve sellem) Allah’ın rızasını kazanmanın dışında -ki orada hiçbir zaman tevakkuf yaşamamıştır- teenniyi elden bırakmamıştır.</span>” Cümleye dikkat ederseniz, hem teenninin Efendimiz’in hayatındaki yerini hem de istisnasını ifade ediyor. Akademik çalışmalarını bir an önce bitirip unvan almak isteme örneğinden hareketle “<span class="italik_E" xml:lang="tr-TR">Değmeyen şeylere karşı gösterilecek hırs, maksadın aksi ile tokat yemenize sebebiyet verir.</span>” dedi ve “<span class="italik_E" xml:lang="tr-TR">Allah bilir, siz bilmezsiniz.</span>” âyetinin maksudunu nazara veren bir tarzla “<span class="italik_E" xml:lang="tr-TR">Onların ne getireceği ve hangisinin hayırlı olacağı belli degildir.</span>” ikazları ile göndermelerde bulundu. Bu minval üzerindeki sözlerini de şununla tamamladı: “<span class="italik_E" xml:lang="tr-TR">Herkes liyakatının, kapasitesinin üstünde mazhar olduğu nimetlere istidrac nazarıyla bakmalıdır. Allah öyle yapmasın.</span>” Amin sesleri yükseldi salondan.</p>

    <p class="a--Paragraf_E">İlerleyen âyetlere bağlı olarak yorumlar başka alanlara kaydı. “<span class="italik_E" xml:lang="tr-TR">Rabbiniz size sizden daha iyi bilir.</span>” diye mânâ verdi 25. âyete mesela ve masiyete başkaldırmanın şeytanı nasıl çatlattığını anlattı. Bikâî’nin âyetler arasındaki ahenkten hareketle yaptığı “İsra Sûresi sanki bir çırpıda inmiş gibi” sözünün aslında bütün Kur’ân için geçerli olduğunu ama onu görmek, anlamak ve idrak etmenin zamana vabeste olduğuna değindi.</p>

    <p class="a--Paragraf_E">Evet; gördüğünüz gibi dar bir çerçeve ile şimdilik sınırlı kalsa da Atâullah İskenderânî misali ağızdan çıkan hikemiyât dolu sözler, bir âyine-i İskender gibi bugünümüze ve geleceğimize ışık tutuyor. Işık tutuyor da problem bizde. Biz bu hikemiyâti ne kadar anlıyoruz? Anladığımızın ne kadarını yaşıyoruz? Yaşadığımızın ne kadarını anlatabiliyoruz? Yaşadığımız ve anlattığımızın ne kadarını anlayabiliyorlar?</p>
  </div>
</body>
</html>
