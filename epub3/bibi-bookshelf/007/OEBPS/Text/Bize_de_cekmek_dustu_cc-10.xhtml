<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bize_de_cekmek_dustu_cc-10</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="Bize_de_cekmek_dustu_cc" xml:lang="tr-TR">
  <div class="Temel-Metin--er-evesi">
    <p class="baslik-E_1" id="_idParaDest-9">Sözün Gücü</p>

    <p class="ilk_harf"><span class="_idGenDropcap-1 ilk_harf_E">B</span>eyan denseydi söz yerine belki daha iyi olurdu; çünkü söz ile beyan arasında sanki belirli ve belirgin bir fark var. Her neyse, başlamadan konuyu dağıtmayalım ve beyanın gücünü anlatmak için söze başlayalım.</p>

    <p class="a--Paragraf_E">Bamteli’nde “Bayramda Hizmet Ufku” başlığı ile yayımlandı. “Bayram hediyesi olarak kabul edin.” dendi; yaklaşık 12-13 dakikalık sorulu-cevaplı ikindi sohbetine geçmeden önce irticali olarak yapılan bir sohbetti bu. 12-13 dakika sohbet mi olur diye aklınıza gelebilir; bu cümleyi yazarken benim de aklıma geldi; İkindi sohbeti ve öncesinde yapılan 12-13 dakikalık sohbet! Yani sohbet içre sohbet demek gibi bir şey bu. Onun için “giriş faslı” diyeyim dedim, sonra vazgeçtim. Vazgeçtim, çünkü “<span class="italik_E" xml:lang="tr-TR">Bazen kısa bir sükût uzun bir hutbeden daha beliğdir.</span>” der ya Hocaefendi; buradaki mukayese mantığından hareketle söyleyeyim; nice kısa ve özlü sohbetler var ki saatler süren konuşmalardan çok daha fazla mânâ ifade eder dinleyenler nezdinde. Aynı şey “cevamiu’l-kelim” denilen özlü sözler için geçerli değil mi? Atasözü, deyim, vecize, mani vs. ne derseniz deyin, öyle güzel sözlerimiz vardır ki bizim, sayfalar süren nice yazılardan, akademik makalelerden çok daha fazla şey anlatır anlayana. Eğer rivayetler doğruysa Yunus Emre’nin Mevlânâ’nın Mesnevi’si karşısında: “Hazret sözü bu kadar uzun tutacağına şöyle deseydi ya: Ete kemiğe büründüm; Yunus diye göründüm.” demesini burada hatırlayabilirsiniz. İşte 12-13 dakikalık konuşma da böyle bir şeydi; onun için sohbet dedim.</p>

    <p class="a--Paragraf_E">Sohbet bitti aşağıya indik; bayramı Hocaefendi ile birlikte geçirme düşüncesi ile Türkiye’den yeni gelmiş iki arkadaşla ayaküstü konuşuyoruz. “Bizden başka gelen var mıydı salonda tanıdığınız?” dedi bana onlardan birisi. Niçin, dedim? “Duymadın mı Hocaefendi’nin ne dediğini, bize söylüyor bunu!”</p>

    <p class="a--Paragraf_E">Eve dönmek için arabaya bindiğimizde yol arkadaşım üniversite yıllarından tanıdığı bir arkadaşından bahsetti; ‘falan’ dedi ismini vererek, “Sohbet esnasında Türkiye’ye dönme kararı vermiş.” dedi. Onun dediğine göre geri dönüş biletini değiştirme için telefon etmeye gitmiş.</p>

    <p class="a--Paragraf_E">Neydi bu insanları böyle düşündüren ve harekete geçiren peki? İşte o 12-13 dakika içinde söylenenler; tabir-i diğerle beyanın gücü. Bu yazı yayımlanıncaya kadar Bamteli’nden dinlemiş olabilir, Kurban Bayramı da geçmiş ve herkes rutin hayatına geri dönmüş de olabilir; olsun; burada zamanla kayıtlı bir hususa temas etmiyorum; aksine beyanın zihinlerde ve ruhlarda uyardığı tesir, o tesirin nasıl harekete dönüştüğü ve ihtimal o hareketin bir-iki kişi değil kitleler tarafından benimsenip hayata intikali durumunda bir insanın, bir beldenin, bir ülkenin, bir milletin hatta insanlığın kaderini nasıl etkilediğini/etkileyebileceğini nazarlarınıza sunmaya çalışıyorum.</p>

    <p class="a--Paragraf_E">Pekâlâ herkul.org sitesi editörlerinin “Bayram hediyesi” diye adlandırdığı o sohbette ne demişti Hocaefendi? Mealen ve kısaca söyleyeyim: “<span class="italik_E" xml:lang="tr-TR">Buraya gelenler başımız gözümüz üstüne; ama keşke buraya geleceklerine Güneydoğu’ya gitselerdi; uçak bilet parasını birkaç fazla kurban alıp, üç-beş evin kapısını çalsalardı, oradaki insanların gönüllerini yapsalardı, her şeye rağmen kardeş olduğumuzu gösterselerdi; gönül alsalardı</span>.”</p>

    <p class="a--Paragraf_E">Ben hiç şaşırmadım bu iki örneğe. Hatta bir üçüncüsünü anlatabilirim; geçen hafta yine Bamteli’nde “Hakk’a ve insanlara yaklaşmanın vesilesi: Kurban” başlığı ile yayımlanan sohbette Hocaefendi herkesin her sene kestiğinin iki kat kurban kesme ve bunları yine Güneydoğu’daki insanımıza götürme ve gönderme tavsiyesinde bulunmuştu. Bu sohbetin yayımlanmasını takip eden bir günde yurt dışındaydım. Hocaefendi ile tanışıklığı olan birisi benimle haber gönderdi: “Her sene şu kadar büyük hayvan kesiyordum; bu sene tam iki katına çıkardım. Kimler adına olacağını Hocam karar versin.”</p>

    <p class="a--Paragraf_E">Aslında şunu diyebilirsiniz bana: “Bahsini ettiğin örnekler gönüllüler hareketinin geneline baktığımızda alabildiğini küçük ve basit. Bunlardan çok daha zor, tatbiki sıradan bir insan için âdeta imkânsız nice işlere, nice fedakârlıklara imza atan bir camia var karşımızda.” Doğru. Bu doğruya itiraz sadedinde söyleyecek bir sözüm yok. Aksine bir ilavede bulunabilirim. Birisi diyor ki: “Ya hu! Adam Pensilvanya’da oturuyor; eğitim-öğretim ile alâkalı bir söz söylüyor; bu söz Kamboçya’ya okul olarak düşüyor.”</p>

    <p class="a--Paragraf_E">Sadede gelelim; ister son iki sohbet özelinde verdiğimiz, isterseniz hareketin geneline ait başka alanlarda verilecek örnekler şunu gösteriyor ki; beyanın bir gücü var ve bu güç insanları hem inandırıyor, hem motive ediyor, hem de mobilize ediyor. Bayram-seyran, çoluk-çocuk, kadın-erkek demeden, cihanın şarkı-garbı, yüksek bir inanç, yakalanması zor bir azim ve istikrar, söylemesi kolay ama yapması zor fedakarlıklarla insanlığın yararına gerçekleştirilen hareketlerin temelinde işte o beyan ve o beyana Allah’ın verdiği güç var. Eğer beyan olmasaydı, beyan olup da o güç olmasaydı hiçbir şey olmazdı.</p>

    <p class="a--Paragraf_E">Bu arada birileri bundan rahatsız oluyormuş, depremzedelere yapılan yardımlara gölge düşürmek için çocukları kötü emellerine alet ediyorlarmış, sizi şöhret yapacağız diye yüzlerine ‘7,2 Van’ boyaması yaptırıp ertesi gün ‘7,2 lik kafa’ manşetini atıyorlarmış. Ne diyelim, vazifesini yapıyor, bu eylemiyle karakterini yansıtıyor, karalama ile bir yere varacağını sanıyor ve ‘kazandım, kazanacağım’ derken kamuoyu vicdanında mahkûm olarak kaybediyor.</p>

    <p class="a--Paragraf_E">Bitirirken, bu sohbette en çok dikkatimi çeken; Hocaefendi’nin Amerika’ya kendisini ziyarete gelineceğine Güneydoğu’ya gidilmesini isterken yaptığı bir mukayese idi. İlerleyen dakikalarda mukayesede kullandığı Amerika unsurunu Hocaefendi umre ve nafile hac ile değiştirdi. Fıkıhtaki kıyas nazariyesi açısından bakıyorum ve kıyas yapan herkesin kullanabileceği asıl ve fer olarak görüyorum bunu. Ama Hocaefendi umre ve nafile hac dedikten sonra bir adım daha attı ve “Cennet” dedi. Burası zannediyorum birçokları adına sözün bittiği yerdir; zira teklifi yapılan hizmetle Cennet’in mukayese edilmesi; kıyastaki asıl, fer, vech-i şebeh ve hüküm bütünlüğü içinde Cennet’in bir yere oturtulması herkesin cesaretle yapabileceği bir kıyas olmasa gerek. Fakat Hocaefendi bu Cennet meselesini sarraf misali kelimeleri süze süze öyle bir temellendirdi ki muhtemel bütün itirazlara kapıyı kapattı. Bayram hediyesini dinlerken sohbete isterseniz bir de bu gözle bakın.</p>
  </div>
</body>
</html>
