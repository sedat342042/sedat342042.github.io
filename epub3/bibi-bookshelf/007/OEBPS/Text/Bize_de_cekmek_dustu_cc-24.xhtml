<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bize_de_cekmek_dustu_cc-24</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="Bize_de_cekmek_dustu_cc" xml:lang="tr-TR">
  <div class="Temel-Metin--er-evesi">
    <p class="baslik-E_1" id="_idParaDest-23">Bilinmesi Gerekli Olan</p>

    <p class="ilk_harf"><span class="_idGenDropcap-1 ilk_harf_E">“</span><span class="italik_E" xml:lang="tr-TR">Bilinmesi gerekli olan şeylerin başında O gelir. İnsanı O’na götürmeyen her düşünce aslında bir falsodur. Düşüncenin falsosu diyebilirsiniz buna.</span>” Mutlaka anlamışsınızdır O zamiri ile ifade edilenin kim olduğunu. Büyük harflerle yazmamızdan belli zaten. O, Allah’tır. <span class="_aleyhisselam-_E _idGenCharOverride-1" xml:lang="tr-TR">(celle celâluhû)</span>.</p>

    <p class="a--Paragraf_E">Mutad ikindi sohbeti için koltuğuna oturur-oturmaz ağzından çıkan ilk sözlerdi bunlar. Bir problem mi vardı, ihsasları ile bir şeyler mi hissetmişti acaba salondaki insanlardan yoksa kendisine intikal eden bir meseleden dolayı mı söyledi bunu, bilmiyorum. Hangisi olursa olsun, netice odaklı düşünelim ve soralım kendimize: Bu önemli tespit karşısında biz neredeyiz? Sahip olduğumuz, olduğunu zannettiğimiz ilim, bizi ne ölçüde, hangi seviyede Allah’a götürüyor? Malumatımızın çoğalması, akademik kariyelerdeki unvan sıçramalarımız; acaba aynı ölçüde Allah ile irtibatta farklılığa, irtibatın düne nisbetle daha da derinleşmesine sebebiyet verdi mi? Cevabımız evet ise, problem yok demektir. Ama ya hayır ise?</p>

    <p class="a--Paragraf_E">Sonra soruya geçildi. Soruyu değil de soruya verilen cevaptaki bir noktayı sizlerle paylaşmak istiyorum. Niçin soruyu söylemiyorum; bana göre umumi mânâda değerlendirilebilecek cevabın sorunun çizdiği çerçeveye sıkıştırılmasını istemiyorum. Zira usul ilminde yerine alan kaideye göre “Sebeb-i nüzûl veya vürûdun hususiyeti hükmün umumiliğine mani değildir.” “Sen söyle, soruyu da bilmek istiyoruz.” diye itiraz edebilirsiniz bu düşünceme. Haklı bir itiraz bu ama herkes için geçerli değil. Onun için soruyu söylemeyip dar bir alana sıkıştırılmaması gereken dediğim cevabın o bölümüne geçeceğim.</p>

    <p class="a--Paragraf_E">“Emanet” dedi Hocaefendi. Emanet deyince öyle zannediyorum ki yüzde doksanlara varan ölçülerde herkesin aklına sahibine geri iade edilmek üzere bir şahsa veya kuruma teslim edilen mal akla gelir. Enterensandır hıyanet ayrı bir kelime ve ayrı bir kavram olduğu hâlde emanet dendiğinde o da akla gelir. Çünkü emaneti hıyanet ile birlikte düşünürsek, üzerine bir de örnekler ilave edersek çok daha iyi anlaşılır.</p>

    <p class="a--Paragraf_E">Bu girişten emanetin bambaşka bir mânâda kullanıldığı sonucuna varmış olabilirsiniz. Doğru, Hocaefendi ayrı bir mânâda kullandı emaneti ve dedi ki: “<span class="italik_E" xml:lang="tr-TR">İslam Dini bize bir emanettir. Hiç kimsenin tek başına sahip çıkamayacağı, benim diyemeyeceği, Hz. Âdem’den bugüne peygamberinden sıradan müminlere varıncaya kadar herkesin hakkı olan bir büyük emanet hem de. Öyleyse o emaneti muhafaza etme ve gelecek nesillere teslim etme zorundayız.</span>”</p>

    <p class="a--Paragraf_E">Sonra döndü bu konuda dikkat edilmesi gerekli bir hususa özellikle vurgu yaparak dedi ki: “<span class="italik_E" xml:lang="tr-TR">Etrafınızda binlerce sizi düşman bilen küffâr ve hüssâd var. Kur’ân</span><span class="italik_E" xml:lang="tr-TR">’ın tabiriyle hain gözler var. Sizlere kötülük yapmak için fırsat kolluyorlar bunlar. Öyleyse mebdeden müntehaya her şeyi çok iyi planlamalı ve ona göre adım atmalı. Aksi hâlde…</span>”</p>

    <p class="a--Paragraf_E">Yani siz plan, proje bağlamında size düşeni yapmaz, etrafınızda var olan bu düşmanları ve düşmanlıkları hesaba katmadan, herkesi kendiniz gibi bilerek yürümeye durursanız; gelirler gülyabâniler gibi önünüzü keserler. Şaşırmayın! Varlığınıza dahi tahammül edemeyen ve bunu umuma açık yerlerde üstü kapalı, umuma kapalı yerlerde ise üstü açık bir şekilde ifade eden insanlardan ne bekliyordunuz ki? Bu ara fasıldan sonra yeniden “aksi hâlde” deyip devam edeyim. “Aksi hâlde, emanete hıyanet etmiş olursunuz.” Anlaşılan o ki başını önüne eğip ya da at gözlüğü takıp ilerleme değil, etrafı kol-kolaçan etme, çevrenin düşünce ve hissiyatlarını kontrol etme öncelikli şart.</p>

    <p class="a--Paragraf_E">İkinci bir şey daha, dedi Hocaefendi emaneti koruma adına. “<span class="italik_E" xml:lang="tr-TR">Deryada damla olan amelinizle yapılanlara sahip çıkmayın. Meseleyi kendinize bağlamayın. ‘Ben yaptım, ben tuttum, ben buldum, ben olmasaydım’ demeyin. Eğer meseleyi kendinize bağlar, ben merkezli götürürseniz; yine ihanet etmiş olursunuz.</span>”</p>

    <p class="a--Paragraf_E">Sonra ses tonunu sertleştirdi ve salonda alınan nefeslere dahi hâkim bir edayla: “<span class="italik_E" xml:lang="tr-TR">Meselenin popülizme tahammülü yoktur. Dinin muhafazası, peygamber mesleğidir. Öyleyse tıpkı peygamberler gibi fevkalade hacalet, fevkalade tevazu içinde ‘Ben yokum.’ demesini bilmelidir insan. Hatta “Eğer benim varlığım bu emanetin muhafazasına ve gelecek nesillere intikaline zarar verecekse, ‘Canımı hemen al Allahım!’ demeli, bunu diyecek kadar mert olmalıdır. Ama varlığı bir arpa boyu emanetin korunmasına destek verecekse o zaman da ‘Yaşat Allahım, beni!’ demelidir.</span>”</p>

    <p class="a--Paragraf_E">Bu sözlerden sonra ses tonunu indirdi ve sözlerini şöyle tamamladı: “<span class="italik_E" xml:lang="tr-TR">İmana vabestedir bu. Ben, ben, ben diyenlerin bu meselede yapacakları hiçbir şey yoktur. Bugün gürül gürül aksa bile yarın biter böyleleri. Çünkü bu meslek nefy esası üzerine kuruludur. Yok, yok olmalı ki var olsun.</span>”</p>

    <p class="a--Paragraf_E">Aynı çerçevede üçüncü bir teklifi daha oldu Hocaefendi’nin. İstişare, şura, meşveret. “Zaten temel bir mesele bu.” diyebilirsiniz. Haklısınız. Ben onu değil de istişareye getirdiği açılımı sizlerle paylaşmak istiyorum. Dedi ki: “<span class="italik_E" xml:lang="tr-TR">İstişare icmâ hasıl eder. İcmâ hasıl olmazsa egolar devreye girer ve karşınıza egosantrik insanlar çıkar.</span>”</p>

    <p class="a--Paragraf_E">Kısa bir izahla bitireyim: Egoist; bencil, hodbin, kendi çıkarından başkasını düşünmeyen ve bu uğurda herkesi ve her şeyi feda edebilen insan demektir. Egosantrik ise; psikolojik bir özelliktir ve her türlü hâdiseyi kendisi ile ilişkilendiren, her şeyin merkezine hep kendisini koyan ve kendisini gören insandır. Dikkat ederseniz Hocaefendi egoist demiyor, egosantrik diyor. Farkı fark edin lütfen.</p>

    <p class="a--Paragraf_E">Sözü tekrar başa alıyorum. “<span class="italik_E" xml:lang="tr-TR">Bilinmesi gerekli şeylerin başında O gelir.</span>” demişti ya, işte oraya. O cümlelerini Hocaefendi bir dua ile bitirmişti, onu sona sakladım. “<span class="italik_E" xml:lang="tr-TR">Allah, bize kendisini nasıl bilmemiz gerekiyorsa öyle bildirsin.</span>” Sanırım problemlerin başı da, çözümün kendisi de bu dua cümlesinde yatıyor. Biz hakkıyla Allah’ı bilsek, bilinmesi gerekli şekliyle O’nu tanısak, ne egoist oluruz, ne de egosantrik.</p>
  </div>
</body>
</html>
