<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_4">DÖRT<br class="chapter"/>
				  <br class="chapter"/>
			    Tohumlar Ekildi</h1>
<p class="normal"> </p>
				<p class="normal">“<span class="ideitalik">Jade Sabre</span> yörüngeye girdi,” diyerek bilgi verdi Shok Tinoktin, Nom Anor’a o gece. “Leia Organa Solo, kızı ve Mara Jade Skywalker ile birlikte gemide.”</p>
				<p class="normal">“Ve bir Noghri,” diye ekledi Nom Anor. “Leia Solo’nun yanında her zaman en az bir Noghri olur.”</p>
				<p class="normal">“Noghriler değerli rakiplerdir,” dedi Tinoktin. “Ama diğerlerinden daha çok çekiniyorum. Siz de çekinmelisiniz.”</p>
				<p class="normal">Nom Anor dönüp başını kaldırarak adama baktı, burada kimin patron kimin yardımcı olduğunu hatırlatmak istemişti. Shok Tinoktin olduğu yerde kaldı, sanki yüzünden kan çekilmişti. Bu bakıştan yeterince, hatta ölümün kendisinden bile daha fazla, korkmasına yetecek bir süre Nom Anor’un yanında kalmıştı. </p>
				<p class="normal">“Onlar Jedi,” diye kekeledi, durumu toparlamaya çalışıyor, Nom Anor’un kendisine duyduğu güvende en ufak bir sarsılma olmamasını garanti altına almak istiyordu. Nom Anor hakkında şüpheli ifadelerde bulunmanın ne ölümcül bir hata olduğu daha önceki birkaç kişi sayesinde ispat edilmişti. </p>
				<p class="normal">“Leia tam bir Jedi değil, en azından bana söylendiği kadarıyla henüz Jedi güçlerini kucaklamamış,” dedi Nom Anor sırıtarak, Shok bunu duyunca biraz rahat nefes aldı. “Kızının da Jedi olduğu ispat edilmiş değil.”</p>
				<p class="normal">“Fakat Mara Jade en güçlü Jedi Şövalyeleri’nden biri olarak kabul ediliyor,” dedi Shok Tinoktin.</p>
				<p class="normal">“Mara Jade şu an kendi sorunlarıyla meşgul,” diye hatırlattı Nom Anor.</p>
				<p class="normal">Bu Shok Tinoktin’i rahatlatmamıştı; aslında kendisine Mara’nın hastalığının hatırlatılması onun Nom Anor’u görmesine izin verilmesi konusundaki endişelerini daha da artırmıştı. </p>
				<p class="normal">“Çoktan ölmüş olacak,” demeye cüret etti.</p>
				<p class="normal">Nom Anor tekrar gülümsedi ve başını kaşıdı. Ooglith masquer’ini uzun zamandır takıyordu ve artık bu şeyi üzerinden çıkarmak için sabırsızlanmaya başlamıştı. Ama buna zamanı yoktu ve işin aslı güvenilir yalakası Tinoktin’in bile onun gerçek ve şekilsiz suratını, Nom Anor’un, Yuuzhan Vong arasında Vekil mevkisine yükseltilerek ödüllendirildiği sadakat gösterisinin bir yansıması olan, garip gözünü ve Praetorite Vong işgal kuvvetinin öncü keşifçisini görmesini istemiyordu. </p>
				<p class="normal">Bir gözünü yanan bir sopanın sivri ucuyla çıkarmıştı. Tabii ki yüzündeki bu boşluğu başka bir organik icatla doldurmaktan geri kalmamıştı, bir plaeryin bol, normal bir Yuuzhan Vong gözüne çok benzeyen bir canlı, ama o aslında bir göz değil de bir ağızdı ve taşıyıcısının emriyle, Nom Anor’un basit bir göz kırpmasıyla, on metre mesafeye kadar isabetli şekilde zehir damlaları püskürtebiliyordu. </p>
				<p class="normal">“Mara Jade’in sporlara gösterdiği direnç beni çok etkiledi,” diye itiraf etti.</p>
				<p class="normal">“Onu üzerindeki denediğiniz diğer kişiler ya hemen ya da birkaç hafta içerisinde öldü,” dedi Shok Tinoktin. “Çoğu sadece birkaç günde.”</p>
				<p class="normal">Nom Anor başını salladı. Coomb-spor formülü ne kadar etkili olduğunu ispat etmişti, kurbanının moleküler yapısını bozarak kısa süre içinde korkunç bir ölüme neden oluyordu. Keşke basit bir zehirden gerçek bir hastalığa geçişin daha uygun bir yolunu bulabilseydi, böylece sporlar kendi kendine çoğalacak ve kendi başlarına yayılarak çok daha fazla kişiyi etkileri altına alacaklardı. </p>
				<p class="normal">Nom Anor iç çekti ve tekrar başını kaşıdı. Sporlar –coomb, brollup, tegnest ve bir düzine kadar diğeri– sadece birer hobiydiler, süper canlılar olan Jedi Şövalyeleri’ni kolayca öldürmek için uygun metotlar arayan birisinin resmi görevinin bir parçası. Ayrıca bu tür bir simya çalışması eğer başarılı olursa Nom Anor’un baş prefect makamına yükselmesinde de kritik rolü üstlenebilirdi. Fakat şu tarihe kadar gösterdiği tüm çaba ve denemeler anlaşılan başarısız olmuştu, Mara Jade Skywalker bir şekilde sporları yenmeyi başarmıştı ya da onların ilerlemesini engelleyebiliyordu. </p>
				<p class="normal">“Shlecho newt’in var mı?” diye sordu.</p>
				<p class="normal">Shok Tinoktin başını salladı ve elini cebine uzatıp küçük kahverengi-turuncu bir kertenkele çıkardı. </p>
				<p class="normal">“Mara Jade’in ağzının yakınına varmasını sağla,” dedi Nom Anor ve kesin talimatı daha önce birkaç kez daha duymuş olan Shok Tinoktin de başını salladı. Nom Anor’un öldürücü karışımında kullandığı coomb sporları shlecho newt’lerin en sevdiği yiyeceklerdi ve eğer Mara Jade’in nefesinde sporların bir izi varsa bu küçük canlının onu tespit edeceğine hiç şüphe yoktu.</p>
				<p class="normal">“Onlara içeriye kadar refakat edeceğim,” dedi Shok Tinoktin ve Nom Anor’un başını sallayarak onaylamasının ardından topukları üzerinde döndü ve odadan çıktı.</p>
				<p class="normal">Nom Anor koltuğunda arkaya yaslandı, yaklaşan görüşmeyi ve bunun kendisine sağlayacağı imkânları düşündü. Osiran’daki Rhommamool düşmanlarının Leia’nın Nom Anor’la yapacağı buluşmanın onun prestijini ve buna bağlı olarak da gücünü artıracağından korkmaları ona gülünç geliyordu. Aslında şu anda bu tür bir prestij elde etmek Nom Anor’un umurunda bile değildi. Aslında o tam tersini düşünüyordu. Zayıf Rhommamool halkını, ya da karıştırmak istediği herhangi bir gezegendeki halkı, kontrol etmesini sağlayacak tüm duygusal ağırlık ve etkiye sahipti ama yakın çevresinin haricinde Nom Anor’un tanınmak gibi bir isteği yoktu.</p>
				<p class="normal">Şimdilik.</p>
				<p class="normal">Nom Anor’un bu buluşmayı dört gözle beklemesinin asıl nedeni Mara Jade’e bulaştırdığı enfeksiyonun etkilerini yakından görebilmekti, böylece genel olarak, gelecek olaylarda önemli bir rol üstlenecek olan, Jedi’lar hakkında ve Leia Solo ve hatta Luke Skywalker ve Mara Jade’e erişebilmesi için zayıf da olsa bir bağlantı olarak kullanabileceği Jaina hakkında daha fazla bilgi edinebilecekti. Buradaki görevlerinden biri de buydu, bu tehlikeli rakipleri tanımak ve onları mümkün olduğunca zayıf düşürmek. Osarian-Rhommamool çatışması gibi bazı olaylarla da Nom Anor insanlar ve müttefikleri arasındaki gerginliği tırmandıracak, böylece kendi lisanında söylendiği şekilde <span class="ideitalik">bruk tukken nom canbin-tu </span>yani “düşman kalesinin menteşelerini zayıflatmış” olacaktı. Nihayetinde aynı şeyi yapmakla meşgul başka ajanlar da vardı ama Nom Anor’a göre bu yapılanlar Yuuzhan Vong’un asıl planında önemli bir yer işgal etmiyordu. Bu insanlar ve onların zavallı müttefiklerinin zaten doğaları gereği kendi sorunlarıyla boğuşup durduklarını biliyordu. Bir yapı ya da düzen bilinçleri yoktu, kendi halkının hayran olduğu hiyerarşik yapısı ve idare sistemi gibi. Siyasi rakiplere karşı yürütülen yalanlarla dolu pek çok kampanyaya şahit olmuştu, hatta bir tanesinde Leia Organa Solo ihanetle suçlanmıştı. Çok sayıda dünyadaki darbe girişimlerini ve sözde yetkililerin iş birliği içinde oldukları çoğu yasa dışı iş çevreleri sayesinde bu durumdan nasıl menfaat sağladıklarını görmüştü. Bu sapkınların kanuna hiç saygısı yoktu ve ona sorgusuz itaat edilmesi gerektiğinin bilincinde değildiler. </p>
				<p class="normal">Bu durum disiplinli Praetorite Vong için hem her şeyi kolaylaştıracak hem de daha meşru hale getirecekti. </p>
				<p class="normal">Nom Anor çok sayıdaki güvenlik kameralarından birinden Shok Tinoktin’in yanında Redhaven’in eski belediye başkanı ve Nom Anor’un şu anki bağımsız senatosunun üyesi Tamaktis Breetha, Leia, Jaina ve Mara ile dönmekte olduğunu gördü. Diğer ikisini de fark etmişti: altın renkli bir droid –tesise droidlerin girmesine izin verdiği için Shok Tinoktin’i cezalandırması gerekecekti! – ve sanki diğerlerinin arkasından süzülüyormuş gibi gelen ve hayaleti andıran gri bir canlı, Leia’nın hemen arkasında ve sanki onun gölgesinin bir bölümü gibiydi. Nom Anor onun Noghri muhafız olduğunu biliyordu. Onlara bakarken başını salladı ve o canlıya dikkat etmesi gerektiğini aklının bir köşesine yazdı. Çoğu açıdan Nom Anor tehlikeli savaşçılar olan Noghrilere insanlardan ve hatta Jedi’lardan bile daha çok saygı duyuyordu. </p>
				<p class="normal">Ardından gözü Mara’ya takıldı, her hareketini inceledi, bir sorun belirtisi görmeye çalıştı, savaşmakta olduğu enfeksiyona dair bir alamet. Shok Tinoktin’in sclecho newt’ünün omzunda olduğunu görebiliyordu, Mara’yı süzüyordu, gözlerini ona dikmişti ve dilini yalıyordu ve kafası donuk kızıl renge bürünmüştü, bu heyecanlandığının açık işaretiydi. </p>
				<p class="normal">Demek ki coomb sporları hâlâ kadına saldırmaya devam ediyorlardı ve Nom Anor’un, Mara’ya duyduğu saygı bir kat daha arttı. </p>
				<p class="normal">Dolabına gitti, büyük siyah pelerinini çıkardı ve omuzlarının üzerine attı, kukuletasıyla başını örttü, sonra da zaten gizli olan yüzünü bir kez daha örtmek için siyah maskesini aldı. Bu onun halk içine çıktığında her zaman giydiği kıyafeti olsa da Nom Anor yine de bunları giyerken gülmeden edemedi. Misafirlerinin geçmişini biliyordu ve bu şekilde giyinen birinin görüntüsünün onları etkileyeceğinden emindi, özellikle de Leia’yı, çünkü Nom Anor’un kendisine bir zamanlar savaştığı düşmanını hatırlatmaması zayıf ihtimaldi. </p>
				<p class="normal">Dolabın içine gizlenmiş bir raftaki bir kutuda, Nom Anor diğer bulaşıcı ajanlarını taşıyordu, aklına, kısa süre için de olsa, bu fırsatı değerlendirerek diğer ikisine de enfeksiyon bulaştırmak geldi. Leia Organa Solo birden Mara Jade Skywalker’ın pençesinde olduğu aynı hastalığa yakalanırsa Yeni Cumhuriyet ne ağır bir darbe alırdı? Leia, Luke, Mara ve sürekli tehlike arz eden Han Solo, Jaina Solo da hastalanıp ölürse ne yaparlardı?</p>
				<p class="normal">Gerçekten güzel düşüncelerdi ama Nom Anor öldürücü bir hastalıkla onun arasında bir bağlantı kurulması riskini göze alamazdı. Aynı düşünceden yola çıkarak, Noghri’nin hayatta kalma yetenekleri ve Jedi’ların sezgisel güçleri dikkate alınırsa, Nom Anor, Leia ve diğerlerinin bu odaya girmesine izin vermenin büyük bir hata olacağının farkına vardı. Kapıya yürüyüp koridora çıktı, Shok Tinoktin grubu koridordaki bir köşeden döndürdüğü sırada o da yanlarına vardı.</p>
				<p class="normal">Mara’nın yüzündeki onu aniden tanımanın neden olduğu ifadeyi fark etti, kadının hemen diğer kadına dönerek onu kim olduğundan haberdar ettiğini anlayabiliyordu. Arkalarında Tamaktis Breetha başını eğerek olduğu yerde durdu.</p>
				<p class="normal">Nom Anor, Shok Tinoktin’e başıyla işaret edince adam hemen yoldan çekildi ve Nom Anor’la Leia karşı karşıya kaldılar.</p>
				<p class="normal">Kadın nefesini tutmuştu; Nom Anor onun yüzündeki korku ve şaşkınlık karışımı ifadeyi görebiliyordu. Tıpkı Darth Vader’a benziyordu!</p>
				<p class="normal">“Yeni Cumhuriyet Konseyi’nden selamlar getirdim,” dedi Leia resmi şekilde, çabucak konuya girmesi ve sesinin tonunun kontrollü olması Nom Anor’a bu kadının gücüyle ilgili az da olsa bir fikir vermişti. Saygı duyulacak birisiydi.</p>
				<p class="normal">“Sizden istenmediği halde müdahaleye kalkıştınız,” dedi karşılık olarak. Tamaktis Breetha nefesini tuttu, hatta Shok Tinoktin bile Nom Anor’un bu aceleci ve kaba tavrı karşısında şaşırmıştı.</p>
				<p class="normal">“Belirlendiği şekilde geldik,” dedi Leia. “Sanırım siz ve Borsk Fey’lya arasında yapılan bir anlaşma uyarınca.”</p>
				<p class="normal">“Bir elçinin gelmesini kabul etmiştim,” dedi Nom Anor. “Ne amaçla bilmiyorum. Rhommamool ve Osarian arasındaki ihtilafa siz nasıl bir çözüm sunabilirsiniz, Leia Organa Solo? Umutsuz bağımsızlık çığlıkları özgürlüğün en büyük erdem olduğunu söyleyen Yeni Cumhuriyet tarafından duymazdan gelinen Rhommamoollulara ne tür bir umut vaat edebilirsiniz?”</p>
				<p class="normal">“Belki de daha sakin bir yerde konuşsak daha iyi olur?” dedi Leia. Tamaktis Breetha aynı fikirdeymiş gibi göründü ama Nom Anor’un ters bir bakışıyla o fikri uçup gitti. </p>
				<p class="normal">“Gizleyecek neyin var ki?” diye sordu Nom Anor alaycı bir ifadeyle.</p>
				<p class="normal">“O zaman daha rahat bir yere geçelim,” diye ısrar etti kadın.</p>
				<p class="normal">“Bir sandalye sizi rahat ettirir mi?” diye sordu Nom Anor. “Fiziki olarak belki ama gerçeği daha rahat kabul etmenizi sağlayabilir mi?”</p>
				<p class="normal">Leia kuşkuyla ona baktı.</p>
				<p class="normal">“Çünkü size sunacağım tek şey budur,” diye devam etti Nom Anor. “Osarianlıların, Rhommamool halkı üzerinde hiçbir hakkı olmadığı gerçeği. Yeni Cumhuriyet’in zayıflığı ve başarısızlıklarıyla ilgili gerçek. Sahte kahramanlar, Jedi Şövalyeleri, gerçeği.”</p>
				<p class="normal">“Senin gerçeğin,” diyerek itiraz etti Mara ve Leia dönüp ona baktı.</p>
				<p class="normal">Sergilediği bu küçük gösterinin onlar üzerinde etkili olduğunu görmenin keyfiyle Nom Anor yüzündeki gülümsemeyi gizlemeye bile çalışmadı, gerçi kara maskesinden belli belirsiz görülüyordu.</p>
				<p class="normal">“Sadece bir gerçek var,” dedi sakin bir ses tonuyla. “Kişiler kulağa daha hoş gelen bir versiyonunu duyana kadar dinlemek istemezler.”</p>
				<p class="normal">“Müsaadenizle, Prenses Leia,” diye söze girdi C-3PO ve öne çıktı. “Onlara Jedi Şövalyeleri’nin tarihinde gösterebileceğimiz bolca...”</p>
				<p class="normal">“Sessizlik!” diye gürledi Nom Anor droide ve güçlü varlık gözle görülür şekilde sarsıldı, sanki kendisi de titremekte olan C-3PO’nun bu densizliği yüzünden patlayacak hale gelmiş gibiydi. </p>
				<p class="normal">“Osarian ve Rhommamool arasındaki mevzuyu tartışacak mıyız?” diye sordu Leia, sesinin tonu diplomatik ve teskin ediciydi. Konuşurken bir yandan da hafifçe C-3PO’yu geriye itti ve Jaina’ya droidi alıp sessiz tutması için işaret etti. </p>
				<p class="normal">“Bizim zaten bunu yaptığımızı zannediyordum,” dedi Nom Anor kendinden emin bir ifadeyle, Leia bir kez daha kendisine döndükten sonra.</p>
				<p class="normal">“Bu görüşme değil,” diye cevap verdi Leia, “koridorda ahkâm kesmek.”</p>
				<p class="normal">“Borsk Fey’lya bunu bile hak etmiyor,” diye cevap verdi Nom Anor. “Sizce de öyle değil mi, eski Konsey üyesi Solo?”</p>
				<p class="normal">“Bu Borsk Fey’lya ile ilgili bir mesele değil,” diyerek tersledi Leia, sakin olmaya çalışıyordu ama Nom Anor sinirlerinin bozulmaya başladığını hissedebiliyordu. “Bu iki dünyanın kaderiyle ilgili.”</p>
				<p class="normal">“İkiyüzlü Yeni Cumhuriyet’ten hiçbir şey beklemeyen iki dünya,” diye ekledi Nom Anor. “Sürekli barış ve refahtan bahseden Yeni Cumhuriyet, barış demek alt sınıfların servet ve güç elde edecek imkânları olmaması, refah demek ise Yeni Cumhuriyet’in seçkin dostlarının rahat şekilde yaşamasıdır.”</p>
				<p class="normal">Leia başını iki yana salladı ve anlaşılmaz bir şeyler mırıldandı. </p>
				<p class="normal">“Muharebe kruvazörünüze Osarian’ın Rhommamool’a saldırı imkânlarını yok etmesini emredin,” dedi Nom Anor tüm ciddiyetiyle. “Füze rampalarını vurun, avcılarını düşürün ve tekrar saldırı silahları yapmalarını yasaklayın.”</p>
				<p class="normal">Leia ters ters ona baktı, Nom Anor onun yüzündeki ifadeden mevcut durumun verdiği sıkıntıdan ziyade geçmişten beri süregelen düşmanlıkların ağırlığından bunaldığını hissetti. </p>
				<p class="normal">“Onlar bizi rahat bıraktıklarında çatışma da kendiliğinden sona erecek,” diye devam etti Nom Anor. “Barış hüküm sürecek. Ve refah da.” Durdu ve bir elini siyah maskeli yüzüne kadar kaldırdı ve düşünceli bir edaya büründü. “Ah, evet, refah gelecek, ama Rhommamool’un refahı olacak bu, Osarian’ın değil, Cumhuriyet’in seçkin gözdesinin değil.”</p>
				<p class="normal">“Dediklerine sen inanıyor musun?” diye cevap verdi Leia soğuk şekilde.</p>
				<p class="normal">“İnanmak mı?” diye sordu Nom Anor, alaycı bir ifadeyle. “Durumun ne güzel bir ifadesi. Redhaven’in sokaklarına çıkın ve istediğinize sorun.”</p>
				<p class="normal">“Eğer Rhommamool halkını düşünüyorsan oturup şu başlamak üzere olan savaşla ilgili müzakere edelim,” dedi Leia aniden. </p>
				<p class="normal">“Yaptığımızın bu olduğunu zannediyordum,” dedi Nom Anor.</p>
				<p class="normal">Leia bir kez daha ona kuşkuyla baktı.</p>
				<p class="normal">“Nasıl durduracağını sana söyledim,” diye devam etti Nom Anor. “Terör silahının komutanına yapacağın tek bir çağrı...”</p>
				<p class="normal">Leia, Mara ve Jaina’ya baktı ve başını iki yana salladı. </p>
				<p class="normal">“Beklediğin bu değil miydi?” dedi Nom Anor dalga geçer gibi. “Ama senin ya da Yeni Cumhuriyet’in hak ettiğinden çok daha fazla. Anlaşılan durum gayet açık, size uçan kutunuza geri dönmenizi ve Rhommamool’dan çekip gitmenizi öneriyorum. Sizin ahmaklığınız yüzünden ne yazık ki sabrım tükenmek üzere.”</p>
				<p class="normal">Leia sert bir ifadeyle ona uzunca bir süre baktı, sonra da geri dönüp hızla uzaklaştı, Jaina ve Mara da peşindeydi. Bolphur da döndü ama cevaben o da kendisine sırıtacak olan Nom Anor’a bakıp uzun ve tehditkâr bir şekilde sırıttıktan sonra. </p>
				<p class="normal">C-3PO da gitmek için döndü, Nom Anor’un bakışlarını görünce bir an için olduğu yerde kalakaldı, belki de şu ana kadar gördüğü en soğuk bakışlardı bunlar. </p>
				<p class="normal">“Özür dilerim, efendim, acaba bir sorun mu var?” dedi droid temkinli şekilde. </p>
				<p class="normal">“Kolayca ortadan kaldırabileceğim bir tane,” diye cevap verdi Nom Anor asık bir yüzle, tehditkâr bir edayla bir adım öne çıktı.</p>
				<p class="normal">“Sizi rahatsız edecek bir şey mi yaptım?” diye sordu droid kibarca, ama korkudan titriyordu.</p>
				<p class="normal">“Varlığın beni rahatsız etmeye yetiyor!” diye gürledi Nom Anor ve yeterince duymuş olan C-3PO hemen döndü ve arkasından seslenerek Prenses Leia’nın peşinden gitmeye başladı.</p>
				<p class="normal">“Böyle bir görüşme beklemiyordum,” demeye cüret etti Tamaktis Breetha, Nom Anor’un yanına doğru yürüdü. </p>
				<p class="normal">“Ben de öyle,” dedi Nom Anor. “Sıkıcı bir görüşme olacağını düşünmüştüm ama hayli eğlenceli geçti.” Eski belediye başkanına baktı ve yüz ifadesindeki şüpheyi gördü. </p>
				<p class="normal">“Söyle aklından geçeni,” dedi Nom Anor. “Soruların beni daha güçlü kılar.”</p>
				<p class="normal">“Rhommamool’un aslında Yeni Cumhuriyet’in yardımına ihtiyacı var,” dedi Tamaktis Breetha bir süre bekledikten sonra. </p>
				<p class="normal">Nom Anor gülümsedi. Adam anlamamıştı. Bu Rhommamool’la ilgili bir konu değildi –Nom Anor buradan gitse ve ardından da Osarian’ın bu gezegeni ortadan kaldırdığını duysa umurunda bile olmazdı. Tabii ki böyle bir açıklamada bulunması söz konusu değildi. </p>
				<p class="normal">“Bizim davamız bir çift gezegen arasındaki çatışmadan öte bir şey,” dedi Tamaktis’e. “Yeni Cumhuriyet’in vatandaşlarının temel özgürlükleri ve her yerde sömürülen kitlelerin hak ettiği adaletle ilgili. Bu gerçek ortaya çıktığında Rhommamool, Osarian’ın hırsız yöneticilerini ortadan kaldırmasına yardım edecek müttefiklerini bulacaktır.”</p>
				<p class="normal">Eski belediye başkanı, Nom Anor konuşurken omuzlarını dikleştirdi, dava kelimesini duyduğundan göğsü kabarmıştı –büyük ama uygulanamaz davaları. “Misafirlerimiz apar topar gidiyor anlaşılan,” dedi ve Nom Anor kendisine işaret ettikten sonra da hafifçe başını öne eğerek yanından uzaklaştı.</p>
				<p class="normal">Nom Anor, Shok Tinoktin’in yanına gitti ve hâlâ heyecanı dinmemiş olan shlecho newt’in başını okşadı. </p>
				<p class="normal">“Nefesindeki coomb sporu kokusu güçlüydü,” dedi Shok Tinoktin. </p>
				<p class="normal">“Ama kendisi o kadar güçlü değildi,” diye ekledi Nom Anor. “Yürüyüşünden ve duruşundan anladım.” Vekil kendisinden fazlasıyla memnun şekilde odasına doğru gitmeye başladı, Shok Tinoktin de peşindeydi. </p>
				<p class="normal">“Geri dönüş yollarında meydandan geçmelerini sağlayın,” dedi Nom Anor, o an birden aklına gelen bir fikirle. “Kararlılığımızı görmelerini istiyorum.”</p>
				<p class="normal">Shok Tinoktin başını eğdi ve dönüp uzaklaştı.</p>
				<p class="normal">Nom Anor odasına girdi. Dolabına sakladığı iki villip’e gidecekti ama fikrini değiştirdi ve onun yerine pencereye gitti, güneş gözden kaybolurken ortaya çıkmaya başlayan yıldızlara baktı. Acaba temas sağladılar mı, diye düşündü. Yammosk kontrol üssünü kurdu mu? </p>
				<p class="normal">“Darth Vader’a benziyor...” diye söze girecekti Jaina.</p>
				<p class="normal">“Adını ağzına bile alma,” diye kesti sözünü Leia, ses tonu itiraza yer bırakmamıştı. “Bize ayak uydur, Threepio,” dedi istediğinden daha sert çıkan sesiyle, droid bir köşeden son sürat dönüp uzaklaşırken az kalsın aniden karşısına çıkan ve büyük bir göğüs kafesine benzeyen metal kirişlere bindiriyordu. “Ve kaybolmamaya çalış.”</p>
				<p class="normal">“Asla olmaz, Prenses Leia,” dedi C-3PO, her zamanki gibi samimiydi ve Leia’nın yanına gelip ondan bir daha ayrılmadı. </p>
				<p class="normal">Labirenti andıran koridorlar, merdivenler ve büyük kapılardan geçtiler ve buranın ne kadar iyi savunulan bir yer olduğunu anladılar, resmi bir binadan çok bir sığınağa benziyordu. Çıktıkları merdiven sayısına bakılırsa da Nom Anor’un odası yerin bayağı bir altındaydı, aşağıya inerken bunun farkına varmamışlardı, bu sefer daha dolambaçlı ve eğimli oldukları neredeyse fark edilmeyen koridorlardan yollarına devam etmişlerdi. </p>
				<p class="normal"><span class="ideitalik">Jade Sabre’a</span> sorunsuz vardılar, mekiğin rampasında bekleyen muhafızlar onları görünce yana çekildi. </p>
				<p class="normal">“Keşke görüşme daha iyi gitseydi,” dedi Tamaktis Leia’ya, Jaina, Mara ve C-3PO yolculuk hazırlıklarına başlamak için gemiye bindikten sonra. </p>
				<p class="normal">“Belki de bunu Nom Anor’a söylemelisin,” diye cevap verdi Leia ve nezaket sahibi yaşlı adam başını eğerek selam verdi. </p>
				<p class="normal">“Osarian’ın on yıllardır bize köle kolonisi gibi davrandığını anlamalısınız?” diye söze girdi Tamaktis.</p>
				<p class="normal">“Tarihi ve mevcut durumu biliyorum,” dedi Leia. “Sizin uzlaşma bilmez lideriniz durumu kolaylaştırmıyor.”</p>
				<p class="normal">İkna olmadığı belli olan Tamaktis cevap vermedi. </p>
				<p class="normal">Leia başını iki yana salladı ve gemiye yöneldi, Bolphur da hemen arkasındaydı, Noghri gözlerini bir an için bile Tamaktis ve iki muhafızından ayırmamıştı. </p>
				<p class="normal">“Rota değişikliği yapmamız gerekecek,” dedi Mara, Leia köprüde yanlarına gelir gelmez, Jaina’nın arkasındaki her zamanki koltuğuna oturdu.</p>
				<p class="normal">“Şehrin üzerinden alçaktan uçmamızı istiyorlar, sonra da batı yönünde uzaklaşacağız,” dedi Jaina. </p>
				<p class="normal">“Bir tuzak mı?” diye sordu Leia.</p>
				<p class="normal">“Ne anlamı var ki?” dedi Mara. “Biz Nom Anor’un yanındayken mekiği ve tesisin içindeyken de bizi kolayca ele geçirebilirlerdi.”</p>
				<p class="normal">“Tabii kaza gibi görünmesini istiyorlarsa işler değişir,” dedi Jaina.</p>
				<p class="normal">Leia onaylayarak aynı endişeyi paylaştığını gösterdi. </p>
				<p class="normal">“Havalandıktan sonra bizi vurup indirecek bir şeye sahip değiller,” dedi Mara emin şekilde.</p>
				<p class="normal">“Tabii bildiğimiz kadarıyla,” dedi Leia ve bu gerçeğin karşısında Mara duraksadı.</p>
				<p class="normal">“<span class="ideitalik">Mediator’dan</span> eskort istemeliyiz,” dedi Jaina.</p>
				<p class="normal">Leia başını iki yana salladı. “Sadece rotayı takip et,” dedi. “En ufak bir sorunda son sürat buradan uzaklaşmaya da hazır ol.”</p>
				<p class="normal">Bolphur’un koridorda iç çektiğini duymuşlardı, anlaşılan alınan karardan hoşnut değildi. </p>
				<p class="normal">“Belki senin Noghri de Nom Anor’un, Darth Vader’a ne kadar benzediğini fark etmiştir,” dedi Mara ortamın gerginliğini kıran bir gülümsemeyle. </p>
				<p class="normal">Fakat Leia bu korkunç düşünceyle belirgin şekilde ürperdi.</p>
				<p class="normal"><span class="ideitalik">Jade Sabre</span> yerden yükseldi ve yer kontrolün kendilerine bildirdiği gibi şehrin üzerinde süzülmeye başladı, binaların çatılarının hemen üzerinden gidiyordu. Biraz sonra, büyük ateşlerin yakıldığı kutlamaların tam gaz devam ettiği Redhaven görüşe girince, Leia bu rota değişikliğinin nedenini anladı.</p>
				<p class="normal">“Bu da ne?” diye sordu Jaina, aşağıdaki büyük çukuru işaret ederek ve en az onun kadar merak eden Mara da <span class="ideitalik">Jade Sabre’ın</span> irtifasını düşürdü. </p>
				<p class="normal">Çukurun gerçekte ne için olduğu anlaşılıp perişan haldeki bazıları hâlâ hareket edip kıvılcımlar saçan ve en ufak hareketleri bile çukurun etrafını sarmış olan kalabalığın taş yağmuruyla karşılanan drodileri gördüklerinde, C-3PO çığlık atarken üç kadının da yüzü asıldı. </p>
				<p class="normal">“Barbarlık!” diye bağırdı C-3PO. “İnsanlık dışı!”</p>
				<p class="normal">“Gidelim buradan,” dedi yüzünü buruşturan Leia ama Mara çoktan <span class="ideitalik">Jade Sabre’ın</span> burnunu çevirip motorlara da tam güç vermişti bile, ikiz motorun kükremesiyle meydandaki fanatiklerin çoğu panik içinde saklanacak bir yer aramaya başladı. Telsizden bir protesto yükseldi ama Mara hemen telsizi kapattı.</p>
				<p class="normal">“Evet,” dedi iyice uzaklaşmalarının ardından, “Seni Nom Anor’a karşı uyarmıştım. Hâlâ abarttığımı düşünüyor musun?”</p>
				<p class="normal">“Hayatımda bu kadar sinir bozucu birisiyle karşılaşmadım,” dedi aynı fikirde olan Leia.</p>
				<p class="normal">“Ve bir kez daha Güç’te onunla ilgili hiçbir şey sezemedim,” diye ekledi Mara. “Hiçbir şey. Sadece bir tepki alabilmek için sessizce ona çağrıda bile bulundum ama kesinlikle tepki vermedi –duyduğundan bile emin değilim– beni tümüyle görmezden geldiğinden hakkında bir şey öğrenmem de mümkün olmuyor.”</p>
				<p class="normal">“Bende de durum aynı,” dedi Jaina. “Sanki Güç’ten tümüyle yoksun gibi. Shok Tinoktin’in varlığını da sezemedim.”</p>
				<p class="normal">Mara başını salladı. “Fakat Nom Anor’un söylediklerinde en ufak bir blöf belirtisi de göremedim,” dedi. “Bizi buraya sırf gösteriş yapmak için çağırdığı belli ve Osarianlar baskıyı artırsa bile bu adamın müzakereye yanaşacağını hiç zannetmiyorum.”</p>
				<p class="normal">Leia ayağa kalktı ve gözlerini ovuşturdu, bezgin bir şekilde başını iki yana salladı ve çaresizce nefes verdi. “Sana hayranım,” dedi Mara’ya. “Gerçekten. Onunla bir kez karşılaştığın halde tekrar karşılaşmayı göze aldın. Benden çok daha cesursun.”</p>
				<p class="normal">Luke ve Jacen <span class="ideitalik">Millenium Falcon’u</span> bıraktıkları yerde buldular, Hangar 3733, ve hangardan gelen seslere bakılırsa, metal anahtarların sesleri, turbo iticilerin vınlamaları ve mırıltı şeklinde yükselen küfürler, Han ve Chewie hâlâ bu şeyi tamir etmenin bir yolunu bulamamıştı. </p>
				<p class="normal">Coruscant yolunda Han kontrolleri Mara’nın sürekli olarak Jaina’nın <span class="ideitalik">Jade Sabre’ı</span> kullanmasına izin vermesini kıskanan, on beş yaşındaki, Anakin’e devretti, o da tahmin edilebileceği gibi hemen birkaç anlamsız manevra yapmaya koyuldu. <span class="ideitalik">Millenium Falcon</span> bir uzay gemisinden çok bir hurda yığınına benzediği halde hem çok çevikti hem de zannedildiğinden çok daha güçlüydü. <span class="ideitalik">Falcon</span>, Anakin’in kendisinden istediği her manevranın altından kalkacak çevikliğe sahipti –süredurum kompansatörleri yüzde 2’ye ayarlanmış olsa da içindekiler az daha G etkisi yüzünden bayılacaklardı– ama anlaşılan çocuk bu sefer şansını ve gemiyi fazla zorlamıştı. Han kontrolleri tekrar ele alıp inişe kadar yolculuğa kendisi devam etse de <span class="ideitalik">Falcon’un</span> durumu hiç de iç açıcı değildi, bir motor ve ne zaman çalışacakları belli olmayan birkaç kaldırıcı. Şu anda, güvenle yere indikten sonra bile, kaldırıcılardan biri bir çalışıp bir duruyor ve geminin olduğu yerde aşağı yukarı sallanmasına neden oluyordu. </p>
				<p class="normal"><span class="ideitalik">Falcon</span> tekrar zıpladığında Luke ve Jacen birbirlerine bakıp gülümsedi, bu sefer daha yüksekti ve neredeyse bir yanına yatacaktı, sonra hızla tekrar geri düştü ve zemine çarptı.</p>
				<p class="normal">“Weeow!” diye bir bağırtı yükseldi R2-D2’dan.</p>
				<p class="normal">“Chewie!” diye bağırdı Han, açık iniş rampasının üzerinden bir yerlerden, ardından bir çarpma sesi, birkaç küfür ve tangır tungur yuvarlanarak hangar zeminine düşen bir anahtar.</p>
				<p class="normal">Yağ ve terle kaplı olan Han aşağı indi, attığı her adımda söyleniyordu. Anahtarı almak için eğildi, durdu ve başını kaldırıp oğluna ve Luke’a baktı.</p>
				<p class="normal">“Gençler,” diye mırıldandı.</p>
				<p class="normal">“Şimdiye kadar tamir etmişsindir zannediyordum,” dedi Luke.</p>
				<p class="normal">“Yedi numaralı kaldırıcı hariç hepsi hazır,” diye cevap verdi Han. </p>
				<p class="normal">“Bir şey bu kaldırıcıya kısa devre yaptırmış. Kafasına göre çalışıyor, biz gücü kestiğimiz zaman bile. Artoo da rota bilgisayarına bağlandığı zaman çarpıldı.”</p>
				<p class="normal">Luke’un yüzüne bir gülümseme yayıldı. Han ve <span class="ideitalik">Falcon’u</span> ilk gördüğü zamandan beri hep bu gemiyle pilotunun arasında ma-nevi bir bağ olduğunu düşünmüştü. İkisi de hem alakasız yeteneklerin bir araya gelmesi gibiydiler hem de göründüklerinden çok daha dayanıklıydılar. Yine her ikisi de sürekli arıza çıkarmakta ve tamir esnasında da tüm mantığa meydan okumaktaydılar.</p>
				<p class="normal">“Şimdi dene!” diyen Anakin’in sesi duyuldu içeriden, ardından da bir Wookiee kükremesi.</p>
				<p class="normal"><span class="ideitalik">Falcon</span> titreyerek canlandı, kaldırıcıların sırayla testi başladı: bir-on, iki-dokuz, üç-sekiz, dört... yedi.</p>
				<p class="normal">Ve yedi düzgün şekilde çalıştı. </p>
				<p class="normal">“Bu çocukta iş var,” dedi Han ama daha lafını bitiremeden <span class="ideitalik">Falcon’un</span> içinde bir şey patladı ve iniş rampasından koyu bir duman göğe yükseldi, ardından da R2-D2’dan bir çığlık daha, “Weeow!”</p>
				<p class="normal">Chewie yeniden kükredi. </p>
				<p class="normal">“Fazla zorladın!” diye bağırdı Anakin, Wookiee’ye, Chewie’nin kükremesi biraz daha sertleşti, az sonra Anakin koşarak rampadan aşağı indi, ellerini savurarak dumanı yüzünden uzak tutmaya çalışıyordu, sanki henüz Tinuvian katran çukurundan çıkmış gibi yüzü kapkaraydı. </p>
				<p class="normal">Ters ters bakan babasının önüne gelip durdu.</p>
				<p class="normal">“Çok zorladı,” diye açıklamaya çalıştı durumu Anakin.</p>
				<p class="normal">“Sen çok zorladın,” diye cevap verdi Han, öfkesi artıyordu. </p>
				<p class="normal">“Demiştin ki...”</p>
				<p class="normal">“Uçurabilirsin demiştim,” diye kesti lafını Han, parmağını çocuğa doğrulttu. “Kız kardeşini alt etmeye çalışmaya kalk dememiştim sana, çünkü yapamayacağını sen de biliyorsun. Üstelik <span class="ideitalik">Falcon’u</span> landspeeder kullanır gibi kullanamazsın!”</p>
				<p class="normal">“Ama...” Anakin durdu ve destek olmaları ümidiyle dayısı ve kardeşine baktı, diğer ikisi artık gülmüyordu ama Han’ın söylediklerine karşı bir şey diyecek durumda da değildiler. </p>
				<p class="normal">Homurtuya benzeyen bir iç çekmeyle Anakin elini sallayıp tekrar iniş rampasına koştu.</p>
				<p class="normal">“Gençler!” diye bağırdı Han.</p>
				<p class="normal">Luke tekrar sırıtmaya başlamıştı, Han Solo’nun genç halini aynı durumda düşünmüştü çünkü, çevresindeki tüm yetişkinlerin “Gençler!” diye bağırdığını gözünün önüne getirebiliyordu. Anakin ve Han arasında pek çok farklılık vardı, oğlu ondan çok daha introspektifti. Fakat <span class="ideitalik">Falcon’u</span> uçurmak gibi diğer pek çok konuda Anakin Solo babasıyla aynı dizginlenemez ruha sahipti. Bu tür durumlarda Anakin’in, Han’a hem görünüş hem de huy olarak ne kadar benzediğini gören Luke hayrete düşerdi.</p>
				<p class="normal">Chewie, Anakin’in dönüşünü keyifsiz bir homurtuyla karşıladı. </p>
				<p class="normal">“Tamir edeceğiz,” diye cevap verdi çocuk, iç çekerek. “Aptal bir gemi sadece.”</p>
				<p class="normal">Daha son kelime ağzından çıkmamışken Anakin birden kendisini havada buldu, kafası <span class="ideitalik">Falcon’un</span> ana güç şebekesindeki kablo yığınına tehlikeli derecede yaklaşmıştı. Güçlü Wookiee onu rahatlıkla ve tek eliyle olduğu yerde tutarken diğer eliyle de Anakin’in kemerindeki ışın kılıcını çözdü.</p>
				<p class="normal">“Ne...” diye soracaktı Anakin ama Chewie ışın kılıcını ağzına getirip ısırırmış gibi bir hareket yapınca şaşkınlığı katlanarak artıp sadece bağırdı, “Hey!” </p>
				<p class="normal">Kılıcın kabzasından enerjiyi serbest bıraktığı zaman kafasının kopmasına neden olacak olması bir yana, Chewie’nin aynı zamanda kıymetli aletini çizmesi ya da hasar vermesi endişesi Anakin’de büyük huzursuzluğa neden olmuştu. Tekrar Chewie’ye bağırdı ve ışın kılıcına uzandı ama Wookiee dirseğiyle elini savuşturup ona ters ters baktı. </p>
				<p class="normal">“Tamam, anladım,” diye cevap verdi Anakin, başını öne eğmişti, Chewie kendisine ışın kılıcı onun için neyse <span class="ideitalik">Falcon’un </span>da kendisi için öyle olduğunu bu yolla göstermeyi tercih etmişti. “Anladım,” dedi tekrar.</p>
				<p class="normal">Chewie homurdandı, memnun görünüyordu.</p>
				<p class="normal">“Tamir edeceğiz!” diye tekrar etti Anakin.</p>
				<p class="normal">Luke bir süre daha Han’ın genç versiyonunun çevresindekilerin başına daha ne işler açabileceğini hayal etti. Han başını yana eğerek Luke’a baktı, yüzündeki ifadeden anlamış olmalıydı ki sırıttı. “Görüşmeniz nasıl gidiyor?”</p>
				<p class="normal">“Mükemmel,” dedi Luke alaycı şekilde. “Borsk Fey’lya ile yapılan bir görüşme başka nasıl gidebilir ki?”</p>
				<p class="normal">“Onların da kendi sorunları var,” dedi Han. “Borsk ve dostları galaksiyi idare etmenin zannettikleri kadar kolay olmadığını anlamaya başladılar.”</p>
				<p class="normal">“Aradıkları günah keçisini de buldular,” dedi Luke.</p>
				<p class="normal">“Neymiş?” diye sordu Han.</p>
				<p class="normal">“Outer Rim’deki bir sorun,” dedi Luke. “Birisi kaçakçılarla çatışmış. Jedi olduğunu düşünüyorlar ve bu Fyor Rodan ve Niuk Niuv’un hiç hoşuna gitmedi.”</p>
				<p class="normal">“Onlara bir servete mal olmuştur,” dedi Han donuk bir sırıtmayla.</p>
				<p class="normal">“Sebebi nedir bilinmez ama Konsey durumdan hoşnut değil.”</p>
				<p class="normal">“Bu durumdan seni suçluyorlar demek ki,” dedi Han. “Bu konuda ne yapmayı düşünüyorsun?” Han’ın ses tonundan kendisinin bu olaya dahil olmak istemediğini anlamak zor değildi. </p>
				<p class="normal">“Bana Lando’nun oralarda bir yerde, maden asteroiti midir nedir, olduğunu söylememiş miydin?” diye sordu Luke ve Han’ın yüzü ekşidi. </p>
				<p class="normal">“Evet,” dedi Han. “Dubrillion ve Destrillion adındaki bir çift gezegende, mütevazı şekilde Lando’s Folly olarak adlandırdığı bir asteroit sisteminin yanında.”</p>
				<p class="normal">“Bana biraz ipucu lazım,” dedi Luke. “Belki içeriden biraz istihbarat.”</p>
				<p class="normal">“Lando bunu yapabilir,” dedi Han ama fikir çok hoşuna gitmiş gibi görünmüyordu.</p>
				<p class="normal">Luke onun böyle konuşmasına rağmen aslında böyle düşünmediğini bilirdi. Han ve Lando arkadaştılar –iyi arkadaş– ama başkalarının bunu öğrenmesini hiçbir zaman istememişlerdi. “Belki,” dedi Luke. “Lando çevresinde neler döndüğünü her zaman bilir ve hikâyeyi bir de içeriden birinden dinlersek bunu birkaç Konsey üyesini kendi tarafıma çekmek için kullanabilirim.”</p>
				<p class="normal">Han tam başını sallayacaktı ki gözlerini kocaman açarak hayretle Luke’a baktı. “Benim yanımda çok takılmışsın,” dedi. “Neden gülüyorsun?” diye sordu Luke’un yanına gelen Jacen’a.</p>
				<p class="normal">“Kuşak,” dedi Jacen. “Jaina bunu duyduğuna sevinecek.”</p>
				<p class="normal">“Kuşak mı?” diye sordu Luke. </p>
				<p class="normal">“Asteroit kuşağında yarış,” dedi Jacen ama Luke’un merak dolu ifadesinde bir değişiklik olmadı. </p>
				<p class="normal">“Lando yine kendince bir şeyler yapıyor,” dedi Han. “Kuşak Yarışı diyor adına. Bir oyun –ve küçük bahislerden daha fazlası dönüyor anlaşılan– pilotlar asteroitlerin arasından geçerek yeteneklerini sergiliyorlar, kimin çarpmadan daha uzun süre uçacağını görmek için.”</p>
				<p class="normal">“Parçalanmadan demek istedin herhalde,” dedi Luke. “Bin bir küçük parça haline gelmek iyi bir kariyer başlangıcı olarak görünmüyor.”</p>
				<p class="normal">“Sadece bir pilot yaralandı,” diye araya girdi Jacen ve Luke hayretle ona baktı. “Jaina öyle söyledi,” dedi. “Lando bazı TIE avcılarını itici kalkanlarla donatmış, bu sayede defalarca çarptıkları halde bir şey olmuyor, sadece geri sekiyorlar.” </p>
				<p class="normal">“Galaksinin gururu olacaktı bir de,” dedi Han. “Eminim bu iş sadece bir oyundan çok daha fazlasıdır.”</p>
				<p class="normal">Luke başını salladı ama konuyla ilgili daha fazla detay sormadı. Takipçilerini atlatmak için asteroit kuşağına dalan kaçakçılarla ilgili birkaç rapor okumuştu. Belki de Lando’nun oyunu sayesinde bu alanda eğitim yapıyorlardı. </p>
				<p class="normal">“Gidip onunla görüşmek ister misin?” diye sordu Han. “Bu sıralar Yeni Cumhuriyet’le arası pek iyi sayılmaz zaten.”</p>
				<p class="normal">“Ne zaman oldu ki?”</p>
				<p class="normal">“Yeni Cumhuriyet’in yasa dışı kabul ettiği bazı işler yaptığından eminim,” diye ekledi Han.</p>
				<p class="normal">“Her zamanki hali.”</p>
				<p class="normal">Bunu duyan Han güldü ama sadece bir an için.</p>
				<p class="normal">“Peki ya Mara?” diye sordu ciddi bir ifadeyle. “Yakında dönecekler ve duyduğum kadarıyla işler hiç de iyi gitmemiş.”</p>
				<p class="normal">Bu son duyduğu Luke’a tekrar sevgili karısının iyi durumda olmadığını hatırlattı. Galaksinin en iyi doktorları bile bu konuda çaresiz kalmış ve Mara’nın moleküler yapısının değişmesi karşısında izlemekten başka bir şey yapamamışlardı. Hiçbir ilaç ya da terapi bu nadir hastalık karşısında en ufak bir fayda sağlamamış ve ancak onun kendi kuvveti, Güç’ü kullanma yeteneği, bir şekilde hastalığın ilerlemesini engellemeyi başarabilmişti. Bu hastalığın bulaştığı diğerleri o kadar şanslı değillerdi. </p>
				<p class="normal">O zaman galaksinin öbür ucuna yapacağı bir yolculuk ona zarar verir mi, diye düşündü Luke. Ağır gelir mi? Onu zor duruma sokar mı?</p>
				<p class="normal">“Mara Yenge daha yeni Rhommamool’a gitti,” diye hatırlattı Jacen. “Üç günlük yolculuk ve orada da tatil yaptığı söyle-nemez.”</p>
				<p class="normal">“Doğru söylüyor,” dedi Han. “Belki de Konsey’den uzaklaşıp Outer Rim’e gitmek ona ve karıma iyi gelir.”</p>
				<p class="normal">Luke omuz silkti ve başını salladı, karar verilmişti.</p>
				<p class="normal">R2-D2’nun çılgın gibi biplediğini duydular, Chewie gürledi ve yedi numaralı kaldırıcı tekrar çalıştı.</p>
				<p class="normal">Ardından <span class="ideitalik">Falcon’un</span> içinde bir patlama daha oldu ve kaldırıcı yine tekledi. </p>
				<p class="normal">Anakin rüzgâr gibi iniş rampasından aşağı indi. “Yetti artık!” diye bağırdı. “Benden bu kadar.”</p>
				<p class="normal">Han daha ona bağırmaya fırsat bulamadan kıllı bir kol çocuğu omzundan tuttu ve içeri çekti, Anakin’in itirazları etkili bir Wookiee kükremesinin gölgesinde kaybolup gitti. </p>
				<p class="normal">Han nefes verdi ve omzunun üzerinden geriye attığı anahtar metal zeminde tangırdadı.</p>
  <p class="normal">“Gençler,” dedi Luke ve Jacen’a bakarak göz kırptı. </p>
				</body>
</html>