<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_2">İKİ<br class="chapter"/>
			    <br class="chapter"/>
				Galaksilerarası Gözler</h1>
<p class="normal"> </p>
<p class="normal">Danni Quee, Outer Rim’deki Dalonbian sektöründe bulunan Belkadan gezegenindeki tek ileri karakol olan, ExGal-4’ün batı-terra kulesinden dışarı baktı. Danni genelde günün bu vakti –öğleden sonra- otuz metre yüksekliğindeki dalloralla ağaçlarının arasından batan güneşi izlemek için buraya gelirdi. Son zamanlarda nedendir bilinmez günbatımı eskisinden de harikulade bir hale gelmiş, her zamanki pembe ve kızıl renklere turuncu ve yeşil tonlar da eklenmişti.</p>
				<p class="normal">Üç yıldan beridir Belkadan’daydı, ExGal-4’ün asıl üyelerinden biriydi, ondan önceki üç yılını da sürekli sıkıntı içerisindeki ExGal toplumunun bir parçası olarak geçirmişti. Asıl memleketi Core’da bulunan aşırı kalabalık bir yerdi ve Danni yakınlardaki diğer gezegenlere gittiği zaman bile kalabalığın üzerinde yarattığı bu baskıdan kendisini kurtaramamıştı. Hükümetlerden haz etmezdi, ister İmparatorluk isterse Yeni Cumhuriyet olsun; bürokrasisi olan hiçbir şeyi sevmezdi. Galaksiye “düzen” getirilmesi onun için korkunç bir şeydi, onun için bu kişilerin heyecan ve macera imkânlarını elinden almak ve farklı kültürleri ortak bir kültür örtüsü altına gömerek ortadan kaldırmak demekti. Bu yüzden galaksinin ötesinde de yaşam ve hâlâ keşfedilmemiş bir şeyler kalmış olabileceği düşüncesi bu genç kadına büyük heyecan vermişti.</p>
				<p class="normal">Daha doğrusu bir zamanlar öyleydi. </p>
				<p class="normal">Şu anda ise orada durmuş yüksek ağaçlar ve kesintisiz yeşilden oluşan aynı araziye bakmakta olan genç kadın, acaba kendisi için doğru olanı seçip seçmediğini merak ediyordu. Yirmi bir yaşındaydı ve ExGal-3’deki, dördü kadın olan, on beş kişinin en genciydi. Artık çok çekici bir kadın haline gelmişti, minyon yapısı, uzun ve kıvırcık sarı saçları ve gördüğü her şey hakkında bir şeyler sormak istermiş gibi duran yeşil gözleri vardı, son zamanlarda da Galactic Rim’in dışında olup bitenlerden çok kendisiyle ilgilenen genç erkeklere direnebilmek için zaman harcamaya başlamıştı.</p>
				<p class="normal">Aslında Danni de bu genç erkekleri suçlamıyordu. Hepsi buraya umut dolu ve macera hevesiyle gelmişlerdi, galaksinin kıyısındaki öncülerdi onlar. Kısa sürede Belkadan’daki vahşi yaşamı dışarıda tutabilmek için bir üs, duvarlarla çevrili bir kale, kurup oraya dinleme ve gözetleme ekipmanları yerleştirmişlerdi: büyük çanaklar ve teleskoplar, yörünge teleskopları da dahil olmak üzere. İlk yılları kurulan hayaller ve yoğun bir çalışmayla geçmişti, tabii ki tehlikeyle de –yakındaki bir ağacın üzerinden bir kızıl sorguçlu panter duvarı aşıp geçtiğinde iki kişi ağır şe-kilde yaralanmıştı. </p>
				<p class="normal">Otuz metreye kadar civardaki tüm ağaçları temizleyip karakolun güvenliğini artırarak çalışmaya devam etmişlerdi. </p>
				<p class="normal">Artık yapılacak bir iş kalmamıştı, ExGal-4 güvenliydi ve kendi kendine yetiyordu, temiz su kuyuları ve pek çok bahçeleri vardı. Sorunsuz çalışan bir bilim karakolu.</p>
				<p class="normal">Danni eski günleri özlüyordu.</p>
				<p class="normal">Çevresindekilerin yarısı ilk kolonicilerden olmadığı halde, diğer ExGal istasyonlarından dönüşümlü olarak ya da bağımsız ExGal toplumunun ana üssünden geliyorlardı, aynı yüzleri görmekten bıkmıştı. </p>
				<p class="normal">Güneşin alt kısmı ufukta yavaş yavaş batmaya başlarken turuncu ve yeşil renk kuzeyden güneye yayılmaya devam etti. Ormanda bir yerlerde bir kızıl sorguçlu panter uzun uzun uludu, güneşin batmakta olduğunu haber verir gibiydi. </p>
				<p class="normal">Danni bu manzaradan da istifade ederek hayal gücünü çalıştırmak istedi ama bunca zaman sürdürdüğü monoton yaşamın, asla gelmeyecek sinyalleri dinlemenin ve galaksiler arası boşluğa bakmanın ardından bir daha hayal kurup kuramayacağından bile emin değildi. </p>
				<p class="normal">Arkasında kalan istasyonun merkez binasındaki pencerelerden birinden Yomin Carr genç kadının her hareketini izliyordu. İstasyona yeni gelmişti, mürettebatın en yeni üyesiydi ve diğer pek çoğunun da gözünün Danni Quee’de olduğunu anlaması uzun sürmemişti, çevresindeki erkeklerin çoğuna çekici geldiği açıktı. </p>
				<p class="normal">Yomin Carr bu duyguya bir anlam veremiyordu. Diğer tüm insanlar gibi Danni de ona son derece itici geliyordu, Yomin Carr’ın türü olan Yuuzhan Vong şekil olarak insanları andırsa da –ortalama olarak insanlardan on-on beş santim daha uzundular, daha ağırdılar ve kafa ve yüzlerinde daha az tüy vardı –diğer açılardan hemen hiçbir ortak noktaları yoktu.</p>
				<p class="normal">Yomin Carr bile Danni’nin bir şekilde fiziksel olarak çekici olduğunu itiraf etse bile –tanrılığa yükselişini gösteren tek bir yara izi ya da dövmesi olmazken bunun olması çok güçtü ama– söz konusu görüş ve davranış farklılıkları yüzünden ondan iğrenmeden edemiyordu. O bir insan değil bir Yuuzhan Vong’du, daha doğrusu bir Yuuzhan Vong savaşçısı. İnsanların onu kendilerinden biri olarak görmesi ne kadar acınacak bir durumdu!</p>
				<p class="normal">Tüm tiksintisine rağmen her fırsatta Danni’yi izlemeye devam etti, çünkü bu demokratik grubun lideri bu kadındı. Diğerlerinin söylediğine göre, geçen sene tesise girmeyi başaran panteri o öldürmüştü; birkaç ay önce hurda haldeki Spacecaster mekiğine atlayıp yörüngedeki hasarlı teleskobu tamir eden kişi de oydu, üstelik teleskobun nasıl tamir edilebileceğini ilk söyleyen de yine bu genç kadındı. </p>
				<p class="normal">Hepsi ona saygı duyuyordu. </p>
				<p class="normal">O, Yomin Carr’ın görmezden gelemeyeceği birisiydi. </p>
				<p class="normal">“Yine erkencisin,” diye bir ses yükseldi Yomin Carr’ın arkasından.</p>
				<p class="normal">Kim olduğunu görmek için döndü, aslında bu tanıdık sesin zaten Bensin Tomri’ye ait olduğunu biliyordu. </p>
				<p class="normal">“Yoksa geçen geceden beri hâlâ burada mısın?” diye devam etti Tomri gülümseyerek.</p>
				<p class="normal">Yomin Carr da gülümsedi ama cevap vermedi –cevaba gerek yoktu, insanların bu boş sözleri çoğunlukla sadece kendi seslerini duymak için söylediğini biliyordu. Üstelik Bensin Tomri söylediklerinde de haksız değildi. Yomin Carr dün geceki vardiyasından beri burada beklemese de her zamankinden daha fazla vaktini burada geçirmeye başlamıştı. İstasyondaki diğerleri bunu sadece bir aceminin ilk heyecanı olarak görüyorlardı, buraya ilk geldikleri zaman her an için galaksi ötesinden gelebilecek muhtemel bir sinyalin neden olduğu heyecan. Onların gözünde Yomin Carr bu işi biraz abartmıştı ama yine de ortada ciddi bir sorun teşkil edecek bir durum yoktu.</p>
				<p class="normal">“Yakında o da sıkılır,” dedi Garth Breise, diğer bir gece vardiyası kontrolörü, üst katlardaki kumar masası, yiyecek ve rahat koltukların bulunduğu bir salonda oturmuştu. Salon elips şeklindeydi, ön duvarda geniş bir ekran vardı, önünde üç-bir-üç düzeninde dizilmiş yedi kontrol pod’u bulunuyordu ve mutfak da salonun arka tarafındaydı.</p>
				<p class="normal">Yomin Carr zorla bir kez daha gülümsedi ve odanın önüne, onun ilk sıranın solundaki Pod-3’deki her zamanki yerine, yürüdü. Garth ve Bensin’in kendisi hakkında bir şeyler fısıldaştığını duyabiliyordu ama dikkate almadı, normalde ölümüne bir düello gerektiren gururuna yönelik bu hakareti ileride her şeyi daha iyi öğreneceklerini düşünerek dikkate almamıştı. </p>
				<p class="normal">Danni Quee bir sonrakine girdi, Pod-4’e, merkezdeki pod, tarayıcılarının diğer altı tarayıcının gördüklerinin tamamını gördüğü pod’a. Ardından gece vardiyasının son üyesi geldi, Tee-ubo Doole, Twi’lek dişi –diğerlerinin bildiği kadarıyla on beşi içerisinde insan olmayan tek kişi. </p>
				<p class="normal">Tee-ubo, Yomin Carr’a muzip bir ifadeyle baktı, sanki göz kırpmıştı, yavaş yavaş gerindi ve lekku’sunu düzeltti, Twi’lek’lerin başının arkasından uzanan ikiz dokunaç. Bu yeni gelene olan ilgisini hiç gizlemiyordu ve bu da Yomin Carr’ı fazlasıyla şaşırtmıştı. Çünkü bu kişileri ve onların sonu gelmez güvensizliklerini anlamaya başlamıştı. Normalde bir Twi’lek dişi, egzotik lekku’su, yeşil derisi ve açık kıyafetiyle, memleketleri olan Ryloth gezegeni dışındaki her yerde erkeklerin ilgi odağı olurlardı –ve Twi’lek dişilerin bu ilgiden ne kadar keyif aldığı da herkesin malumuydu – ama Tee-ubo da Danni’nin gölgesinde kalmaktan kurtulamamıştı.</p>
				<p class="normal">Hâlâ Yomin Carr’a bakmakta olan Twi’lek küçük bir şişeyi kaldırıp çalkaladı. </p>
				<p class="normal">Yomin Carr bunun tesisteki bazılarının yaşadıkları sıkıntıyı azaltmak için kullandıkları ryll olduğunu biliyordu. </p>
				<p class="normal">Danni’nin bunu gördüğünde yüzünü buruşturup onaylamadığını göstermek için başını iki yana salladığını da fark etmişti. Uzunca bir süre Danni, Tee-ubo’nun kontrol odasına bir şeyler getirmesini yasaklamıştı ama sonunda taviz vermez Danni bile pes etmekten başka çare bulamamıştı –fakat şu anki davranışı bu maddenin ana kattan uzak tutulmasını istediğini gösteriyordu.</p>
				<p class="normal">Hem Bensin hem de Garth bu istekten memnun olmuşlardı. Tee-ubo’nun elindeki ryll stoku tükenmeye başladığından elindekileri kimseyle paylaşmaya da yanaşmıyordu. İkmal mekiklerinin gelmesine daha birkaç ay vardı ve Twi’lek’in tüm çabasına rağmen bu yaşa dışı ilacın bir sonraki mekikle geleceğini de kimse garanti edemezdi. </p>
				<p class="normal">Hepsi görev yerlerine geçti. Merkez pod’dan tüm sistemleri kontrol edip ana ekranı diğer pod’lardaki tüm küçük ekranları gösterecek şekilde ayarladıktan sonra Danni de ryll kullanmış ve şimdi mutfakta gülüşmekte olan diğerlerinin yanına geldi. Onun teklifi üzerine dört kişilik bir dejarik oyununa başladılar, farklı güçlerdeki holografik canavarların karelerden oluşan yollar üzerinde belli şekillerde hareket ettirilerek rakibe karşı taktik üstünlük sağlanmaya çalışılan bir masa oyunu.</p>
				<p class="normal">Yomin Carr ise görev yerinde her gece yaptığı gibi diğerlerine hiç belli etmeden sesi gelecek herhangi bir sinyali sadece kendisinin duyacağı seviyeye indirdi ve çanağı L30 sektöründe kilitledi, giriş noktası olacağını bildiği bölge: Vector Prime.</p>
				<p class="normal">“Oynamak ister misin?” dedi Bensin Tomri bir saat sonra, Yomin Carr ses tonundan Tomri’nin stratejik oyunlarda pek iyi olmadığını anlayabiliyordu. </p>
				<p class="normal">Yomin Carr’ın içinde bir parça, yukarı çıkıp oyun oynamak istiyordu, özellikle de en iyi stratejist olan Danni’ye karşı. Böyle rekabetler faydalıydı; savaşçının zihnini açık ve keskin tutardı.</p>
				<p class="normal">“Hayır,” diye cevap verdi, birkaç haftadır her gece yaptığı gibi. “İşim var.”</p>
				<p class="normal">“İş mi?” dedi Bensin Tomri, kaşlarını çatarak. “Sanki son bin yılın en büyük bilimsel keşfi birkaç saniye içinde olacakmış gibi heyecanla bekliyorsun.”</p>
				<p class="normal">“Eğer bu dediğine inanıyorsan fayda var bir sonraki mekikle gitmende,” diye cevap verdi Yomin kibarca, onun meraklı bakışlarından da bir kez daha cümle dizilimini karıştırdığını fark etti. Daha sonra tizowyrm’lerini gözden geçirmeyi aklının bir köşesine kaydetti.</p>
				<p class="normal">“Acemi,” diye mırıldandı Bensin alaycı bir ifadeyle. </p>
				<p class="normal">“Haklı aslında,” dedi Danni ve Bensin ellerini kaldırıp yüzünü masadan çevirdi. </p>
				<p class="normal">“Emin misin?” diye sordu Danni, Yomin Carr’a.</p>
				<p class="normal">“Bu hoşuma gidiyor,” dedi tereddüt ederek, ağzından çıkan her kelimeye dikkat ediyordu, ardından pod’undaki koltuğuna rahatça yayıldı.</p>
				<p class="normal">Danni konuyu uzatmadı; Yomin Carr, onun bu azmine saygı duyduğunu ve diğerlerinin de onun gibi olmaya çalışmalarını dilediğini biliyordu.</p>
				<p class="normal">Gece boyunca böyle sürdü gitti. Bensin Tomri huzur içinde horluyordu, Tee-ubo ve Garth Breise ise hiçbir önemi olmayan konular üzerinde tartışmakla meşguldüler, Danni ise üç bilgisayar rakibe karşı dejarik oynamaya devam ediyordu. </p>
				<p class="normal">Ve sonunda oldu.</p>
				<p class="normal">Yomin Carr gözünün ucuyla pod’un ekranının en kıyısındaki zayıf bir biplemeyi fark etti. Önce olduğu yerde kaldı, gözünü ekranda alamıyordu, sonra sesi çok az açtı. </p>
				<p class="normal">Tekrar duyuldu, beraberinde ancak bir geminin yayabileceği ritmik bir sinyal de bulunuyordu. </p>
				<p class="normal">Yomin Carr nefes almayı bile unutmuştu. Bunca yıllık hazırlıktan sonra...</p>
				<p class="normal">Yuuzhan Vong savaşçısı dikkat dağıtıcı düşüncelerini kovmak için başını iki yana salladı. Konumunu belirleyebilmek için az daha bekledi, Vector Prime önceden belirlenmiş galaksiye giriş noktasıydı, ardından çanağı Sektör L1’e çevirdi. Bu kendisine bu ekranda birkaç saat kazandıracaktı. Merkez pod’daki görüntüyü tekrar eden ana ekrana baktı ve görüntünün çoktan Pod-3’e geçmiş olduğunu gördüğünde rahat bir nefes aldı, en azından bir saat daha geri dönmeyecekti –o zaman da L25’i göstermeyecekti ve sinyal de çoktan o noktayı geçmiş olacaktı.</p>
				<p class="normal">Çanağın açısının değişmesiyle Yomin Carr ses seviyesini tekrar normale getirdi, sonra da ayağa kalktı ve gerindi, hareketlenmesi Danni’nin dikkatini çekmişti. </p>
				<p class="normal">“Yürümek ben...” diye açıklamaya başladı ama tekrar cümle dizilimini karıştırdığını fark etti. “Biraz yürümem lazım,” diye düzeltti.</p>
				<p class="normal">İki kadın da başını salladı. “Bu kadarı yeter,” diye cevap verdi. “İstersen vardiyanın kalanında uyuyabilirsin.”</p>
				<p class="normal">“Hayır,” diye cevap verdi. “Benim sadece biraz... biraz yürümeye ihtiyacım var.”</p>
				<p class="normal">Danni başını salladı ve oyununa geri döndü ve Yomin Carr da odadan çıktı. Kontrol odasının kapısı arkasından kapanır kapanmaz kalın botlarını çıkardı ve deli gibi koşmaya başladı. </p>
				<p class="normal">Odasına vardığında nefes nefeseydi ve bir süre durup dinlenmek zorunda kaldı. Böyle titrerken Vekil’e görünmesi hiç hoş olmazdı. </p>
				<p class="normal">Vekil’in kendisini bu iğrenç insan kılığında görmesinin de hiç hoş olmayacağını hatırladı. İnsanlar ne derilerini boyarlar ne de kutsal bir panteona sadakatlerini göstermek için kendi uzuvlarını keserlerdi –insan gözlerinin altında Yuuzhan Vong’larınkinde olduğu gibi maviye çalan torbalar sarkmazdı ve insanların alnı kavisli değil de düzdü. Hayır, Praetorite Vong’un casusu olarak geçirdiği aylardan sonra bile Yomin Carr bu sapkınların görüntüsüne hâlâ tahammül edemiyordu.</p>
				<p class="normal">Elbiselerini çıkardı ve odasındaki boy aynasının karşısına geçti. Kendisine bakmayı severdi, bu görsel uyarılmayı çektiği büyük ızdırabı daha da artırmak için kullanırdı.</p>
				<p class="normal">Ellerini burnunun yanında gezdirdi, burun deliklerinin yanındaki küçük kırışıklıklarda, parmakları sol burun deliğinin üzerindeki belli belirsiz dikiş izinin üzerine geldi, ooglith masquer’le temas noktası. Dokunuşa hassas ve iyi eğitimli olan yaratık hemen cevap verdi.</p>
				<p class="normal">Ve Yomin Carr vücudundaki gözeneklerden binlerce minik köksü dışarı akarken dişlerini sıktı ve titremesini zapt etmeye çalıştı, ooglith masquer burnu üzerinde yuvarlandı ve yanağının üzerinden ayrıldı. Dikiş izi genişleyerek çenesine, boynuna ve gövdesinin ön tarafına kadar açıldı, sahte derisi soyularak ayaklarının dibinde yere dökülmeye başladı.</p>
				<p class="normal">Ooglith masquer yerden karanlık gömme dolaba doğru gitmeye başladı, giderken haşır huşur bir ses çıkarıyordu. Yomin Carr aynanın önünde durup gerçek şekline gururla baktı, sıkı vücudu, güçlü kasları, seçkin bir savaşçı sınıfının mensubu olduğunu gösteren neredeyse tüm vücudunu sarmış olan dövmeleri, kasıtlı olarak vücuduna verdiği zararlar, kırık burnu, yırtık dudağı ve göz kapağı. Artık dövme ve vücudunu süsleyen şekilsizlikleriyle Vekil’e bu çok önemli konu hakkında bilgi vermeye hazırdı. </p>
				<p class="normal">Odanın kenarındaki dolabına doğru yürüdü, vücudu öyle titriyordu ki şifreyi güçlükle girebildi. Sonunda açmayı başardı ve üst kısmı geriye doğru giderken içindeki platform yükselerek kahverengi bir bezle örtülü topa benzeyen bir çift yumruyu ortaya çıkardı. </p>
				<p class="normal">Yomin Carr yavaşça bezi kaldırdı ve villip’leri olan yumrulara baktı. Sol taraftakini seçmeyi aklından geçirdi, Prefect Da’Gara’nın villip’ine bağlı olanı, ama protokolü biliyordu ve çiğnemeye cüret edemezdi.</p>
				<p class="normal">Bu nedenle sağ taraftakine uzandı ve çıkıntılı tepesini zarımsı dokusunda bir yırtılma meydana gelene kadar yavaşça sıvazladı, göz yuvasını andıran bir delik ortaya çıktı.</p>
				<p class="normal">Yomin Carr yaratığı okşamaya devam etti, galaksinin diğer ucundaki bilinci buna bağlı olan diğer villip’i uyandırmaya çalışıyordu. Bir süre sonra bu yaratığın çekildiğini hissetti, Vekil onun çağrısını duymuştu ve o da benzer şekilde kendi villip’ini uyandırıyordu.</p>
				<p class="normal">Ortadaki delik buruşup açılarak içi dışına çıkarken Yomin Carr da hemen elini geri çekti, villip’in içinin dışına çıkması Vekil’in kafasının belirmesini beklemek anlamına geliyordu. </p>
				<p class="normal">Yomin Carr saygılı bir ifadeyle başını eğdi. “Zamanı geldi,” dedi, kendi lisanını bir kez daha kullanabildiği için memnundu. </p>
				<p class="normal">“İstasyonu susturdun mu?” diye sordu Vekil.</p>
				<p class="normal">“Şimdi gidiyorum,” dedi Yomin Carr.</p>
				<p class="normal">“Öyleyse git,” dedi Vekil ve her zamanki disipliniyle gelen sinyale dair detayları bile sormadan haberleşmeyi kesti. Sonrasında Yomin Carr’ın villip’i tekrar eski haline döndü ve zarımsı yumrunun çıkıntılı yüzeyi tekrar ortaya çıktı. </p>
				<p class="normal">Savaşçı bir kez daha diğer villip’i kullanma dürtüsüne direndi, kendisine bir an önce harekete geçmesi gerektiğini hatırlattı, bu kritik anda Vekil en ufak bir hataya bile hoşgörü göstermezdi. Gömme dolaba koştu ve küçük bir kutu aldı; iki kez öptü ve açmadan hızlıca bir dua okudu. İçinde küçük bir yaratık heykeli vardı, Yomin Carr ve Yuuzhan Vong savaşçılarının gözünde en güzel olan yaratık. Yapısı beyni andırıyordu, tek kocaman bir gözü ve kırışık bir boğazı vardı. Bedeninden pek çok dokunaç çıkıyordu, bazıları kalın kısa bazılarıysa ince ve uzundu. Bu Yun-Yammka’ydı, Katil, Yuuzhan Vong’un savaş tanrısı.</p>
				<p class="normal">Yomin Carr tekrar dua etti, Yun-Yammka duasının tümünü okudu, sonra da nazikçe heykeli öptü ve kutuyu tekrar gömme dolaba bıraktı.</p>
				<p class="normal">Sadece ince bir pantolon giyiyordu, savaşçı halkının parlak dönemindeki daha saf günlerde olduğu gibi, tüm dövmelerini ve kaslarını gözler önüne seriyordu ve üzerinde sadece coufee’si vardı, basit, çok etkili, büyük ve iki tarafı keskin bir bıçak, yine Yuuzhan Vong’un ilk zamanlarına ait törensel bir olguydu. Yomin Carr bu görev için uygun olacak merasimi aklından geçirdi, öncü kuvvetle asıl işgal kuvveti arasındaki bağlayıcı salvo. Başını koridora uzattı, sonra da tesisin içinde yürümeye başladı, yalın ayaklarından en ufak bir ses çıkmıyordu. Buradan insan şekline bürünmeden dışarı çıkmasının zor olabileceğini biliyordu ama aynı zamanda masquer’i olmadan görülürse onu hiç kimsenin tanıyamayacağının da farkındaydı. Üstelik eğer tespit edilirse bu sadece birilerini öldürmesi için ona bir bahane verirdi, gecenin bu vaktinde Yun-Yammka’ya layık güzel bir kurban.</p>
				<p class="normal">Gece serindi ama bu serinlik Yomin Carr’ı daha zinde tutuyordu. Heyecandan kanı damarlarında hızla akmaya başlamıştı, hem görevin içerdiği tehlike hem de Büyük Doktrin’in nihayet uygulamaya konmuş olmasını bilmek neden oluyordu bu heyecana. Duvara koştu ve aceleyle merdivenden yukarı çıktı, en tepeye vardıktan sonra dışarıdaki açık araziye atladı. </p>
				<p class="normal">Uzaklardan gelen kızıl sorguçlu panter uluması da hızın kesmedi. Artık o canavarın bölgesindeydi ama kendisi de bir avcıydı. Belki de 140kg ağırlığında, 10 santimlik azı dişleri, büyük pençeleri ve kuyruğu olan o hayvanlardan birisi karşısına çıkar da gecenin bu vaktinde iyi bir spor yapmış olurdu. Yomin Carr bu tür bir tehdide karşı her zaman hazırlıklıydı. Kanı damarlarında çağlıyor, kalbi deli gibi atıyordu, korkunç bir dövüş mükemmel bir rahatlama vasıtası olabilirdi. </p>
				<p class="normal">Sırası değil diye hatırlattı kendine, çünkü kızıl sorguçlu panterle karşılaşma isteğiyle ayakları ormana doğru kaymaya başlamıştı. Tekrar yoluna döndü ve yüksek metal kuleye doğru gitmeye başladı, tesisin dışındaki tek yapıydı. Tesisten çıkıp metal aksamın temeline doğru giden kalın kabloya baktı ve coufee’siyle kabloya girişmesi uzun sürmedi.</p>
				<p class="normal">Çok kolay tamir edilebileceğini fark etti ve başını yukarı kaldırdı. Neyse ki kulenin yapıldığı metal desteklerin arası çok açık değildi, böylece Yomin Carr güçlü kaslarının da yardımıyla en yukarıya doğru tırmanmaya başladı. Aşağı bakmıyordu, korktuğundan değil, o hiçbir şeyden korkmazdı, aklı sadece bağlantı kutusu ve kablodaydı.</p>
				<p class="normal">Esen serin rüzgâr onu sarsarken aklına da bir fikir getirdi, kabloyla kutu arasındaki bağlantı noktasını kavradı, önce bir perçini ardından da bir vidayı söktü. Diğerleri de, eğer tamir etmek için bu noktaya varmayı başarsalar bile, bu hasarın nedeninin hiç dinmeyen rüzgâr ve Belkadan’ın sert hava koşulları olduğunu düşüneceklerdi. </p>
				<p class="normal">Bağlantının kesildiğinden emin olduktan sonra, Yomin Carr yüksek kuleden aşağı inmeye başladı, acele ediyordu, gelen sinyalin L10’a yaklaşmakta olduğunu ve kat etmesi gereken uzun bir yol bulunduğunu kendisine hatırlattı. Son birkaç metre kala atlayarak yerde yuvarlandı ve kablonun hemen yanında ayağa kalktı. Bu sefer karşı koyamamıştı; bunların sadece haberleşme kablosu olduğunu ve enerji taşımadıklarını biliyordu. Kabloyu ağzıyla tuttu ve vahşice çiğnemeye başladı, izolasyonu parçalayıp çıkan kıvılcımlar ağzına ve yüzüne dolarken hissettiği acıdan sapkın bir zevk alıyordu.</p>
				<p class="normal">Bu hasarı bulup onarmakla uğraşsınlar, diye düşündü, sonra da içeri gidip sistemin çalışmadığından emin ol. </p>
				<p class="normal">Ağzı, yanakları ve çenesi kan içerisinde, burnu –zaten önceden şekilsizdi ve bir tarafına yatmıştı– iki burun deliği boyunca yırtılmış olan savaşçı tekrar tesise doğru yola koyuldu ama durması uzun sürmedi, az ileride yerde bir hareket olduğunu fark etmişti. Dizlerinin üzerine yere çöktü ve kırmızıya çalan kahverengi, kanca gibi altçenesi ve pörtlek ve boru biçiminde bir dili olan bir böceği tutup kaldırırken gülümsedi. “Evcil hayvanım,” diye fısıldadı, Belkadan’a geldiğinden beri bu böceklerden görmemişti ve onları Belkadan’a getiren kendisi olduğundan gezegenin yüzeyinde bu kadar uzun bir mesafeyi kat etmeyi başarabildiklerini görmek onu mutlu etmişti. </p>
				<p class="normal">Danni Quee çok geçmeden onun kıymetli gün batımının neden renk değiştirdiğini öğrenmiş olacaktı. </p>
				<p class="normal">Yomin Carr, dweebit’i tekrar yere koydu, kendisine gecikmenin tehlikelerini hatırlattı, tekrar tesise doğru koşmaya başladı, bir sıçrayışta üç metre yüksekliğindeki duvarın üzerine çıktı, koşmaya devam ederek ana binaya girdi, karanlık sessiz koridorlarda gizlice süzülmeye başladı. Odasına gelip tekrar gömme dolabın yanına gitti, ooglith masquer’ini tekrar üzerine koydu.</p>
				<p class="normal">Yaratık kendisini sararken büyük acı duyuyordu, binlerce minik köksü derisine gömülüyor ve bu durumdan rahatsız edici bir zevk alan Yomin Carr’ın hiç durmadan titremesine neden oluyordu. Aynaya bir bakış şekil değişmenin tamam olduğunu anlaması için yetti. </p>
				<p class="normal">Ardından başka bir küçük kutu çıkardı ve dikkatlice kapağını açtı. İçinde kımıl kımıl tek bir canlı vardı, küçük bir solucan. Yomin Carr kutuyu kulağının yanına getirip döndürdü ve solucan da buna karşılık sürünmeye başlayarak Yuuzhan Vong’un kulağından içeri girdi. Yomin Carr az sonra parmağıyla kulağını tıkadı, tizowyrm’in yolun sonuna kadar gitmesini sağlamak istiyordu, ayrıca yaratığa işe koyulması için verilmiş bir sinyaldi bu. Az sonra hafif titreşimi hissetmeye başladı. Tizowyrm’ler şifre çözücüydü, Yuuzhan Vong simyacıları tarafından diğer dilleri çevirmeleri için yetiştirilen canlılar. Küçük yapısına rağmen inanılmaz miktarda bilgiyi depo edebilir ve o bilgiyi bilinçaltıyla hissedilebilecek şekilde yayabilirdi. Böylece, Yomin Carr odasından çıkarken, galakside en yaygın olarak kullanılan dille ilgili bir ders daha almaya başlamıştı. </p>
				<p class="normal">Birkaç dakika sonra kontrol odasına döndüğünde Tee-ubo ve dengesiz Garth’ın Pod-3’ün tepesine dikilmiş olduklarını gördü, aynı şekilde Danni de Pod-4’ün tepesinde uğraşıyordu. </p>
				<p class="normal">“Yomin,” diye seslendi Danni, döndüğünü görerek. “Buraya gel, hemen. Nasıl kaçırdın bunu?”</p>
				<p class="normal">“Kaçırmak mı?” dedi Yomin Carr.</p>
				<p class="normal">“Bir sinyal!” dedi Danni heyecanla. </p>
				<p class="normal">“Parazittir,” dedi Yomin Carr, yanına koşarak.</p>
				<p class="normal">İşte orada, karşısındaki ekranda hem görüntü hem de ses olarak bir şeyin –çok büyük bir şeyin–Galactic Rim’i geçerek galaksiye girdiğini gösteren net bir sinyal vardı.</p>
				<p class="normal">“Galaksi dışı,” dedi Danni ciddi bir ifadeyle.</p>
				<p class="normal">Yomin Carr ekipmanların üzerine eğildi, Danni’nin söylediklerinin doğru olduğunu bilmesine rağmen, verileri inceledi ve vektörü hesapladı. Başını kaldırıp ona baktı ve başını salladı. </p>
				<p class="normal">O sırada Bensin Tomri aceleyle odaya daldı, yanında takımın birkaç üyesi daha bulunuyordu ve kısa süre içerisinde on beşi de buraya doluşmuşlardı, pod ekranları inceliyor, güçlendirdikleri sinyali veri bankalarındaki diğer binlercesiyle kıyaslıyor ve galaksiye girmekte olan her ne ise onunla ilgili mümkün olduğu kadar bilgi edinmeye çalışıyorlardı.</p>
				<p class="normal">Ardından tahmin edileceği gibi kendi aralarında tartışmaya başladılar. Yomin Carr insanların bu hemen her şey üzerine bıkıp usanmandan tartışabilme yeteneklerine her zaman hayran olmuştu, bu gözlem kendi toplumunun katı hiyerarşik yapısına duyduğu güveni bir kat daha artırdı. O bir prefect’i, bir prefect ise bir baş prefect’i, bu ahmakların şu an Danni’ye yaptıkları gibi, asla sorgulamazlardı. </p>
				<p class="normal">Asla –ve bunun geldikleri zaman efendileri tarafından çok iyi kullanılacak bir zayıflıkları olduğuna inanıyordu. </p>
				<p class="normal">Tartışma başta yaklaşmakta olan asteroitin yapısı konusuna odaklandı. Herhangi teknolojik bir sinyal yaymadığına göre onun bir araç olabileceğine ihtimal vermiyorlardı. Demek ki bir asteroit nasıl olmuşsa galaksiyi çevreleyen muazzam boşluğu bir şekilde aşmayı başarmış ve bunu yaparken de hızını ciddi şekilde artırmıştı –belki de güçlü bir çekim alanının yanından geçerken olmuştu bu. Bunun sadece galaksilerarası yolculuk yapan bir taş parçası, hatta belki de kendi galaksilerine ait bir taş parçası olduğu inancı başta kabul görmese de sonradan daha fazla akıllarına yattı, fakat heyecanlarını artırma yönünde bir etkisi olmamıştı. Bu tarihten önce hiçbirisi, değil galaksilerarası bir hareket kayda değer hiçbir şeye şahit olmamışlardı. Çoğu bilim insanı galaksi ötesinden bir şey gelmesinin imkânsız olduğunu savunuyordu. Geçen birkaç on yıl içerisinde birkaç cesur kâşif ve yetkililerden kaçan çaresiz bazı suçlular Galactic Rim’in boşluğuna girmiş ve onlardan bir daha haber alınamamıştı. Cevap burada yatıyor olabilirdi. Soru da. Asteroit ne tür maddeler ihtiva ediyordu? Yaşam belirtisi var mıydı? Ele geçirip incelemeyi başarabilirlerse bu asteroit kâinat hakkındaki, hatta kâinatın yaratılışı hakkındaki, sorulara yeni cevaplar sunabilecek miydi? Belki de fiziğin anlaşılmasının kökenlerine kadar uzanan sayısız yeni sorunun ortaya çıkmasına neden olacaktı.</p>
				<p class="normal">Ardından konu daha az mantıklı ama en az diğeri kadar çekişmeli başka bir konuya kaydı. Bu tartışma Bensin Tomri’nin durumu ExGal Komuta’ya bildireceğini söylemesiyle patlak vermişti. </p>
				<p class="normal">“Henüz değil,” dedi bilim insanlarından birisi kararlı şekilde. </p>
				<p class="normal">“Onlara söylememiz gerek,” dedi Bensin cevaben. “Bu şeyi yakalayıp inceleyebilmek için onlardan buraya derhal gemi göndermelerini istemeliyiz.”</p>
				<p class="normal">“Nereye gidiyor?” dedi adam dalga geçer gibi.</p>
				<p class="normal">“Artık bizim galakside, gerekirse onu diğer rim’e kadar takip edebiliriz,” dedi bir diğeri.</p>
				<p class="normal">“Bizler otonom birimler değiliz,” dedi bir kadın, Lysire.</p>
				<p class="normal">“Değil miyiz?” diye lafa girdi bir diğeri.</p>
				<p class="normal">“Peki takip ettiğimizin gerçekte ne olduğunu biliyor muyuz?” diye sordu Yomin Carr, tüm gözler bir anda ona döndü, çoğunun yüzünde kuşkulu bir ifade vardı.</p>
				<p class="normal">“Biliyor muyuz?” dedi tekrar tüm ciddiyetiyle.</p>
				<p class="normal">“Galaksi dışı bir şey,” dedi birisi.</p>
				<p class="normal">“Hemfikir olduğumu söyleyemem,” dedi Yomin Carr ve yine herkes dönüp ona baktı.</p>
				<p class="normal">“Bunu henüz bilmiyoruz,” dedi Danni, anlaşılan o da Yomin Carr’ın yanındaydı. “Bunun bizim galaksiye ait olup kaçtıktan sonra ya da kaçmak üzereyken tekrar içeri çekilmiş bir asteroit olduğunda fikir birliğine varmıştık.”</p>
				<p class="normal">“Gerçekten de bizim galaksiye ait bir şey olabilir,” diye devam etti Yomin Carr, <span class="ideitalik">bizim galaksi</span> cümlesinin içerdiği çifte anlama içten içe gülüyordu. “Aslında yüksek ihtimalle durum bundan ibaret.”</p>
				<p class="normal">“O zaman ne demek istiyorsun?” dedi Bensin Tomri sinirli şekilde.</p>
				<p class="normal">“Ne demek mi?” diye sordu Yomin Carr, böyle yaparak bu ifadenin, tizowyrm’in de yardımıyla anlamını çözebilmek için zaman kazanıyordu. “Demek istediğim bunun galaksi ötesinden geldiğini bile bilmiyoruz,” diye cevap verdi Yomin Carr.</p>
				<p class="normal">“Vektörü gördün,” diye itiraz etti Bensin.</p>
				<p class="normal">“Gördüm,” dedi Yomin Carr. “Geri dönmeyi gösteren bir vektör.”</p>
				<p class="normal">“Bu saçmalık,” diye söylendi Bensin.</p>
				<p class="normal">“Öyleyse neden onu daha önce tespit edemedik?” dedi bir diğeri.</p>
				<p class="normal">“Tespit edemediğimiz ne malum?” dedi Yomin Carr. Takip edecek itirazları şimdiden kesmek için ellerini kaldırdı. “Tüm söylediğim galaksiyi telaşa vermeden önce söylediklerimizden yüzde yüz emin olmalıyız.”</p>
				<p class="normal">“Ve göndereceğimiz herhangi bir mesaj ExGal Komuta’ya varmadan önce bile tüm galaksiye yayılmış olur,” diye destekledi Danni. </p>
				<p class="normal">“Evet,” dedi Yomin Carr, “ardından sinyalin kaynağının izleme sistemimizdeki bir hata ya da bizim galaksimizden çıkıp geri gelen işe yaramaz bir enkaz parçası olduğu ortaya çıkarsa ExGal’deki komutanların bizlere nasıl bir gözle bakacaklarını düşünün.”</p>
				<p class="normal">“Bu bizimle sınırlı bir olay değil,” diye cevap verdi Bensin Tomri.</p>
				<p class="normal">“Öyle,” dedi Danni. “Ama bize bağımsız hareket edebilme yetkisi verdiler. Belki Yomin Carr haklıdır. Eğer galaksiyi emin olmadan ayağa kaldırırsak aptal konumuna düşebiliriz.”</p>
				<p class="normal">“Böyle bir hata yapıp filonun yarısının harekete geçmesine neden olursak ileride ExGal’ın ihtiyaç duyduğu kaynakları bulmasını zora sokabiliriz,” dedi Tee-ubo, başını sallayarak.</p>
				<p class="normal">“Eğer haklıysak, yani bu kaçıp geri dönen bir şeyse, hatta diğer bir galaksi ya da galaksilerarası boşluktan gelen bir şeyse bile bunu duyurmaya gerçekten hazır mısınız?” diye sordu Yomin Carr doğruca Bensin’e.</p>
				<p class="normal">Bensin sanki soruyu anlamamış gibi ona baktı.</p>
				<p class="normal">“Yeni Cumhuriyet bilim insanlarını burada ağırlamaya hazır mısınız? Hatta birkaç Jedi Şövalyesi bile gelebilir,” diye sordu Yomin Carr alaycı bir ifadeyle. Diğerlerinden bazılarının yüzlerindeki ifadeye bakılırsa bu meseleyle Jedi’lar arasında nasıl bir bağlantı kurduğuna anlam verememişlerdi ama Yomin Carr bunun hızını kesmesine izin vermedi. “Bu bizim başarımız. Aylarımızı bu rezil yerde feda ettikten sonra elde ettiğimiz ödülümüz –hatta bazıları yıllarını. Küçük düşmemeyi ve eğer galaksilerarası bir şeyse de hak ettiğimiz itibarı elde etmeyi kendimize borçluyuz. Önce olması gerektiği gibi işe başlayalım. Geri dönen bir şey olmadığından emin olmak için geldiği yeri kesin olarak tespit edelim. Rotasını tespit edip onunla ilgili olabildiğince çok şey öğrenmeye çalışalım.”</p>
				<p class="normal">“Kim tutar seni çaylak,” dedi Garth Breise sırıtarak.</p>
				<p class="normal">Tartışma başladığı gibi aniden sona erdi. Danni, Yomin’in söylediklerini, Bensin kabul etmemiş olsa bile, kesin olarak destekliyordu. </p>
				<p class="normal">Yomin Carr bir kez daha içten içe güldü. Bu dikkafalı ve aşağı sapkınlara karşı pratik söylemler işe yaramasa bile gururlarını biraz okşamak her zaman sonuç verirdi. Etrafında çalışan bilim insanlarına, onların heyecanına ve rahatlamış ve bir şey başarmış gibi duran hallerine baktı. Başlarına geleceği bir bilselerdi.</p>
				<p class="normal">Galaksinin diğer yarısında bir yerlerde, Nom Anor, villip’inin önünde sessizce oturmuş ajanı Yomin Carr’ın sözlerini düşünüyordu.</p>
  <p class="normal">Başlamıştı. </p>
				</body>
</html>