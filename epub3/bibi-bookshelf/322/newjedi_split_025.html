<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_23">YİRMİ DÖRT<br class="chapter"/>
				  <br class="chapter"/>
			    Son Bir Hile </h1>
<p class="normal"> </p>
<p class="normal"><span class="ideitalik">Merry Miner</span> bölgeyi terk eder etmez, Jaina <span class="ideitalik">Jade Sabre</span> ve <span class="ideitalik">Millenium Falcon’un</span> da bölgeden ayrıldığını teyit etti ve bunu duyan Jacen rahat bir nefes aldı. Maskesini çıkardı, iç içe durduğu yol arkadaşına tükürmemeye gayret ediyordu, sonra da düğmesine basarak üzerini örten canlı elbiseyi de çıkardı. Mevcut durumun tüm ciddiyetine, yaşanan onca acı ve kayba rağmen, tüm vücudunu örten ve ikinci bir deriyi andıran canlı tümden sıyrılarak vücudunu terk ederken utanmadan edemedi. </p>
				<p class="normal">Artık kendisini çıplak hissediyordu ve Danni de aynı şeyi yapıp üzerindeki deriyi çıkardığında onun da çok da farklı bir durumda olmadığını anladı, üzerinde iç çamaşırı haricinde bir şey yoktu. </p>
				<p class="normal">Bu gerginliğin haricinde Jacen yol arkadaşının omuzlarının ağladığı için sessiz sessiz titrediğini fark etti. İşin aslı Danni perişan haldeydi, yüzü çürük içerisindeydi ve sarı kıvırcık saçları birbirine girmişti. Fakat Jacen bunların hiçbirini fark etmedi, çünkü yeşil gözlerine ilk kez baktığında oradaki acıyı, hem zayıflığı hem de gücü görmüş ve kendisiyle telepatik olarak temasa geçen kişinin Miko Reglia değil de Jedi Şövalyesi olmadığı halde bu kadın olduğunu hatırlamıştı.</p>
				<p class="normal">Jacen orada bu kadının da mükemmel bir Jedi Şövalyesi olabileceğinin farkına vardı. </p>
				<p class="normal">Hemen hemen çıplak bedenlerinin bu daracık gemide birbirlerine yapışık durduğunun da farkındaydı tabii ki. </p>
				<p class="normal">“Artık güvendesin,” dedi fısıltı gibi çıkan sesiyle, bir elini nereye sürtüneceğine çok dikkat ederek, yukarı kaldırdı ve parmaklarıyla nazikçe Danni’nin yanağını okşadı. </p>
				<p class="normal">“Miko,” dedi kadın usulca.</p>
				<p class="normal">Jacen başını salladı ve Miko’yu ve bu kadının o gezegende nelere katlanmak zorunda kaldığını düşündü. Elini kadının başının arkasına getirme cesaretini gösterdi, parmaklarını gür saçlarına daldırdı ve onu yakınına çekti.</p>
				<p class="normal">Danni itiraz etmedi. Başını Jacen’ın güçlü omuzlarına gömdü ve gözyaşlarına boğuldu. </p>
				<p class="normal">Üç gemi hiperuzaydan çıkar çıkmaz ve hâlâ Dubrillion’dan çok uzaktalarken Luke diğer iki gemiyle temasa geçti. Jaina da bunu delgi gemisindeki Jacen ve Danni’ye aktardı ve Han da kendi gemisindeki herkesin duymasını sağladı – ta ki Anakin ve Lando köprüye onun yanına gelene kadar.</p>
				<p class="normal">Sonra da neler olduğunu analiz etmeye başladılar, kim oldukları hâlâ belirsiz düşmanlarının böyle güçlü bir Yeni Cumhuriyet filosunu bozguna uğratmasının şokunu hâlâ üzerlerinden atamamışlardı. </p>
				<p class="normal">Kim oldukları belirsiz miydi?</p>
				<p class="normal">Tanıdık olmayan bir ses duyduklarında diğer sekizi susup dinledi, Danni Quee onlara detaylı şekilde yeni düşmanlarını, Praetorite Vong’u, galaksiye ilk girdikleri zamanı, Belkadan’a yapılan yolculuğu ve onların elindeyken gördüklerini anlattı. </p>
				<p class="normal">Sadece Luke bir kez Belkadan’ın akıbetini Danni’ye bildirmek için araya girdi. </p>
				<p class="normal">Kadın güçlükle yutkundu, metanetini korumaya devam etse de Jacen hissettiklerini gözlerinde görebiliyordu. </p>
				<p class="normal">Sıra kaçış hikâyelerine geldiğinde, Jacen tarafından kurtarılmalarına ve Miko Reglia’nın ölümüne, Jacen da anlatmaya başladı. İkili anlatmayı bitirdiğinde kimseden çıt çıkmıyordu, sadece <span class="ideitalik">Falcon </span> ve <span class="ideitalik">Merry Miner’dakiler</span> Luke ve Mara’nın kendi aralarında fısıltıyla bir şeyler konuştuğunu duyabiliyorlardı.</p>
				<p class="normal">“Sırrınızı bizimle de paylaşır mısınız?” diye sordu Leia.</p>
				<p class="normal">“Danni’nin anlattığı yaratıktan bahsediyorduk,” dedi Luke. “Yammosk.” Sonra sesi alçaldı ve daha kararlı şekilde devam etti, “Savaş koordinatörü.”</p>
				<p class="normal">“Evet, ona öyle diyorlar,” dedi Han umursamaz şekilde, Luke’un ses tonundaki ağırlığı fark etmemişti.</p>
				<p class="normal">“Bu yüzden bu kadar iyi savaşıyorlar,” dedi Anakin. </p>
				<p class="normal">“Sence yammosk denen bu yaratık bir şekilde onları birbirine mi bağlıyor?” diye sordu Leia.</p>
				<p class="normal">“Çok senkronize savaştıklarını biliyordum,” dedi Luke. “Fazlasıyla koordine hareket ediyorlardı, duyabildiğimiz ya da sezebildiğimiz bir iletişim olmadan.”</p>
				<p class="normal">“Yuuzhan Vong’lar sürekli olarak savaş koordinatörü vasıtasıyla birleşmekten bahsediyorlardı,” dedi Danni. </p>
				<p class="normal">“Atmosfere girdiğimizde gücü sen de hissettin,” diye ekledi Luke ve yanındaki Mara da onayladı. </p>
				<p class="normal">“Kesinlikle,” dedi Leia.</p>
				<p class="normal">“Ben hissetmedim,” dedi Han. “Ama cihazlara bir haller olmuştu.”</p>
				<p class="normal">“Ben hissettim,” dedi Leia. “Gezegenden çok uzaktayken hissetmiştim. Ama yüzeye yaklaşınca artık dayanılmaz hale geliyordu.”</p>
				<p class="normal">“Yani bu yaratık düşmanlarımızı yenilmez bir güç haline getiriyor,” dedi Leia. “Onların tek bir birim gibi savaşmalarını sağlıyor.”</p>
				<p class="normal">“Tıpkı ben, Jacen ve Jaina’nın kuşakta olduğu gibi,” dedi Anakin.</p>
				<p class="normal">“O zaman o yaratığı yok etmemiz gerek,” dedi Luke.</p>
				<p class="normal">“Bir ordu asker olmadan onun yanına yanaşamazsınız,” dedi Danni hiç tereddüt etmeden. “Buz kabuğunun altına girmeyi başarabilseniz bile yüzlerce Yuuzhan Vong savaşçısıyla savaşmak zorunda kalırsınız.”</p>
				<p class="normal">Aslında bu düşünce Luke’un hoşuna bile gitmişti. Eğer delgi gemisiyle geri dönüp yammosk’a erişmeyi başarabilirse...</p>
				<p class="normal">“Hepsini aşsanız da yammosk’un kendisi sizi durdurur,” diye ekledi Danni.</p>
				<p class="normal">“Çok büyük ve gezegende hissettiğin enerji yakınına gittiğinde hissedeceğinin yanında hiç kalır.”</p>
				<p class="normal">“Luke dayı bir Jedi’dır,” diye araya girdi Anakin.</p>
				<p class="normal">“Miko Reglia da öyleydi,” dedi Danni cevaben. “Yammosk ona defalarca üstün geldi.”</p>
				<p class="normal">“Jedi Üstadı,” diye homurdandı Anakin ama Luke araya girip konuyu değiştirerek gerginliğe son verdi. </p>
				<p class="normal">“Tüm gezegeni ortadan kaldıracak ateş gücüne sahip miyiz burada?” diye sordu ve sesindeki tereddüt aklından geçenleri de tam olarak yansıtıyordu. Kaç gemiye ihtiyaçları olacaktı? Bu görevi tamamlamaya yaklaşamadan bile kaç tanesi yok edilecekti?</p>
				<p class="normal">“Bunun için filonun yarısı gerekir,” dedi Han.</p>
				<p class="normal">“Ya da daha fazlası,” diye ekledi Leia beş karış suratla. “Bugün onlara hemen hiç zarar veremedik ve tüm filoyu buraya getirir ve kaybedersek Core’u savunmak için elimizde ne kalır?”</p>
				<p class="normal">“Praetorite Vong bir sistemden öbürüne geçerek tüm galaksiyi ele geçirecek,” dedi Danni ve aralarında düşmanları konusunda uzman olan tek kişi olduğu için de sözleri hepsinin moralini bir kat daha bozdu.</p>
				<p class="normal">“Onları başka türlü nasıl yenebiliriz?” diye sordu Luke tüm ciddiyetiyle. “Yammosk’u yenebilmek için şu an ne yapabiliriz?”</p>
				<p class="normal">“Elimde buz kabuğuna hasar verebilecek birkaç ısı bombası var,” dedi Lando. </p>
				<p class="normal">“Tabii biz yerçekimi kuyularını geçip onları buzdaki uygun noktalara atabilirsek,” dedi Han.</p>
				<p class="normal">“Fazla işe yarayacaklarını da zannetmem,” dedi Danni. “Yammosk çok derinde, suyun volkanlar yüzünden daha sıcak olduğu yerde.”</p>
				<p class="normal">“Şu volkanları kapatıp yaratığın donmasını bekleyebilsek ne güzel olurdu,” dedi Jacen.</p>
				<p class="normal">Kısa bir sessizlik oldu ve Luke <span class="ideitalik">Rejuvenator’un</span> lazer bataryalarıyla ne kadar hasara yol açabildiğini sorarak bu sessizliği bozdu, Jacen ve Danni buz kabuğunun altında olduğundan onlardan bu darbeleri hissedip hissetmediklerini öğrenmek istemişti ama soruları hayli heyecanlı Anakin’in müdahalesiyle yarıda kaldı.</p>
				<p class="normal">“Yapabiliriz,” dedi ve babasının şaşkın bakışının ardından ekledi “Volkanları kapatabiliriz. En azından çevresindeki suları dondurabiliriz.”</p>
				<p class="normal">“Nasıl yapacakmışız bunu?” diye sordu Han. “Gezegen zaten yeterince soğuk.”</p>
				<p class="normal">“Yeterinceye yakın,” dedi Anakin. “Ama tam değil.”</p>
				<p class="normal">“Mutlak sıfır mı?” diye sordu Luke. “Bunu nasıl becereceğiz?”</p>
				<p class="normal">“Buharlaşma,” dedi Anakin. </p>
				<p class="normal">“Ne?” dedi Han.</p>
				<p class="normal">“Hiçbir şey enerjiyi daha hızlı çalamaz,” diye onayladı Jacen, Anakin’in bahsettiği şeyi derslerde gördüğünü hatırladı, o ve Jaina’nın Jedi Akademisi’nde aldığı dersler.</p>
				<p class="normal">“Eğer gezegenin etrafındaki buharlaşmayı artırabilirsek onu soğutmayı başarabiliriz,” dedi Anakin.</p>
				<p class="normal">“Peki, bunu nasıl yapacağız?” dedi Han kuşkuyla.</p>
				<p class="normal">“Enerjiyle süreci hızlandıracağız,” dedi Jaina. “Güneş ısısının su birikintisini kurutması gibi.”</p>
				<p class="normal">Han homurdandı. “Bu kadar enerjimiz olsa zaten onu doğrudan gezegeni yok etmek için kullanabilirdik,” dedi. </p>
				<p class="normal">“Tabii yammosk’un kendi enerjisini o gezegene çevirirsek işler değişir,” dedi Danni birdenbire ve Han’ın şaşkınlıkla ağzından çıkan “Ne?” dışında kimsenin gıkı çıkmadı, herkes bunun işe yarayıp yaramayacağını düşünüyordu.</p>
				<p class="normal">“Lando?” dedi Luke.</p>
				<p class="normal">“Neden bana soruyorsun?” diye cevap verdi Lando.</p>
				<p class="normal">“Sen Nkllon’dayken enerji yansıtıcılar yapmıştın,” dedi Luke, sesinin tonundan aklında bir plan olduğu anlaşılıyordu. </p>
				<p class="normal">“Güneş ışığı mı demek istiyorsun?” dedi Lando. “Onu geri göndermekten ziyade ondan saklanmaya çalışıyorduk. Kalkan gemisinin panellerinin arkasına saklanmak...” durdu ve <span class="ideitalik">Falcon’un</span> köprüsündekiler yüzünün aydınlandığını gördüler.</p>
				<p class="normal">“Kalkan gemileri,” dedi tekrar.</p>
				<p class="normal">“Hepsinin tahrip olduğunu sanıyordum,” dedi Danni. Hikâyeleri duymuş ve o büyük gemileri Destrillion’un yörüngesinde görmemişti. </p>
				<p class="normal">“Sonradan birkaç tane daha yaptım,” dedi Lando ve bu cevaptan Luke şu an onun yüzünde beliren sırıtışı gözünde canlandırdı. “Nihayetinde teknolojiyi gözden çıkaramazdım.”</p>
				<p class="normal">“Onları en kısa sürede buraya getir,” dedi Luke. “<span class="ideitalik">Rejuvenator’un</span> açtığı ateş yüzünden gezegenin atmosferi hâlâ kalın bir sis tabakasıyla örtülü. Böyle bir bozgundan hemen sonra geri dö-nersek düşmanlarımızı gafil avlayabiliriz, hatta çoğu avcıları ana filoya katılmak için gitmiş bile olabilir.”</p>
				<p class="normal">“Kyp’i ve geri kalan tüm avcı uçağı ve gambotları geri getirirsen iyi olur,” diye de ekledi. “Kalkan gemileri menzile girip görevlerini yerine getirirken onları korurlar.” </p>
				<p class="normal">“Aramaya başladım bile,” dedi Lando.</p>
				<p class="normal">Yakın bir gezegende buluştular, orada Jaina, Jacen ve Danni <span class="ideitalik">Merry Miner’dan</span> çıkıp diğer gemilere bindiler. Jacen, <span class="ideitalik">Falcon’un</span> alt taretinde Lando’nun yerini aldı, Danni, Jaina ile birlikte <span class="ideitalik">Jade Sabre’a</span> gitti ve Luke <span class="ideitalik">Jade Sabre’ın</span> hangarına giderek X-kanadını yaklaşan savaşa hazırlamaya başladı. </p>
				<p class="normal">Hantal kalkan gemilerinin Destrillion’daki limanlarından oraya varması bir hayli zaman almıştı. Bu gemileri korumak için gelen filo Luke ve diğerlerinin beklediği sayının yanından bile geçmiyordu. Kyp Durron çok sayıda avcı uçağıyla geri dönmüş olsa da <span class="ideitalik">Ranger</span> gambotlardan hiçbiri gelmemişti, komutanları harekete geçmek için Yeni Cumhuriyet’ten gelecek takviyeleri beklemeyi tercih etmiştiler. </p>
				<p class="normal">Helska sistemindeki bozgunun büyüklüğünü, düşman kuvvetlerinin koordinasyonunu ve gezegeni çevreleyen enerji alanının gücünü dikkate alan Luke bu komutanların hata yaptığını ve Yeni Cumhuriyet’in burada bir zafer kazanabilecek büyüklükte bir donanmayı asla bir araya getiremeyeceğini biliyordu. Destrillion’da kalmayı tercih eden <span class="ideitalik">Ranger</span> gambotlar ve diğer gemiler Luke’un düşman üssüne yapacağı sürpriz saldırıya katılmak yerine orada kalırlarsa Yuuzhan Vong’un onları yok etmesi daha kolay olacaktı. </p>
				<p class="normal">Hâlâ derme çatma filosuyla Dubrillion’a çekilip orada mevzilenerek muharebe kruvazörleri ve yıldız destroyerleri yardıma koşana kadar dayanmak aklından geçse de –takviyeler parça parça geleceği için– Yuuzhan Vong güçleri tarafından birer birer ortadan kaldırılmak riskiyle karşı karşıya olduklarının da farkındaydı. Belki de soğutma planlarını bu yeni gelecek filoyla denemeleri daha akıllıca olacaktı. Fakat başta bu hımbıl, ağır işleyen ve ben merkezli Konsey olduğu müddetçe düzgün ve verimli şekilde hareket etmelerinin imkânsız olacağını da biliyordu. </p>
				<p class="normal">Tüm dezavantajlarına rağmen Luke en kısa sürede harekete geçmeleri gerektiğinin farkındaydı. Yabancıları ilk saldırıda gafil avlayamamışlardı ve sürpriz unsuru devrede olmadan bu planın işe yarama şansı yok gibi bir şeydi. </p>
				<p class="normal">Felaketin hemen kıyısında hiperuzaydan çıktılar, koordinat ve hızlarını öyle bir ayarlamışlardı ki hiperuzaydan tek bir birim gibi tam da Helska sisteminin dördüncü gezegeninin yakınında çıkmışlardı. O kadar yakındılar ki hiperuzaydan çıkan iki gemiden biri olan kruvazör filoya katılırken diğeri olan avcı doğruca gezegene bindirmişti, yine hiperuzaydan çıkan iki avcının kanatları gezegene sürtünmüş ve dönmeye başlayarak bir üçüncüye çarpıp onu da beraberlerinde götürmüşlerdi. </p>
				<p class="normal">Bu tehlikeli atlayışı emreden Luke bu kayıplar karşısında üzülmekten başka bir şey yapamıyordu, bunlar kabul edilebilir kayıplardı ve bu derme çatma filoyla bundan daha iyisini yapmasına da imkân yoktu. </p>
				<p class="normal">Hiç vakit kaybetmeden ve Yuuzhan Vong’un tepelerine çullanmasına fırsat vermeden hepsi konumlarını aldılar, altı büyük şemsiyeye benzer kalkan gemisi buz gezegeninin yörüngesine girdi ve her dönüşte biraz daha alçalmaya başladı.</p>
				<p class="normal">Başta bu gemilerin pilotları çok az enerji olduğunu bildirdiler ama sonra birdenbire, sanki yammosk birden düğmeye basmış gibi, enerjide ani bir yükseliş oldu ve peteği andıran gövdeleri birden yükseldi. Yammosk tehdidin farkına varmıştı.</p>
				<p class="normal">Coralskipper’lar sürü gibi havalanmaya başladılar, filoyu karşılayan grup kadar kalabalık değillerdi ve Luke’un şu anda çoğunun uzakta olduğu teorisi doğru çıkmıştı. </p>
				<p class="normal">“Kalkan gemilerini koruyun,” dedi Luke tüm kanallardan. “Onlara gereken zamanı sağlayın.” Bunu söyledi ama bu yöntemi destekleyen ne kendisinin, ne Anakin’in ne de Lando’nun bilim insanlarından herhangi birisinin bunun ne kadar süreceğine dair hiçbir fikri yoktu. </p>
				<p class="normal">Luke’un X-kanadı, <span class="ideitalik">Millenium Falcon</span> ve <span class="ideitalik">Jade Sabre’a</span> uygun konumlarına giderken öncülük etti, enerjiyi gezegene yansıtacak olan kalkan gemisini koruyacaklardı, benzer şekilde diğer tüm avcı uçakları da konumlarını aldılar, bazıları savunma düzeni alırken bazıları da hileyi savunma olarak kullanıyor ve coralskipper’lara saldırır gibi yapıp sonra başka yöne kaçarak onları peşine takıyor ve böylece kalkan gemilerinden uzaklaştırıyordu. </p>
				<p class="normal">Diğer iki gemi uygun konumu aldığında Luke’un uygulayacağı taktik de bu olacaktı, sadece o bunu bir üst seviyeye taşımayı düşünüyordu, doğruca atmosfer, türbülans ve enerjiden oluşan şeyin arasına dalacak böylece üslerini korumak isteyen çok sayıda coralskipper’ı da peşine takacaktı. </p>
				<p class="normal">İkinci saldırıdan haberi olduğunda Prefect Da’Gara derhal yammosk’un yanına geldi. Prefect başta, galaksinin bu bölgesinde güçlü düşman gemileri kalmadığı yönündeki tüm istihbarat raporlarına rağmen, ilk saldırının bir hile olduğunu ve bu ikinci filonun çok daha büyük ve güçlü olabileceğini düşünmüştü. </p>
				<p class="normal">Yammosk kendisine saldırganlarla ilgili gerçeği anlatınca bu kuvvetin öncekiyle kıyaslanamayacak kadar küçük olduğunu anladı, bu filoda farklı olarak kalkan gemileri bulunuyordu ki Destrillion’a saldıran kendi gemileri bu gemileri orada görerek tetkik etmiş ve askeri bir nitelikleri olmadığına karar vererek görmezden gelmişlerdi.</p>
				<p class="normal">Neden geri dönmüşlerdi ki?</p>
				<p class="normal">Tek mantıklı açıklama mahkûmları olan Danni Quee’nin kaçışıyla bağlantılıymış gibi görünüyordu. Bu bir kurtarma gö-revi miydi? Belki de Danni Quee hâlâ gezegendeydi? </p>
				<p class="normal">Belki de tüm bu saldırının amacı genç kadın gezegenden kaçmaya çalışırken dikkatleri başka yöne çekmekti. </p>
				<p class="normal">Peki, bu dev kalkan gemilerinin burada ne işi vardı? </p>
				<p class="normal">Yammosk’un bununla ilgili bir teorisi bulunuyordu: düşman bu gemileri gezegeni çevreleyen enerji kalkanını ortadan kaldırmak için kullanacaktı, hatta belki de dovin basal yerçekimi kuyularını ya da yüzey topçusunun izleme sistemlerini ortadan kaldırma gayretiyle bu enerjiyi tekrar gezegene yansıtacaklardı. Savaş koordinatörü endişeli değildi, büyük şemsiye benzeri gemilerin yakınlığına ve enerjiyi gezegene geri yansıtıyor olmalarına rağmen o hâlâ coralskipper’ların bilincini hissedebiliyor ve onlara savaşta rehberlik edebiliyordu. </p>
				<p class="normal">Savaş koordinatörünün kendinden emin halini gören Prefect Da’Gara’nın tüm korkuları uçup gitti. Üstelik yammosk sistemden avlanmak için ayrılan en yakındaki coralskipper filosuna da çağrı yapıp geri çağırmıştı. </p>
				<p class="normal">Savaş koordinatörü onların dönmesine bile gerek kalmadan düşmanın püskürtüleceğini ya da sistemde biraz daha kalmakta ısrar ederlerse tümden yok edileceğini hesaplamıştı. Şu an onlar için en büyük tehlike Danni Quee’nin bir şekilde gezegenden kaçmanın bir yolunu bulmasıydı. Pefect Da’Gara bunun talihsiz olacağını düşünüyordu, çünkü o kadından hoşlanmıştı ve daha fazla incelemek istiyordu.</p>
				<p class="normal">Ama sonuç olarak fazla bir fark yaratmayacaktı. Çaresiz ve yaşadıkları bozgunu kabul edemeyecek kadar zavallı olan düşmanları geri dönmüştü ve sonuç şimdi eskisinden de daha kesin görünüyordu. </p>
				<p class="normal">Bu nedenle X-kanat sınıfı tek bir avcı uçağı atmosfere girip hızla alçalmaya başladığında Prefect Da’Gara çok sayıda coralskipper’a onu avlama ve buna bağlı olarak da gezegenin yüzeyinde kaçan mahkûmu arama görevini verdi. </p>
				<p class="normal">Belki tekrar kazanır ve Danni de ona kalırdı. </p>
				<p class="normal">Luke’un gövde sensörleri ve arkada R2-D2 ısının hızla düştüğünü bildiriyordu. Çok aşırı değil ama dikkate değer biçimde. Çevresini saran hava titriyor gibiydi, enerjiyle doluydu, yammosk’un kendi saldırısına bir de kalkan gemilerinin yansıttığı enerji eklenmişti. Enerji maddenin yapısını değiştirdiği için gezegenin yüzeyinden kalın bir sis tabakası yükseliyordu – bu sisin yükselir yükselmez buharlaşarak kaybolduğunu görmek Luke’un moralini biraz daha düzeltmişti. </p>
				<p class="normal">Ayrıca sis onun görülmesini de zorlaştırıyordu. Tüm uçuş yeteneğine rağmen Luke bu sisin içine peşinde kalabalık bir coralskipper sürüsüyle dalmıştı, araçlar dönüyor farklı açılardan ateş ediyor ve sanki tek bir birimmiş gibi davranıyorlardı. </p>
				<p class="normal">Torpidoları ya da lazer topları aklına bile gelmiyordu. Tüm derdi kendisini düşman ateşinden koruyabilmekti, sıkıştığında bir burgu yapıp tekrar sisin içine dalarak gözden kayboluyordu. Cihazlarının çoğu şu an bir işe yaramıyordu, saf enerjinin ağına yakalanmıştı ve o yüzden de sadece görüş ve içgüdülerine dayanarak yoluna devam ediyordu, kendisini Güç’e teslim etmişti, yammosk’un enerji gücünün engelleyemeyeceği yegâne kaynağa.</p>
				<p class="normal">Yoğun sisin içinde uçan, soğuğu hisseden ve R2-D2’nun şikâyetlerini dinleyen Luke aniden yana döndü ve bir coralskipper’la çarpışmaktan son anda kurtuldu, sonra da dönüşün yarısında tekrar dalışa geçti. </p>
				<p class="normal">Gezegene hızla yaklaştığını bilen Skywalker tüm gücüyle levyeye asıldı, son sürat buza dalmadan evvel uçağın kontrolünü tekrar eline alabilmeyi umuyordu.</p>
				<p class="normal"><span class="ideitalik">Jade Sabre</span> coralskipper’larla dalaşmaya başladığında Jaina vücudunda adrenalinin arttığını hissetti. O, gemiyi kullanırken Mara da topları idare ediyor ve Danni Quee de elinden ne geli-yorsa yapmaya çalışıyordu. </p>
				<p class="normal">Jaina, refakat gemisi <span class="ideitalik">Millenium Falcon’la</span> koordineli uçabilmek için Güç yerine normal yeteneklerini kullanmak zorundaydı, çünkü onu kullanan babasıydı. Fakat Han muhteşem bir pilottu ve Jaina bu ana kadar onun ne kadar iyi bir pilot olduğunu takdir edememişti. <span class="ideitalik">Falcon</span> konum alırken <span class="ideitalik">Jade Sabre da</span> onu korumak için harekete geçti ve Jaina, Han’ın yaptığı her dönüş, dalış ve yükselişte diğer bir coralskipper’ın daha alt taretteki Jacen ya da üst taretteki Anakin tarafından ortadan kaldırıldığını gördü. </p>
				<p class="normal">Muhteşem şekilde uçurulmasına rağmen <span class="ideitalik">Falcon</span> yine de coralskipper’larla kuşatılmaktan kurtulamamıştı. Han şimdi coralskipper’ların önünde olup onları peşine takarak kalkan gemilerini koruyabilmek için hızına güvenmek zorundaydı –ve Jaina’nın daha hızlı olan <span class="ideitalik">Jade Sabre</span> ile ona ayak uydurabileceğine. </p>
				<p class="normal">Fakat Jaina tüm kalkan gemilerini bu şekilde korurken ortaya çıkan potansiyel tehlikeyi anlamadıklarını fark etti. Bir anlık boşluğu fırsat bilerek bu planın bir şansı olup olmadığını düşündü, enerji seviyesi yeterli olacak mıydı, buharlaşma yeterli olacak mıydı ve tüm bunlar yanardağ tarafından ısıtılan suyu bir şekilde etkileyebilecek miydi?</p>
				<p class="normal">Fakat düşünecek zaman yoktu ve <span class="ideitalik">Falcon’un</span> uzaklaşmasıyla <span class="ideitalik">Jade Sabre</span> kendisini dört yandan düşmanların içerisinde buldu. Şimdi marifet gösterme sırası Jaina’daydı ve genç pilot tüm yeteneğini sergilemeye başladı. Dönerek gidip bir coralskipper’ın tam önüne çıktı ve o şeyi darmadağın etti.</p>
				<p class="normal">Jaina patlamanın içinden yana keskin bir dönüş yaptı ve gemiyi otuz derece kadar döndürüp bir başkasına angaje oldu. Bu seferki birkaç isabet kaydetmeyi başardı ama <span class="ideitalik">Jade Sabre’ın</span> kalkanları bunları kolayca savuşturdu ve açılan karşı ateş sonucu bu küçük araç da tarih oldu.</p>
				<p class="normal">Diğer bir dönüş, diğer bir vuruş. Dal ve ani tırman ve bir vuruş daha.</p>
				<p class="normal">Kendi etrafında dön, yaklaşan bir gemiyle aynı hizaya geç ve...</p>
				<p class="normal">Hiçbir şey.</p>
				<p class="normal">Jaina birkaç isabet aldı, aniden yana döndü ve kalkan gemilerinden uzaklaşmış olan <span class="ideitalik">Millenium Falcon’un </span>peşine takıldı. </p>
				<p class="normal">“Neden onu vurmadın?” diye sordu Mara’ya ve cevap gelmeyince Jaina o tarafa baktı.</p>
				<p class="normal">Mara koltuğuna yığılmış, başı da yana düşmüştü. </p>
				<p class="normal">Jaina şok geçirdi. Hemen çığlık atarak kadının yanına koştu, “Mara!” Ama durum böyle bir dikkatsizliği affetmeyecek kadar ciddiydi. </p>
				<p class="normal">Tekrar tekrar isabet aldılar ve Jaina tekrar kontrolleri ele alıp <span class="ideitalik">Jade Sabre’ın</span> uçuşunu düzeltene kadar kalkanları neredeyse tümüyle kaybettiler ve bir motorları teklemeye başladı, ayrıca dengeleme jetlerinden biri de kapanmıştı. </p>
				<p class="normal">Ve gezegen hızla ona yaklaşıyordu. </p>
				<p class="normal">Jaina tüm gücüyle mücadele etti; arkasında Danni koşarak köprüye girdi ve yardım etmek için ne yapabileceğini sordu.</p>
				<p class="normal"><span class="ideitalik">Jade Sabre</span> kontrolden çıkmış düşüyordu.</p>
				<p class="normal">Luke tüm gücüyle levyeye asıldı ve R2-D2’ya da kendisine yardım etmesi için bağırdı. Droidden gelen cevap pek anlaşılır değildi, çünkü R2-D2’nun kanopinin dışında bulunduğu yer aşırı soğuktu. </p>
				<p class="normal">Luke gözlerini kapattı, levyeyi çekmeye devam etse de her an gezegene çakılmayı bekliyordu. </p>
				<p class="normal">Burnu yavaş yavaş doğrulmaya başladı ve yatay hale geldi ve X-kanat yüzeyi yalayarak yoluna devam etti. Ama hemen birkaç metre altında olan ölümcül buz nedeniyle Luke henüz rahat bir nefes almış sayılmazdı. </p>
				<p class="normal">Biraz daha yükselmek için iticilerini ateşledi, sonrada burnunu yukarı çevirdi ve tekrar sisin içine ve coralskipper’ların arasında daldı. Yine lazerlerini ateşlemeye zahmet etmedi, karmaşanın içinde zikzaklar çizerek yoluna devam etmekten başka bir şey yapmadı. </p>
				<p class="normal">Sonunda gruptan sıyrılmayı başardı ama çoğu onu takip etmekten vazgeçmemişti. </p>
				<p class="normal">Luke ısının iyice düştüğünü hissetti, ısı hızla düşüyordu ama sensörleri olmadan bunun ne oranda olduğunu ya da ne kadar düşeceğini ve etkisinin ne olacağını bilemiyordu. </p>
				<p class="normal">Sadece umut ediyordu. </p>
				<p class="normal">O sırada <span class="ideitalik">Jade Sabre’ın</span> kontrolden çıkmış halde atmosferde dönerek düştüğünü gördü, ne yapacağını şaşırmıştı.</p>
				<p class="normal">Han ve Leia, <span class="ideitalik">Falcon’u</span> kalkan gemilerinin yanına getirdi, kalkan gemilerinin gezegen yönündeki bölümleri yansıyan enerji yüzünden parıl parıldı. </p>
				<p class="normal">Bu konuyla ilgili yorum yapmalarına fırsat bulamadan başka bir şey dikkatlerini çekti ve moralleri ve umutları bir anda uçup gitti: <span class="ideitalik">Jade Sabre</span> düşerek atmosferde gözden kaybolmuştu.</p>
				<p class="normal">Onlar için, Mara, Danni ve kızları için ellerinden gelen hiçbir şey yoktu.</p>
				<p class="normal">Luke sürati artırdı ve düşen gemiyle kesişeceği bir nokta belirledi. Geminin doğrulmaya çalıştığını ve bir motorunun hâlâ mücadele ettiğini gördü, en azından kontrollerin başında birisi vardı. </p>
				<p class="normal">Fakat kontrollerde kim olursa olsun boş yere uğraştığını da biliyordu, çünkü tek motor bu momentuma direnemezdi.</p>
				<p class="normal">Ama...</p>
				<p class="normal">Luke son sürat düşen gemiyle kesişeceği noktaya doğru devam etti. Sonra X-kanadını ters çevirdi ve tam <span class="ideitalik">Jade Sabre’ın</span> altından geçerken, tam iki gemi çarpışmak üzereyken, kaldırıcılarından birini ateşledi ve düşen gemiyi alt tarafından yukarı itmiş oldu. </p>
				<p class="normal">Yaptığı işin memnuniyetiyle Luke gemisini tekrar doğrulttu ve <span class="ideitalik">Jade Sabre’ın</span> tekrar tırmanmaya başladığını gördü. Fakat bu manevrayla o da irtifa kaybetmiş ve momentuma girip yeniden düşmeye başlamıştı. Tekrar yatay konuma geçebileceğinden emin olarak dalıştan çıktı, çevresindeki atmosferin değişmesi nedeniyle mevcut durum da aniden değişmişti. </p>
				<p class="normal">Sis kaybolup gidiyordu, bir kısmı buharlaşıyor, bir kısmı ise buz kristallerine dönüp havada asılı kalıyorlardı. Luke bu buzlardan oluşan labirentin içinde yoluna devam ederken büyük bölümünün küçülmeye başladığını gördü – öyle hızlı küçülüyorlardı ki sanki birden kaybolup yok oluyor gibiydiler. </p>
				<p class="normal">Kritik noktaya eriştiler; buharlaşma korkutucu bir hızda kendi canını almaya başlamıştı.</p>
				<p class="normal">Gittikçe daha fazla coralskipper sahneye çıkmaya başladı, bazıları gezegenden yükseliyor, diğerleri ise, yammosk’un çağrısına uyarak, dışarıdan geliyordu. Han, Leia ve Lando’nun, <span class="ideitalik">Jade Sabre’ın</span> yeniden tırmanmaya başladığını gördüklerinde aldıkları rahat nefes kalkan gemilerden birinin infilak etmesiyle yine yarıda kaldı. </p>
				<p class="normal">Refakat eden avcı uçakları ve kruvazörlerin telsizlerinden feryatlar yükseldi, kalkanlarının gittiğini söylüyor ve yardım istiyorlardı. </p>
				<p class="normal">Bir kruvazörün daha havaya uçmasıyla <span class="ideitalik">Falcon’un</span> ekranını diğer bir göz kamaştırıcı patlama daha doldurmuştu. Ardından bir avcı uçağı dağılıp paramparça oldu.</p>
				<p class="normal">“Neden bu kadar uzun sürüyor?” diye gürledi Han, sorunun muhatabı Lando’ydu. </p>
				<p class="normal">Lando çaresizce ellerini yukarı kaldırdı. “Ne yapmaya çalıştığımızdan bile haberim yok,” dedi.</p>
				<p class="normal">“Threepio, sen biliyor musun?” diye soracaktı Leia ama bir çığlıkla cümlesini tamamladı ve Han bağırdı, “Sola!” bir grup coralskipper birden önlerine yükselmiş ve ateşe başlamıştı. </p>
				<p class="normal">Üst taret derhal ateş açtı ve alt taretteki Jacen da önce birini sonra diğerini vurdu. Ama çok kalabalıktılar, çok iyi uçuyorlardı ve <span class="ideitalik">Falcon’un</span> topçularına pek ateş imkânı vermeyecek şekilde birbirlerinin açıklarını kapatarak uyumlu şekilde hareket ediyorlardı. </p>
				<p class="normal"><span class="ideitalik">Falcon</span> isabet üstüne isabet alınca Han şaşırdı. “Hadi be!” dedi konsola, kalkanları bir an için gidip de ikaz ışıkları yandığında.</p>
				<p class="normal"><span class="ideitalik">Falcon’un</span> bulunduğu yere göre gezegenin arkasında kalan bir kalkan gemisi daha infilak etti. </p>
				<p class="normal">“Geri çekilmeliyiz,” dedi Lando.</p>
				<p class="normal">“Yapamayız,” dedi Leia sert şekilde. “Bu tek şansımız.”</p>
				<p class="normal">Üçüncü bir kalkan gemisi daha gitti ve artık o şanslarından geriye de pek bir şey kalmamış gibi görünüyordu. </p>
				<p class="normal">Fakat birden karşılarında uçan bir çift coralskipper birbirlerine çarpıp patladılar. </p>
				<p class="normal">“Güzel atış,” dedi Han.</p>
				<p class="normal">“Ben ateş etmedim,” dedi Anakin.</p>
				<p class="normal">“Ben de,” dedi Jacen.</p>
				<p class="normal">Han ve Leia önce birbirlerine sonra da Lando’ya baktılar.</p>
				<p class="normal">İki coralskipper daha aynı manevrayı denedi ve sonları benzer oldu. Anakin üst üste üç düşman avcısı vururken Jacen da bir dördüncüsünü aradan çıkardı. </p>
				<p class="normal">Diğer gemilerden gelen çağrılar da aniden ve her yerde kazanmaya başladıklarını gösteriyordu. </p>
				<p class="normal">“İşe yaradı,” dedi Leia.</p>
				<p class="normal">“Hâlâ çok kalabalıklar,” dedi Han ve onun dediklerinin altını çizmek istermiş gibi dördüncü kalkan gemisi de havaya uçtu.</p>
				<p class="normal">Han, <span class="ideitalik">Falcon’un</span> hızını artırdı ve topları hiç susmayan gemi düşman avcılarının arasında daldı. </p>
				<p class="normal">“Gemiyi geri çevir!” dedi Anakin. “Kalkan gemimize yaklaşmadan evvel hepsini haklayabiliriz.” </p>
				<p class="normal">Ama kokpittekilerin hiçbirisi onu dinlemiyordu, hatta ateş etmeyi bırakan Jacen bile. Hepsi sadece karşılarındaki gezegene bakıyorlardı. </p>
				<p class="normal">Gezegeni saran sis kaybolmuştu, buz gezegeninin görüntüsü gittikçe daha netleşmekteydi ve birkaç saniye içerisinde atmosferinde sisten eser kalmadı. </p>
				<p class="normal">Han ve Leia tuttukları nefeslerini henüz bırakmışlardı ki önlerinden <span class="ideitalik">Jade Sabre’ın</span> yükseldiğini gördüler. </p>
				<p class="normal">Jaina’ya çağrı yapmaya fırsat bulamadan gezegenin şeklinde bozulma olduğunu gördüler, sanki ona cam bir kürenin arkasından bakıyor gibiydiler.</p>
				<p class="normal">“Mezzicanley Dalgası!” diye bağırdı Anakin. “Maddenin dördüncü hali! Aşağısı aşırı soğuk olacak, en azından suyun katı hale geleceği kesin!”</p>
				<p class="normal">“Bu yüzden bu avcılar artık saldırılarını koordine edemiyor,” dedi Jacen. “Savaş koordinatörleri dondu.”</p>
				<p class="normal">Gerçekten de ne yapacaklarını bilemeyen coralskipper’lar çatışmayı terk edip muhtemelen üslerini korumak amacıyla, gezegene doğru gitmeye başlamışlardı. Han ve diğerlerinin gözlerinin önünde gezegenin dönüşü gittikçe yavaşlamaya başladı.</p>
				<p class="normal">“Akıl alır gibi değil,” diye mırıldandı Han.</p>
				<p class="normal">“Fazla uzun sürmez,” dedi Jacen. “Enerjisi gitti, buharlaşma tamamlandı.”</p>
				<p class="normal">“Gezgen tekrar dönmeye başlarsa ne olacak,” diye sordu Han.</p>
				<p class="normal">“Buzun yarattığı genleşmeyi dikkate alırsak...” diye başladı Jacen ve bu Han’ın yine kötü bir şeyler hissetmesi için yeterli bir açıklamaydı.</p>
				<p class="normal">“Luke,” diye fısıldadı Leia.</p>
				<p class="normal">“Uzaklaşın! Hemen gidin!” diye bağırdı Han tüm kanallardan. “Geri çekilin!” Leia’nın kayıp kardeşi için sürekli olarak yalvarmasına rağmen Han derhal <span class="ideitalik">Falcon’un</span> burnunu –tekrar daha hızlı dönmeye başlayan– dördüncü gezegenden diğer tarafa çevirdi ve gazı kökledi, sadece <span class="ideitalik">Jade Sabre’ın</span> geçip gitmesi için bir an hızını azaltmıştı.</p>
				<p class="normal">Han o zaman anladı. Ne yapmaya çalıştığını, geri çekilmesini, Anakin’in Chewie’yi geride bırakarak Sernpidal’dan geri çekilmesi gibi. Az daha <span class="ideitalik">Falcon’u</span> geri çevirip Luke’u aramak için gezegene doğru gidecekti.</p>
				<p class="normal">Az daha.</p>
				<p class="normal">Ama yapamadı. Yalnız başına olsaydı hiç tereddüt etmezdi ama yalnız olmadığı için sadece kendi hayatından sorumlu değildi. </p>
				<p class="normal">Tıpkı Anakin gibi.</p>
				<p class="normal">Filonun geri kalanı da geri dönüp son hız kaçmaya başladı, kalkan gemilerinin römorkör pilotları hantal kalkanları geride bırakıp canlarını kurtarmak için kaçtılar.</p>
				<p class="normal">Gezegenin yüzeyi büyük depremlerle sarsıldı ve kocaman bir kutuptan diğerine inanılmaz bir hızda açılan kocaman bir yarık meydana geldi. </p>
				<p class="normal">Ardından koca gezegen havaya uçup küçücük ve Helska’nın güneş ışıkları altında rengârenk görünen buz parçacıkları haline geldi. </p>
  <p class="normal">Yayılan bu buluttan tek bir kara nokta çıktı, son sürat giden bir X-kanat, karşı konulmaz şok dalgasının hemen kıyısında yol alıyordu.</p>
				</body>
</html>