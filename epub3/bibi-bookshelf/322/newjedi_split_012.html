<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_10">ON<br class="chapter"/>
				  <br class="chapter"/>
			    Kuşak Yarışı</h1>
<p class="normal"> </p>
<p class="normal">“Lando’dan da hayırlı bir şey beklemezdim zaten,” dedi Han,<span class="ideitalik"> Millenium Falcon </span>hiperuzaydan çıkıp da Lando Calrissian’ın evi ve ofisinin bulunduğu gezegenler görüntüye girdiğinde. Önlerinde duran iki gezegenin çevresi uzay araçlarından geçilmiyordu, avcı uçaklarından büyük nakliye gemilerine ve Lando’nun Nkllon’da, güneşe çok yakın bir gezegen, madencilik yaparken gemileri korumak için kullandığı kalkan gemilerine kadar her şey vardı. </p>
				<p class="normal">“Buradaki trafik Core’dakinden bile fazla,” dedi Luke telsizden, <span class="ideitalik">Jade Sabre Millenium Falcon’un</span> hemen ardından hiperu-zaydan çıkarken. </p>
				<p class="normal">Geriye sadece Jaina ve X-kanadı kalmıştı ve Han karısına baktığında onun endişeli olduğunu gördü. Reece’den buraya gelmeleri bir hafta sürmüştü <span class="ideitalik">ve Millenium Falcon</span> <span class="ideitalik">ve Jade Sabre</span> gibi konforlu gemilerde bu bir sorun değil iken X-kanatta aynı yolculuğu yapmak pilotunun sınırlarını gerçekten de zorlayabilirdi. Erzak meselesi ise başka bir sorundu. Jedi’lar böyle uzun yolculuklarda meditasyon yaparak metabolizmalarını yavaşlatır ve tüm yolculuğu yarı uyku halinde geçirirlerdi. Jaina da aynı teknikleri öğrenmiş ve Mara’yla yaptığı eğitim sırasında da bunları başarıyla uygulayabildiğini ispat etmişti. </p>
				<p class="normal">Fakat bunu antrenman salonunda yapmakla uzun bir yolculuk sırasında tek başına bir X-kanadın içerisinde yapmak arasında çok fark vardı. </p>
				<p class="normal">Luke bile defalarca karısına Jaina’nın böyle bir yolculuk için hazır olup olmadığını sormuştu. Mara ise hazır olduğu konusunda ısrar etmişti, zaten Jaina’nın pilotluk yeteneklerinden kimsenin şüphesi yoktu. Mara, Jaina’nın resmi hocası olduğu için tartışmaya yer yoktu, Leia ve Han bile itiraz edemezdi ama ikisi de kızlarını böylesine tehlikeli bir maceraya atmaya hiç de istekli değildiler. </p>
				<p class="normal">Sonuç olarak Jaina da buraya X-kanadıyla diğer iki gemiyle aynı rotayı, aynı yolu ve hızı kullanarak gelmişti. </p>
				<p class="normal">Peki neden hâlâ hiperuzaydan çıkmamıştı. </p>
				<p class="normal">Açıkça ifade etmeseler de Leia ve Han’ın aklında şu an bu sorudan başka bir şey bulunmuyordu. </p>
				<p class="normal">“Lando’nun hangi gezegende olduğunu bir tahmin edeyim,” dedi Luke telsizden alaycı bir ses tonuyla. Cevap aşikârdı. Önlerindeki gezegenlerden biri kahverengiydi ve pek yaşamaya uygun görünmüyordu, diğeri ise mavi ve yeşil renklerdeydi ve gökyüzü beyaz bulutlarla kaplıydı. Bu manzara Leia ve Mara’ya kısa süre önce ziyaret ettikleri iki gezegeni hatırlatmıştı: yerleşime uygun Osarian ve engebeli Rhommamool.</p>
				<p class="normal">“Luke, Jaina nerede?” diye sordu Leia, ne kadar endişeli olduğunu gizlemeyi iyi başarmıştı. Diğer gemiden gelen kahkahayı duydu. Mara’ya aitti.</p>
				<p class="normal">“Neden hâlâ gelmedi,“ diye ısrar etti Leia.</p>
				<p class="normal">“Çünkü Mara, Artoo’ya yanlış koordinatlar vermiş,” dedi Luke.</p>
				<p class="normal">“Küçük bir sınav,” dedi Mara, telsizin başına geçerek. “Jaina yakınlarda ama sistemin biraz dışında o nedenle bazı noktaları kerteriz alarak rotasını düzeltmek zorunda kalacak.”</p>
				<p class="normal">“Muhtemelen panik yapmıştır,” diye cevap verdi Leia, Mara’nın yüzüne yayılmakta olan gevşek gülümsemeyi zihninde canlandırabiliyordu. </p>
				<p class="normal">“Bir süre yapacağına şüphem yok,” dedi Mara. “Ama tek yapması gereken kendi içine yönelip Güç’e başvurarak onunla bizim aramazdaki bağı kullanmak, özellikle de Jacen’la, sonrasında bizi bulması zor değil.”</p>
				<p class="normal">“Zaten Artoo da yolu biliyor,” diye ekledi Luke çabucak. </p>
				<p class="normal">“Ne kadar hain olduğunuzun farkında mısınız?” dedi Leia, çaresizce iç çekerek.</p>
				<p class="normal">“Sana karşı mı Jaina’ya karşı mı?” dedi Luke ve Leia ve Han yine Mara’nın kahkahalarını duydular.</p>
				<p class="normal">“Evet!” dedi Mara.</p>
				<p class="normal">Leia sadece iç çekti.</p>
				<p class="normal">“Eğer Hanımefendi Jaina’ya bir şey olursa Artoo-Detoo’yu şahsen kınayacağım,” dedi C-3PO sinirli şekilde. “Bildiğiniz gibi o tam bir baş belasıdır. Bu durumun fazlasıyla hoşuna gittiğinden de eminim.”</p>
				<p class="normal">Leia altın renkli protokol droidine baktı. “Mara kadar değil,” diye mırıldandı ve mevcut korku ve duyguları dikkate alındığında pek de şaka yapıyor sayılmazdı. </p>
				<p class="normal">“Jaina iyi,” dedi Luke. “Eğer Güç’le erişmeye çalışırsan, sevgili kardeşim, sen de onun sağ ve gayet iyi durumda olduğunu sezebilirsin.”</p>
				<p class="normal">Leia tam da bunu yapacaktı ki gerek kalmadı, <span class="ideitalik">Falcon’un</span> pa-nelindeki sensörler bipledi ve hemen sonrasında Jaina’nın X-kanadı görüntüye girdi.</p>
				<p class="normal">“Artoo’yla ilgili minik bir problem,” dedi Jaina ve R2-D2’nun bipleyerek bu sözleri protesto ettiğini duydular. Mara, Jaina’ya kendilerine yaklaşmasını söyledi ve o da söyleneni yaptı ama Destrillion adındaki diğer gezegendeki operasyona bir göz atabilmek için Lando’nun yaşadığı gezegen olan Dubrillion’un etrafında geniş bir daire çizerek. Küçük gemiler hiç durmadan bu gezegene akıyor, asteroitlerden Lando’nun kurmuş olduğu işleme tesislerine hammadde taşıyorlardı. Daha büyük gemilerden oluşan diğer bir gemi trafiği de gezegen dışına doğru yol almaktaydı, yörüngede bekleyen büyük nakliye gemilerine gitmekteydiler.</p>
				<p class="normal">Tümü, hatta Lando’dan her şeyi bekleyen Han bile, gördüklerine inanamıyordu. Lando bu kadar kısa sürede nasıl böyle büyük bir iş kurmayı başarabilmişti? Sadece bir yıl ortadan kaybolmuştu ve şu anda sanki galaksinin yarısına malzeme sağlar gibi bir hali vardı. </p>
				<p class="normal">Mavi yeşil gezegenle temasa geçtiler ve –kontrolörlerin gemilerin ve içindekilerin adını öğrenmesinden sonra büyük bir heyecanla– kabul edildiler ve kendilerine iniş koordinatları bildirildi. Dubrillion’un bulutlarla kaplı gökyüzünde alçalırlarken Lando’nun maden operasyonundan aşağı kalmayan evini gördüler. Şehir, yüksek kuleler ve çok sayıda uzaylimanıyla doluydu. Luke açık hangarların pek çoğunun boş olduğunu fark etti, anlaşılan Lando genelde hemen gelip giden misafirleri ağırlamaktaydı.</p>
				<p class="normal">Kaçakçılar gibi. </p>
				<p class="normal"><span class="ideitalik">Jade Sabre</span> kendisine bildirilen piste doğru yaklaşırken Luke platformdaki bir çift X-kanadı fark etti, kendisininki gibi son model olan XJ sınıfıydılar. Bu ileri avcı uçaklarından her yerde bulunmazdı, yıldız destroyeri ve muharebe kruvazörü filolarının dışında ise tek yerde olurlardı. Bu avcılar Jedi Şövalyeleri’ne aitti.</p>
				<p class="normal">Üç gemi daire şeklindeki üç piste indiler, yüzeyden epey yüksekteydiler ve alçak bulutlarla çevrilmişlerdi. İniş pisti merkez binaya uzanan dar yollarla ayrılmıştı ve ana binadan çıkan dördüncü yol bir kuleye erişiyordu. Hepsi gemilerinden inip merkez binada bir araya geldiler, R2-D2’yu X-kanattan çıkarmak için uğraşmak zorunda kalan Jaina en son gelmişti. İkili onların yanına geldikten az sonra, Lando kulenin kapısında görüldü, yüzünde sıcak ve kocaman bir gülümseme vardı, gözleri her zamankinden daha ışıltılıydı ve kendisinin her hareketi ve ifadesinin arkasından sanki çok daha büyük bir şey gelecekmiş gibi bir hava içerisindeydi.</p>
				<p class="normal">“Ha-Ha!” diye güldü, önce Han’a sonra da Leia’ya sarıldı –ona sarılmasının biraz daha uzun sürmesi Han’ın ters bakışlarına neden olmuştu. Sonra Luke’a gitti ve ardından da Mara’nın önünde durup başını iki yana salladı. </p>
				<p class="normal">“Muhteşem görünüyorsun!” dedi samimi şekilde ve kadının da yüzüne bir gülümseme yayıldı, ardından Lando onu da diğerleri gibi kucakladı. </p>
				<p class="normal">“Bana sarılmaya cesaret edebilen çok kişi yoktur,” dedi Mara.</p>
				<p class="normal">“O zaman bu da beni daha özel biri yapar!” dedi Lando kahkahayla karışık. Birden durup Luke’a baktı ama onun da başını sallayıp gülümsemekte olduğunu gördü. Lando’nun Mara’yı karşılaması bundan daha güzel olamazdı.</p>
				<p class="normal">Lando, Chewbacca’ya çok daha resmi yaklaşmayı tercih etti, R2-D2 ve C-3PO’yu selamladı ve sonra dikkatini üç çocuğa çevirdi.</p>
				<p class="normal">“Daha ne kadar büyüyeceksiniz?” diye sordu, hayret içinde kollarını açarak. “Sadece bir yıl geçti ama şuraya bak! Hepiniz kocaman olmuşsunuz.”</p>
				<p class="normal">Sevinen ve biraz da utanan çocuklar gülümsediler. </p>
				<p class="normal">“Burada ne işiniz var?” diye sordu Lando, Han’a dönerek. “Ve neden geldiğinizi bana haber vermediniz? Hazırlık yapardım.”</p>
				<p class="normal">“Sıkılacağımızı pek düşünmedik nasıl olduysa,” dedi Han keyifsizce.</p>
				<p class="normal">Lando hafifçe gülümsedi ve şüpheyle Han’a baktı, bunu hakaret mi iltifat mı kabul etse bilemiyordu. Neşe saçan gülümsemesinin geri dönüşü uzun sürmedi ve canlı adımlarla onlara kulenin içine doğru refakat etmeye başladı. Ardından onlara her yeri gezdirdi, lüks misafir odalarından diğer gezegendeki robotik fabrikaların idare edildiği kontrol odalarına kadar, büyük bir gurur içinde yörüngedeki yük gemilerine ve sonra da Core’a taşınan madenlerle ilgili her detayı anlattı. Tur şehrin ortasındaki, oval şeklindeki büyük bir gözetleme odasında sona erdi, dışı asteroit kuşağının şeklini andırıyordu, Lando’s Folly. Odanın duvarları tek bir dev ekranla kaplanmıştı ve asteroit kuşağının gerçek zamanlı görüntülerini gösteriyordu. Lando onları başka bir duvardaki diğer bir büyük dikdörtgen şekilli ekrana yöneltti ve kontrol panelinin başındaki onu görünce hemen yerini ona bıraktı. </p>
				<p class="normal">Lando’nun sonraki gövde gösterisi gerçekten de dikkat çekiciydi. Asteroit kuşağındaki bir bölgeyi seçti ve görüntüyü dikdörtgen ekranda test yapan, delen ve maden çıkaran droid maden gemilerini gösterecek kadar büyüttü ve sonra başka bir asteroite geçti. </p>
				<p class="normal">“Onlardan ne kadar çıkarabiliyorsun?” diye sordu Han. “Gerçeği söyle.”</p>
				<p class="normal">“Çoğu asteroit kârlı değildir,” dedi Lando. “Ama arada bir...” ellerini ovuşturdu ve gözleri ışıldadı.</p>
				<p class="normal">Gösteriye biraz daha devam etti, maliyetlerle ilgili bilgi verdi, sonra o kuleden başka bir kuleye geçip onun da üst katındaki kapalı ve içinde birkaç küçük araç bulunan bir hangara çıktılar. Bu araçların tek kişilik bir pilot mahalli vardı, kanat pilonları her iki yana uzanıyordu ve üst ve alttakileri 45 derece içeri, pilot mahalline doğru eğimli olan güneş panellerini tutuyorlardı.</p>
				<p class="normal">Lando’nun misafirleri, özellikle de yaşlı olanları tabii ki bu aracı tanımışlardı: TIE Advanced x 1 avcıları, Darth Vader gibi İmparatorluk seçkinlerinin gözdesi. Farklı yapısıyla bu avcı uçağının görünüşü Luke ve Leia’yı etkilemiş ve ikisinin de yüzü asılmıştı. </p>
				<p class="normal">“Amaçlarımıza en uygun dizaynlar,” dedi Lando dürüstçe.</p>
				<p class="normal">“Yarış araçların bunlar mı?” diye sordu Luke.</p>
				<p class="normal">“Bu ayarlanabilir darbe koltuğu,” dedi Lando ve en yakındakinin yanına giderken diğerleri hangarın arka tarafında yer alan çift kişilk TIE bombacısını da fark ettiler. “Bunun içindeki pilotlar büyük risk alıyorlar.”</p>
				<p class="normal">“Bilmediğimiz bir şey söyle,” dedi Han.</p>
				<p class="normal">“Bu şeylerle asteroit kuşağından mı geçiyorsunuz?” diye sordu Jaina, ses tonu ve yüz ifadesinden fazlasıyla ilgilendiğini anlamak mümkündü. </p>
				<p class="normal">“ Lando’s Folly’den geçmiyor onun boyunca uçuyorlar,” di-yerek düzeltti Lando. “Asteroit yağmuruna karşı. Belirlediğimiz birkaç gerçekten zorlu bölge de var.” Bir süre Jaina’ya bakıp onun ne kadar hevesli olduğunu anlamaya çalıştı. “Denemek ister misin?”</p>
				<p class="normal">Kız önce anne babasına sonra da Mara’ya baktı, izin vermeleri için yalvarıyor gibiydi. </p>
				<p class="normal">Yerinde durmayan Jaina’ya hazırlık süresi hiç geçmeyecekmiş gibi geliyordu ama yine de Lando’nun teknisyenlerinin mo-difiye edilmiş bir TIE avcısıyla uçmanın farklılıklarına dair ona anlattıkları her şeyi can kulağıyla dinledi. Ayak pedalları ve el kontrollerinin kullanımı kolaydı ama ayarlanabilir darbe koltuğu, dönen ve zıplayan bir mekanizma, X-kanat ya da landspeeder’ın sabit koltuğundan çok farklıydı. Ama aralarındaki en büyük fark, Lando’nun teknisyenlerinin açıkladığına göre, süredurum kompansatörüyle ilgiliydi. X-kanatlarındakilerden farklı olarak modifiye TIE avcılarındakiler ayarlanamıyordu. Pilota aracın taktik hissini yaşatacak şekilde belirlenmiş olan seviyesi önceden ayarlanmıştı ve dolayısıyla da belirlenen G kuvveti sınırlarının dışına çıkılmasına imkân vermiyordu. </p>
				<p class="normal">“Önceleri pilotlar emniyet kemerlerini takar ve onu da doksan beşe ayarlarlardı,” diye açıkladı teknisyen üç çocuğa. “Kaçınılmaz çarpışmaya kadar sıçrayıp durur ve sonra da kontrolsüzce dönmeye başlarlardı. Onları biz arayıp bulurduk ve çoğu baygın olurdu. Birisi neredeyse ölüyordu.”</p>
				<p class="normal">Son cümle Leia’nın yüzünde endişeli bir ifade belirmesine neden oldu, Jaina annesinin verdiği izni geri almasının an meselesi olduğunu biliyordu. </p>
				<p class="normal">Fakat teknisyenler onu ve diğerlerini bu sorunun giderildiği konusunda ikna ettiler. “Şimdi birine çarparsan hayatının dönüşünü yaşarsın,” diye açıkladı. “Fakat onunla öğünecek kadar hayatta kalman gerek.”</p>
				<p class="normal">Son bir güven verici açıklama olarak teknisyen yansıtıcı kalkanları işaret etti, pilot tarafından kontrol edilmek ya da gücünü geminin motorlarından almak yerine bu işlevlerini uçan bir istasyon olan <span class="ideitalik">Belt-Runner I’e</span> devretmiş olan yekpare savunma panelleri. </p>
				<p class="normal">Duydukları Luke’u hayretler içerisinde bırakmıştı. Bir TIE avcısını asteroitlerle defalarca yapacağı çarpışmalara karşı koru-yacak, kalkan ve yansıtıcı sistemlerini bir arada kullanan, teknolojiler zaten vardı ama yıllardır hem İmparatorluk hem de Yeni Cumhuriyet silahlı kuvvetleri küçük avcı uçaklarının kalkanlarına alternatif enerji kaynakları bularak bu gemilerin dış kalkanlarını mükemmelleştirmek için çalışıyordu. Bu sayede gemilerin motorları bir de kalkanları beslemekten kurtulacak ve manevra, hızlanma ve ateşe ayrılan enerji miktarı artacaktı. Şimdiye kadar bu konuda çok ilerleme kaydedilememişti ve Luke’un gördüğü kadarıyla eğer Lando bu konuda bir şeyler yapmayı başarabilmiş ise bu adamın elde edeceği servet Lando Folly’deki tüm asteroitlerden toplayacaklarından kat be kat fazla olacaktı. Belki de asıl amacı buydu. </p>
				<p class="normal">“Ayrıca,” diye devam etti teknisyen, şok koltuğunu yanındaki beyaz ve parlak metalden bir çıkıntının yanına geldi, “Bu şeyler de hiperiticilere eklendi.” </p>
				<p class="normal">Luke yüzünde hayran bir ifadeyle başını salladı; Lando ve teknisyenleri gerçekten de burada büyük gelişmelere imza atmış olabilirlerdi. </p>
				<p class="normal">“Güvende olacaklarına şüphe yok,” diyerek son sözü söyledi Lando ve Leia’ya göz kırptı. </p>
				<p class="normal">Ardından Jaina ve diğer iki genç modifiye TIE avcılarıyla test uçuşuna çıktılar, testte yarı hızda dağa yapılacak bir çarpışma da yer alıyordu, bu sayede çarpışma kalkanlarının etkisini ilk kez gerçek olarak görmüş olacaklardı. </p>
				<p class="normal">Fakat bu egzersiz bile Jaina’nın iştahını kesmeye yetmiyordu. Lando onlara şehrin ana kulesinde bulunan ve en iyi pilotların ve bitirme sürelerinin yazılı olduğu bir ilan tabelası gösterdi. İsimler içinde sadece ikisini tanıyordu: yedinci sıradaki Miko Reglia ve on bir dakika on üç saniyelik rekoruyla şampiyon olan Kyp Durron.</p>
				<p class="normal">Jedi Şövalyesi Üstat Kyp ve onun çırağı.</p>
				<p class="normal">Jaina’nın yapacak işleri vardı. </p>
				<p class="normal">TIE avcısıyla kendisine belirlenen hazırlık koordinatlarında yol alarak asteroit kuşağının girişi görüşe girene kadar ilerledi. Yarışma sırası Jacen’daydı ve beş dakikaya doğru yaklaşmaya başlamıştı. Jaina onu göremiyordu ama onun çağrılarını duyabiliyordu –daha doğrusu hissediyordu, çünkü ikiz kardeşi gayet sessizdi ve onun meditasyon yaparak kendisini sakinleştirdiğini tahmin edebiliyordu. </p>
				<p class="normal">Beş buçuk dakikayı geçmişti. Listede yer alacaktı. </p>
				<p class="normal">“Devam et,” diye fısıldadı Jaina ama kelimeler henüz ağzından dökülmüştü ki kardeşinin “Whoa!” diye haykırdığını duydu, sonrası ise uzun bir çığlık.</p>
				<p class="normal">“Yarış dışı,” şeklinde çağrı geldi <span class="ideitalik">Belt-Runner I’den</span>. “İyi bir çarpışma.”</p>
				<p class="normal">Jaina sonunda onu gördü, uzaya doğru dönerek süreklenen TIE avcısının ışıkları sayesinde. “Jacen!” diye bağırdı ama ses gelmedi, ikiz kardeşine Güç kullanarak erişti ve aralarındaki güçlü bağ sayesinde onu hissetti, sarsılmıştı ama hayattaydı ve iyi durumdaydı. </p>
				<p class="normal">İyi olduğunu anlayınca onu bıraktı, çünkü şimdi de Anakin yarışmaya başlıyordu. Jaina kayaların arasında bir görünüp bir kaybolan gemisinin ışıklarını gördü ve telsizden nefes alış verişini ve arada bir yükselen haykırışlarını duyabiliyordu. Jacen’dan daha hareketli gibiydi, fiziksel dünyaya ondan daha yakındı. Jaina kardeşleri arasında sürmekte olan psikolojik savaşı biliyordu, her ikisi de Güç ve fizyoloji arasındaki doğru dengeyi bulmaya çalışıyordu ve bu fark onu nedense hiç şaşırtmıyordu. </p>
				<p class="normal">“Onu bulduk,” diye bir mesaj geldi Lando’nun römorkörlerinden ve ardından da Jacen’ın iyi durumda olduğu bildirildi. Jaina bu haberi alan annesinin ne kadar rahatladığını tahmin edebiliyordu. </p>
				<p class="normal">“Tekrar yapmak istiyorum,” dediğinde ise bu sefer de Jaina annesinin çatılan kaşlarını gözünün önünde canlandırdı. </p>
				<p class="normal">Jaina’nın görüş sahasından geçtiler, römorkör ve TIE avcısı. Modifiye avcı gayet iyi durumda görünüyordu ama hâlâ diğer geminin yedeğindeydi. Derin bir nefes alıp sinirlerini hazırladı. </p>
				<p class="normal">Sonra da Anakin’in sevinç dolu çığlığını duydu ve onun TIE avcısını büyük kayanın yakınından geçerken gördü. </p>
				<p class="normal">Telsizi kapattı, dikkatini içe çevirmek, Güç’te huzuru bulup boşlukta sakinleşmek istiyordu. Ne yaptığının pek bilincinde olmadan ayak pedallarını ileri geri hareket ettirdi, aracı daha iyi hissetmek istiyordu ve motorlara hafif bir gaz verdi ve o anda şok koltuğuna yapıştı. </p>
				<p class="normal">Saniyeler geçerken o da meditasyonda daha derinlere dalıyordu. </p>
				<p class="normal">Anakin’in, Jacen’ı geçtiğini söyleyen yer kontrolörünün söylediklerini duydu ve yeniden kendi çevresine odaklandı, onun övünmesini duymak için telsizi yeniden Anakin’in frekansına getirdi. </p>
				<p class="normal">“Geçtim seni, Jace—“ diyecekti ki.</p>
				<p class="normal">Jaina tüm olanları gördü. Anakin, TIE avcısını dönen büyük bir kayanın altından geçirdi ve diğer birinin hemen önünden dimdik yükselmeye başladı. </p>
				<p class="normal">Ama üçüncüden kaçamadı, tam karşısına çıkana kadar görmemişti bile. </p>
				<p class="normal">Tüm süratiyle çarptı. TIE avcısı sekti ve büyük bir hızla kendi etrafında dönmeye başladı. Yukarı doğru devam etti ve sonunda dönmesi durdu –Anakin kompansatörleri çalıştırmış olmalıydı– ama sürüklenmeye devam etti, kayda değer bir hareket yoktu. </p>
				<p class="normal">“Anakin?” diye seslendiği duyuldu Leia’nın yer istasyonundan. </p>
				<p class="normal">Cevap yoktu. </p>
				<p class="normal">Leia tekrar seslenirken Jaina da kontrollere sarıldı, kardeşine en hızlı onun varabileceğini düşünüyordu ama ne kadar iyi olursa olsun bundan emin değildi. Tam yola çıkmıştı ki Anakin’in şaşkın sesi duyuldu.</p>
				<p class="normal">“Muhteşem,” dedi ama sesi pek de iyi gelmiyordu. </p>
				<p class="normal">“İyi misin?” diye soran Leia ve Lando’nun sesi aynı anda yükseldi telsizlerden.</p>
				<p class="normal">“Sanırım.”</p>
				<p class="normal">“Jacen’ı geçtin,” dedi Jaina.</p>
				<p class="normal">“Kimin umurunda?” diye geldi cevap.</p>
				<p class="normal">Ancak o zaman Jaina küçük kardeşinin ne kadar sarsılmış olduğunu idrak edebildi. Normalde Jacen’a karşı kazandığı zaferi büyük bir gürültüyle kutlaması gerekirdi. </p>
				<p class="normal">“Bu kadar yeter,” dedi Leia, anlaşılan o da bu durumu fark etmişti. “Jaina, onu buraya getir.”</p>
				<p class="normal">“Yola çıkmaya hazır,” dedi Jaina, farklı bir kanala geçti ve annesinin dediğini duymamış gibi yaptı. Anakin’in talihsizliğinin ona engel olmasına izin vermeyecekti –yarışa ilk onun başlamasının gerektiğini biliyordu. “Giriş izni verildi mi?” diye sordu <span class="ideitalik">Belt-Runner I’deki</span> hava kontrolörüne.</p>
				<p class="normal">“İzin verildi,” diye geldi cevap.</p>
				<p class="normal">“Jaina,” diye bağıran Leia’nın sesi yükseldi telsizden, annesi onun seçtiği yeni kanalı kolayca bulmuştu.</p>
				<p class="normal">Ama Jaina hemen motorları ateşledi ve kuşağa giriş noktasına doğru yola çıktı. Çoğu pilot buraya girdikten sonra durur ve meteor yağmuruna karşı dururken sadece manevra yapmak için motorlarını kullanırdı. Çünkü bu bir mesafe değil de dayanıklılık testiydi.</p>
				<p class="normal">Annesinin onu çağırmasına fırsat vermek istemeyen Jaina ise o korkuyla meteorların arasına büyük bir hızla daldı. </p>
				<p class="normal">Girmesiyle büyük bir hata yaptığını anlaması da bir oldu. Meteorların hareket şekline dair en ufak bir fikir edinmeye dahi fırsat bulamadan tüm gücüyle levyeye asıldı, TIE avcısıyla dik bir dalışa geçti ve büyük bir kaya kütlesinden kaçabilmek için sola doğru dönmeye başladı. Bu dönüşün üçte ikisinde Jaina aniden durdu ve çapraz yönde dışarı kaçtı, diğer bir asteroitten son anda kurtuldu ve kaçındığı ilkinin arka kısmına neredeyse sürtünerek geçti. Derin bir nefes almaya fırsat bulamadan bir çift daha gelmeye başladı ve Jaina, TIE avcısını yana yatırdı ve bir şekilde aralarından geçmeyi başardı, sonra dönerek üzerlerine geçti, tekrar aşağı indi ve yükseldi ve tekrar dik bir dalışa geçti. Kuşağın sınırına ulaştığın ı gösteren ikaz alarmları çalmaya başlamadan önce Jaina TIE avcısını toparladı, yana döndü, ne asteroitlerin geldiği yöne ne de geriye gitti –çünkü diskalifiye olurdu– ve kendisi için çok değerli olan bir saniye kazandı. </p>
				<p class="normal">Ve o bir saniyede kendisini toparladı ve reaksiyon göster-meye devam edemeyeceğini fark etti. Bu bir öngörü, yapmak zorunda olduğun harekete önceden hazırlanma oyunuydu. Bu yüzden dört Jedi, nispeten acemi olan kardeşleri de dahil olmak üzere, bu konuda başarılı olabilmişlerdi. Jaina öten ve yanan ikazları görmezden geldi ve kendisine doğru gelen meteor yağmuruna baktı, hareketlerini gördüğü kadar hissedebiliyordu da.</p>
				<p class="normal">Eski denizci terimiyle “burnunu rüzgâra döndü” ve birden bire harekete geçti. </p>
				<p class="normal">Jaina asteroit kuşağında süzülürken Han, Leia’nın dudaklarından dökülen homurtuları duyabiliyordu. Kolunu karısının omuzlarına doladı. </p>
				<p class="normal">“Beni duymuştu,” dedi Leia usulca ve buz gibi bir ifadeyle.</p>
				<p class="normal">Han daha sıkı sarılıp Leia’yı kendisine çekti. Tabii ki Jaina onu duymuş ve tabii ki numara yapmıştı, çünkü son günlerde kafasını kurcalamakta olan şeyin peşinden gitmişti. Han, Leia’nın bunu atlatacağını biliyordu ama eğer Jaina annesini kabul etmiş olsaydı uzun süredir sürdürdüğü mücadeleyi kaybetmiş olacak ve anne ile kızı arasındaki soğukluk sürüp gidecekti. </p>
				<p class="normal">“Ona bir şey olmaz,” dedi Han ama kontrol odasındaki büyük ekranda görünen Jaina’nın TIE avcısı dönüşünün dörtte üçünde aniden fırlayıp son anda kurtulduğunda o da titremeden edememişti. “Üçü içinde en iyi pilot o.”</p>
				<p class="normal">İkisinin yanında duran Mara’nın gözleri heyecandan ışıl ışıldı. “Kendini bırak, Jaina,” diye fısıldadı. “Bırak Güç rehberin olsun.”</p>
				<p class="normal">Arkasındaki Luke onun boynunu ve omuzlarını ovuşturdu ve sıcak şekilde gülümsedi, Obi-Wan Kenobi’nin ruhunun Death Star’da kendisine yaptığı benzer tavsiye aklına gelmişti. Gözlerin ve hislerinden gelen tüm verileri kullanmaya kalkma. Aletlerine kesinlikle kulak verme –mümkünse hepsini kapat. Bırak Güç sana önündeki her şeyi, hedefinin hareketini ve dönüşlerini göstersin. </p>
				<p class="normal">Jaina kendini bu akışa kaptırmıştı, diğerleri onun dönüşlerinin hâlâ sert ama daha az tehlikeli olduğunu görebiliyorlardı, sanki bir sonraki aşamada karşısına neyin çıkabileceğini görüyor gibiydi. </p>
				<p class="normal">Luke başları üzerinde duran saate baktı. Dört dakika.</p>
				<p class="normal">Dönerek ve manevra yaparak yoluna devam ederken aniden daldı ve yükselerek nispeten daha açık bir bölgeye çıktı. Fakat onun bulunduğu yerin ilerisine bakan Luke çok daha büyük bir tehlikenin yaklaştığını görebiliyordu. Arkadan gelen grubun öndekine yetişmesi nedeniyle İki yoğun asteroit kümesi birbirine karışmıştı ve TIE avcısının önünde aralarından geçip gidemeyeceği taştan bir duvar inşa etmişlerdi. </p>
				<p class="normal">“Aşılamaz bir yapı!” diye bağırdı Lando’nun gözlem hakemi ve bu kelimeler onun ekranında yanıp sönmeye başladı, çünkü bilgisayar Jaina’nın asteroit kuşağının sınırları dışına çıkmadan bu engeli aşabilmesinin imkânsız olduğunu hesaplamıştı. </p>
				<p class="normal">“Kötü talih,” dedi Lando. “Nadiren olur.”</p>
				<p class="normal">“O başarır,” diye ısrar etti Mara.</p>
				<p class="normal">“Haydi, Jaina,” diye fısıldadı onun yanındaki Leia.</p>
				<p class="normal">Jaina kendisine doğru gelen ve birbirine kenetlenmiş iki elin parmaklarını andıran bariyeri fark edince derhal hız kesti. Çaresizce etrafına bakınarak açık bir nokta aradı. </p>
				<p class="normal">Yoktu.</p>
				<p class="normal">Kontrol paneline baktı, hepsi yaklaşan çarpışmaya karşı öterek ya da yanıp sönerek onu ikaz ediyordu. Öfkeyle kendi bacağını yumrukladı, soğukkanlılığını ve elde ettiği şansı kaybetmişti. </p>
				<p class="normal">Sonra Mara’nın kendisini Güç’e teslim etmesi gerektiği yönündeki sözleri geldi aklına, ardından annesinin sesini duydu, kelimeler belirgin değildi ama her ikisinin de sevgisini ve desteğini hissedebiliyordu. </p>
				<p class="normal">Jaina tekrar başını kaldırdı ve gazı kökleyerek kütleye doğru ilerledi. Zaman kazanmalıydı hepsi bu, arkadan gelen grup öndekini geçecek ve sonunda muhakkak bir açıklık ortaya çıkacaktı. </p>
				<p class="normal">En yakın asteroite doğru gitti, yaklaşırken önce üstüne geçip sonra alçaldı ve yansıtıcıları sayesinde hasarsız bir çarpışma yaşayarak ondan sekti. Tekrar dönmeye başladı ve yansıtıcılarını tekrar açarak bu sefer de başka bir asteroitin tabanına çarparak sekti. Tekrar yaptı ve bu sefer de geriye sekti –ama teknik olarak geriye doğru uçmuyordu, çünkü öyle yaparsa diskalifiye olurdu. </p>
				<p class="normal">Zıplayan bir top gibi hareket eden Jaina böyle yoluna devam etti, asla temas etmiyor sadece doğru zamanda yansıtıcıları çalıştırıp kendisinin aşağı yukarı ya da geriye doğru sekmesini sağlıyordu, böylece asteroitler geçerken mesafe kat etmek yerine zaman kazanmış oluyordu, asteroitlerden bazıları da birbirleriyle çarpışarak farklı yönlere doğru uçmaya başlamışlardı. </p>
				<p class="normal">Jaina bir açıklık fark etti, iki yüksek binanın arasında bir ara sokak bulmuş gibiydi. Başka bir kayadan daha sekerek döndü ve dalışa geçti, momentumunu terse çevirdi, başka bir asteroitin hemen önünden yükseldi ve ardından çevresinden dönüp aracını düzeltti ve açıklığa daldı, yamuk olan açıklıktan geçebilmek için kanatlarını ona göre hareket ettirmesi gerekmişti. </p>
				<p class="normal">Asteroitlerin konumunu sezerken gözleri yarı kapalı haldeydi; TIE avcısı hız kazandı ve döndü, hızını artırdı ve tekrar azalttı ama o hâlâ bu yaptıklarının tam olarak bilincinde değildi. </p>
				<p class="normal">Geçen saniyelerden de haberi yoktu, zihninde o sırada önünde gitmesi için müsait olan yoldan başka hiçbir şey bulunmuyordu.</p>
				<p class="normal">Jaina’nın, bilgisayarda yaptığı hesaplamaya göre, aşılmaz zannedilen bariyeri geçip gittiğini gören Chewie kükreyerek diğerlerinin ruh halini de büyük ölçüde yansıttı, hatta Lando’nun mürettebatının bile. Wookiee sevinçten hoplayıp zıplıyordu, en yakınındaki teknisyeni tutup öyle bir sarstı ki adamın dişleri zangırdadı ve sevinçle koca yumruğunu havaya kaldırdı. </p>
				<p class="normal">“Bu iyi mi?” diye sordu C-3PO tüm ciddiyetiyle, anlaşılan duruma fazlasıyla yabancı kalmıştı.</p>
				<p class="normal">R2-D2 gerekli cevabı kendisine verdi.</p>
				<p class="normal">Leia elini uzatıp Mara’nın elini sıktı.</p>
				<p class="normal">“Çocuk uçmayı biliyor,” dedi Han, sesinin tonunda gururun ötesinde bir şey daha vardı, hayranlık. Başını kaldırıp saate baktı. </p>
				<p class="normal">Beş dakika otuz iki saniye.</p>
				<p class="normal">Çarpışmadan dolayı hâlâ kendini toparlayamamış olan Jacen az sonra odaya girdi. Saate baktı ve sonra diğerlerinin yanına gidip Jaina’nın başarısını değerlendirdi. “İç huzurunu bulmuş,” dedi. </p>
				<p class="normal">“Ya sen?” diye sordu Luke.</p>
				<p class="normal">Jacen başını salladı. “Ama bende onu destekleyecek uçuş yeteneği yoktu,” diye itiraf etti. “Jaina’da ise hepsi var.”</p>
				<p class="normal">Az sonra uçan molozlardan oluşan bir labirentin içinde zahmetsizce uçan TIE avcısı ekranda görüldü. </p>
				<p class="normal">Yedi dakikayı aşabilirse Jaina listede üst sıralara çıkacaktı. </p>
				<p class="normal">“En az üçüncü olur,” dedi Lando. “Hiçbiri de bundan daha zor bir yerde uçmuş değildi.” Teknisyenlerinden birine döndü. “Tüm yayın kanallarına aktar,” dedi. “Tüm gezegende yayınlansın.”</p>
				<p class="normal">“Bahisler başlasın,” dedi Han, Leia’nın kulağına ve ikisi de güldü. </p>
				<p class="normal">“Çoktan diğer kontrol odalarına ve limanlara aktardım zaten,” dedi teknisyen.</p>
				<p class="normal">“Ben de buraya gelirken gördüm,” dedi Jacen. “Kyp Durron limandaydı ve her saniyesini izledi.”</p>
				<p class="normal">Bu isim Luke’a yapmaları gereken başka işler de olduğunu hatırlattı. Ama şimdi değil, dedi kendi kendine. Jaina’nın uçuş tarzını inceledi ve sonra tekrar saate baktı. “Kyp kaybedecek,” dedi kendinden emin bir ifadeyle.</p>
				<p class="normal">Güç’ten destek alan Jaina üzerinde her geçen saniye artan bir ağırlık hissediyordu. Her şey anlaşılmaz bir hayal gibiydi ve asteroitlerin kıl payı yakınından geçerken, alçalıp yükselir ve iki asteroitin arasındaki mesafeden son anda geçerken neler olduğunun çok da farkında değildi. </p>
				<p class="normal">Bu şekilde devam etti, içinde bulunduğu trans halinde zaman da dâhil hiçbir şeyin anlamı kalmamıştı. </p>
				<p class="normal">Fakat baskı da artışını sürdürüyordu ve Jaina bunun farkına vardıkça da konsantrasyonu biraz daha artmaktaydı. </p>
				<p class="normal">Dönen büyük bir kayayı atlattığı anda çok daha küçük bir tanesine denk geldiğinde gözleri aniden açıldı, önemli bir çarpışma sayılmazdı ama onu rotasından çıkarıp onun çok daha büyük bir asteroite çarpmasına neden olmuştu.</p>
				<p class="normal">Bir süre kendi etrafında döndü ve dengesini sağlamaya çalışırken üzerine doğru gelmekte olan başka bir taştan duvar fark etti.</p>
				<p class="normal">Hâlâ kendi etrafında çok hızlı dönmekte olduğu için yaklaşan duvarın hareket tarzını sezerek bir geçiş noktası tespit etmeyi başaramadı. Başka bir asteroite çarptı –bu çarpışmayı gayet açık ve net hissetmişti– ve ardından...</p>
				<p class="normal">Kuşaktan dışarı çıktı ve kendine gelir gelmez dönmeye devam eden geminin kontrolünü alabilmek için çabalamaya başladı. Ne kadar zaman geçtiğini bilmiyor, hatta yarışa dair bile pek bir şey hatırlamıyordu.</p>
				<p class="normal">Kontrol odasındaysa sessizlik hakimdi.</p>
				<p class="normal">Şok edici bir sessizlik. Saat Jaina’nın asteroit kuşağından çıktığı anda durmuştu. </p>
				<p class="normal">Yirmi yedi dakika, yirmi yedi saniye.</p>
				<p class="normal">“Çocuk uçmayı biliyor,” dedi Han tekrar. </p>
  <p class="h1baslik1">ON BİR<br class="chapter"/><br class="chapter"/>
  Bum</p>
  <p class="normal"> </p>
                <p class="normal">Yomin Carr’ın karşısında, dördü erkek ikisi kadın, sadece altı düşman kalmıştı. İçlerinden bir tanesi şu anda kuledeydi, özel kıyafet giymiş bağlantı tablosunu onarmaya çalışıyordu.</p>
				<p class="normal">Yomin Carr bunun bir önemi olmadığını biliyordu. Neredeyse tüm Belkadan’ı kaplamış olan moleküler salgın ExGal-4’e de varmıştı ve zehirli gazlar ve sarı ve yeşil bulutlar gezegenle iletişimi engelleyecek kadar yoğun hale gelmişlerdi. Yaşanan yıkımın boyutlarının farkına vardıkları zaman geri kalan bilim insanları gezegeni terk etmek için küçük yük gemisine koşmuşlardı ama Yomin Carr zaten harap haldeki bu aracı çok önceden sabote etmişti. Kabloları birbirine sürtünce zaten çürümüş olan izolasyonları dağılmış ve tüm kablolar birbirine değip kısa devre yapmış ya da bağlantı yerlerinden kopmuşlardı. </p>
				<p class="normal">Bilim insanları kaçamayacaklarını anlayınca bu sefer de yardım sinyali gönderebilmek için çabalamaya başlamışlar ama geç kalmışlardı; Garth Breise’in ölümü ve Yomin Carr’a duydukları güven kaderlerini mühürlemişti. </p>
				<p class="normal">ExGal istasyonu oksijeni olmayan ortamda da onların yaşamını sürdürmesine uygun bir yer olsa da her yanlarını sarmış olan zehirli gaz ve bulutlar yüzünden, Yomin Carr’ın zıpkınıyla yakalanmış konserve Mon Calamari juggerhead’i gibi kapana kısılmışlardı.</p>
				<p class="normal">Yuuzhan Vong savaşçısı gayet rahat bir şekilde tesisten dışarı çıktı, özel kıyafetlerin mekanik solunum adaptörlerine güvenmediği için denizyıldızı solunum adaptörünü takmıştı. Böcek dostlarının neden olduğu yıkımdan gayet hoşnut bir şekilde kulenin dibine gidip yukarı baktı, yoğun duman altında yukarıda çalışan kişiyi belli belirsiz görebiliyordu. </p>
				<p class="normal">“Tamir nasıl gidiyor?” diye bağırdı, maske yüzünden sesi olduğundan farklı çıkıyordu. </p>
				<p class="normal">“Hallettim,” diye bir kadın sesi geldi yukarıdan. “Bir bağlantı daha...”</p>
				<p class="normal">Yomin Carr kemerinden küçük bir balta çıkardı ve kulenin dibinde açıkta olan kabloya tüm gücüyle vurup onu kesti. Sonra baltayı yerine koydu ve sakince beklemeye başladı, bir yandan da içinde bulunduğu zehirli havanın keyfini çıkarıyordu. </p>
				<p class="normal">Birkaç dakika sonra Belkadan’da kalmış iki kadından biri olan Lysire Donabelle aşağı indi.</p>
				<p class="normal">“Artık hazır,” dedi yere indikten sonra ve üzerindeki güvenlik ekipmanı ve halatı çıkarmaya başladı. “Sadece bir klemensmiş,” diye açıklamaya başlamıştı ki dönüp de Yomin Carr ve onun canlı hava aparatını gördüğünde olduğu yerde donup kaldı. </p>
				<p class="normal">Yomin Carr elini uzatıp bağlantıyı kestiği yeri işaret etti. </p>
				<p class="normal">Lysire uzunca bir süre oraya baktı; derin nefes aldığından vizörü buğulanmıştı. Tekrar Yomin Carr’a baktı ve hayal kırıklığı içerisinde başını iki yana salladı. </p>
				<p class="normal">Sonra da aniden fırlayıp onun yanından geçip gitti. </p>
				<p class="normal">Kadın geçerken diğeri kadının ayağına çelme taktı ve aynı çevik hareketle kadının başlığının arkasındaki hava bağlantısını tutup kopardı. Lysire yüzüstü yere düştü. Yomin Carr ayağıyla üzerine basıp yerden kalkmasını önledi. </p>
				<p class="normal">Lysire çırpınmaya başladı, sarı duman koruyucu elbisesinden içeri sızarken o da nefes alabilmek için çabalıyordu. Nasıl olduysa çırpınmaları fayda verdi ve kurtuldu, önce dizleri üzerinde emekledi ve sonunda tekrar ayağa kalktı. Yomin Carr onu rahatlıkla yakalayabilirdi ama yapmadı, kadının işinin çoktan bittiğinin farkındaydı çünkü. </p>
				<p class="normal">Lysire sendeledi; tesisin kapısına giderken zikzak çizmeye başladı. Son birkaç adımında tökezledi ve öne doğru düşüp kapıya çarptı. Kapının koluna erişebilmek için elini uzattı ama duyularının kontrolünü çoktan yitirmişti. </p>
				<p class="normal">Yomin Carr yerinden kımıldamadı, kımıldamasına de gerek yoktu. Onun kapıya çarpışını durduğu yerden izledi. </p>
				<p class="normal">Sonra da yanına geldi ve etrafı kuşatmış olan kalın duman tabakasına baktı. </p>
				<p class="normal">Yarım saat geçmişti. Yedi bilim insanı güvenlikleri için var güçleriyle çalışıyorlardı, iki, iki ve üç kişilik gruplar halinde, Yomin Carr’ın iki partneri onun odasında dinlendiğini zannedi-yorlardı ve Lysire’nin partneri de kadının hâlâ dışarıda olduğunu düşünüyordu. Bu yüzden tesisin kapısının açılması Yomin Carr’ı şaşırtmadı. </p>
				<p class="normal">Lysire Donabelle yan tarafa yığıldı. </p>
				<p class="normal">“Lysire!” diye bağırdı partneri ve kadın hemen gelip onun yanı başında diz çöktü. </p>
				<p class="normal">Bir hareket fark edince başını kaldırıp yukarı baktı ve Yomin Carr’ın baltasının kendisine doğru geldiğini gördüğünde gözleri dehşetten kocaman açıldı.</p>
				<p class="normal">Belkadan’daki son dişiyi öldürmenin simgesel bir yanı da var, diye düşündü Yuuzhan Vong savaşçısı. Zaferin mührü, bu galaksideki insanlar ve diğer akıllı türlerin Yuuzhan Vong’la ilk çatışmalarını kaybettiklerinin simgesi. </p>
				<p class="normal">Yomin Carr baltasını kadının göğsünden çekip çıkardı ve onun cesedi de Lysire’ın cesedinin üzerine yığıldı, sonra da kapıdan geçip tesise girdi. </p>
				<p class="normal">Sadece dört düşman kalmıştı ve Yomin Carr’ın bildiği kadarıyla ikisi uyuyordu.</p>
				<p class="normal">Nom Anor hiç de rahat değildi, koltuğuna kemerle bağlanmıştı ve arkasındaki tonlarca sıvı patlayıcının alevleri egzozlardan dışarı fırlıyordu. Başka bir galaksiden gelmiş olan Yuuzhan Vong Vekili uzay uçuşundan hiçbir zaman korkmamıştı fakat bu ilkel iki kademeli Rhommamool roketinin yanında sıradan araçların iyon iticileri bile teknolojinin son harikası gibi kalıyordu ki Nom Anor’un gözünde onlar bile kendi türüne ait canlı dünyagemileri ve coralskipper’larla kıyaslandığında basit kalmaktaydılar.</p>
				<p class="normal">Yanında duran Shok Tinoktin nispeten daha rahat görünüyordu ve roket yörüngeye yükselirken meydana gelen G kuvveti nedeniyle dişlerini sıkmıştı.</p>
				<p class="normal">Sonunda tırmanış sona erdi, ilk yakış kısmı tamamlandı ve Shok büyük ve kullanışsız aracı <span class="ideitalik">Mediator’a</span> doğru götürmeye başladı. </p>
				<p class="normal">“Bizi selamlıyorlar,” dedi Shok bir süre sonra liderine.</p>
				<p class="normal">Nom Anor elini kaldırdı ve başını iki yana salladı. “Rota ayarlarını tamamla,” dedi. Böylesine büyük ve hantal bir gemiyle geldikleri için gecikmelerini kolaylıkla mazur gösterebilirlerdi. <span class="ideitalik">Mediator’da</span> yapılacak görüşmelere de sıra gelecekti, o ve Shok gizledikleri A-kanada transfer olduktan sonra. </p>
				<p class="normal">“Tam yanlarından geçecek,” dedi Shok ona az sonra.</p>
				<p class="normal">Nom Anor kemerini çözüp rahatsız koltuğundan doğruldu, Shok da aynısı yaptı ve ikisi dar kapsülün içinde emeklemeye başladılar, Nom Anor sadece pilot koltuğuna bir manken yerleştirmek, Yun-Harla’ya, Gizlilik Tanrıçası, Trickster, çabucak bir dua mırıldanıp villip’ine bir elveda öpücüğü kondurmak için durdu. </p>
				<p class="normal">Rhommamool roketi yörüngeden çıktı ve <span class="ideitalik">Mediator’a</span> doğru yol almaya başladı ve ikinci kademe motorlarını ateşledi. Aslında ikinci roketler ateşlenmemişti, çünkü buna gerek de yoktu, onun yerine içinde bir A-kanat gizlenmiş boş bir yakıt tankı atılmıştı. </p>
				<p class="normal">İki pilot için modifiye edilmiş A-kanadın daha geniş kokpitinden Nom Anor ve Shok Tinoktin Osarian ve Rhommamool’un birbirlerine yağdırdıkları füzeleri izlediler. Her iki gezegenin atmosferinde de, özellikle Osarian’ın, <span class="ideitalik">Mediator’ın</span> avcı uçakları dört dönüyor, mümkün olduğu kadar çok füzeyi düşürmeye çalışıyorlardı. Bu bombalardan bazıları savunmayı geçmeyi başarabilmişti ve Vekil içlerinde saklandıkları yakıt tankı dönerken Osarian yüzeyinde meydana gelen termonükleer patlamaların izlerini gördü. </p>
				<p class="normal"><span class="ideitalik">Mediator’a</span> gelip de Komutan Ackdool’un gözetiminde Osarianlarla müzakere etme isteğinin bu denli çabuk kabul edilmesine şaşmamak gerekirdi. Yakıt tankı biraz daha döndü ve büyük muharebe kruvazörü görüntüye girdi, yanından geçip giden Rhommaool kapsülü, gemi çok uzakta olmasına rağmen, şimdi çok daha küçük görünüyordu.</p>
				<p class="normal">“Bu rotada devam et,” diye emretti Nom Anor. Shok itici-vektör kontrol jetini çalıştırdı, dönüş momentumunu durdurdu ve <span class="ideitalik">Mediator’ın</span> görünüşünü sabitledi. </p>
				<p class="normal">“Kanalı aç.”</p>
				<p class="normal">Shok başını salladı ve uzaktan kapsüldeki haberleşme kanalını açtı. Bağlantı A-kanada resim, Komutan Ackdool’un görüntüsü, gönderemiyordu, çünkü ikisinin başka yerde olduğu anlaşılabilirdi ama Nom Anor, Mon Calamari’nin yüzündeki tüm gerekli diplomatik nezaket kurallarına uymaya devam ederken belirecek gülümsemeyi gözünün önünde canlandırabili-yordu. </p>
				<p class="normal">“Selamlar, Komutan Ackdool,” dedi Nom Anor villip’i vasıtasıyla. Nom Anor’un tıpatıp benzeri olan minik yaratık kapsülün pilot koltuğuna yerleştirilmiş kafasız bir mankenin üzerinde duruyor ve Nom Anor’un sözlerini kusursuz şekilde karşılarındakilere aktarıyordu. </p>
				<p class="normal">Ackdool tam samimi karşılamasına başlamıştı ki karanlık uzaydan çıkagelen bir grup araç kapsüle yaklaşmaya başladı. </p>
				<p class="normal">Ackdool küfrü basıp kendi avcılarına havalanmalarını emretti ve Nom Anor ve Shok Tinoktin komutanın arkasından bir yerlerden gelen neşe dolu bir çığlık duydular. </p>
				<p class="normal">“Jedi Şövalyeleri,” dedi Shok Tinoktin. </p>
				<p class="normal">Nom Anor başını salladı, <span class="ideitalik">Mediator’ın</span> kendi avcı uçaklarının sahte kapsülün yolunu açmak için çabalaması gerçekten de komikti. </p>
				<p class="normal">Shok Tinoktin hem <span class="ideitalik">Mediator’ı</span> hem de kapsülü görüş alanları dâhilinde tutmak için çok çabaladı, böylece <span class="ideitalik">Mediator’ın</span> avcı uçaklarının Osarian Z-95 avcı uçaklarını defedişlerini rahatça izleyebileceklerdi. </p>
				<p class="normal">“Osarianlı dostlarınız anlaşılan konuşmak istemiyor, Komutan,” dedi Nom Anor sakince.</p>
				<p class="normal">“Osa-Prime alevler içerisinde,“ dedi Ackdool cevaben, soğukkanlı diplomatik zırhında küçük bir çatlak belirmişti. </p>
				<p class="normal">“Ateşkes kararı almıştık,” dedi Nom Anor.</p>
				<p class="normal">“<span class="ideitalik">Mediator’a</span> gelirken ve müzakere sonrasında Rhommamool’a dönerken bizim korumamız altında olacaksınız,” diyerek güvence verdi ona Komutan Ackdool ve sadece sesindeki resmi tondan bile Nom Anor onun ne denli tetikte olduğunu anlayabiliyordu, “söz veriyorum.”</p>
				<p class="normal">“Nasıl isterseniz,” dedi Nom Anor, villip’inin başını sallayarak onaylayamayacağının farkında olarak. “Görüntüyü kes,” dedi usulca Shok Tinoktin’e ve o da kanalı ileri geri değiştirerek sanki bir sorun yaşanıyormuş süsü vermeye başladı. </p>
				<p class="normal">“Komutan Ackdool,” diye seslendi Nom Anor’un villip’i heyecan dolu bir ses tonuyla. </p>
				<p class="normal">“Sizi duyuyorum,” dedi Ackdool cızırtılı bir sesle. “Görüntü kesildi.”</p>
				<p class="normal">“Korkarım burada bir arıza var,” dedi Nom Anor. “Osarian gemilerinden başka bir şey görmüyorum. Geminin kontrolünü de kaybettim. Onlardan kaçamam.”</p>
				<p class="normal">“Sakin olun, Nom Anor,” dedi Ackdool. “Avcı uçaklarım sizi koruyacak.“</p>
				<p class="normal">Gerçekten de yakıt tankının içinden bakıldığında Nom Anor ve Shok Tinoktin gülerek <span class="ideitalik">Mediator’ın</span> daha üstün olan avcı uçaklarının Osarianları kolayca engelleyip püskürtmesini izledi. Sadece biri bir torpido atabildi ve o da diğerlerinden ayrılan bir X-kanadın lazer ateşiyle yok edilince kapsül düşmanlarından korunmuş oldu. Yine de torpidonun patlamasının yaratığı şok dalgası kapsülün rotasından çıkıp kendi etrafında dönmesine yol açmıştı. </p>
				<p class="normal">“Sizden hiç şüphe etmedim,” dedi Nom Anor sakince.</p>
				<p class="normal">Ackdool’un takip eden suskunluğundan onun ölüme bu kadar yakınlaştığı halde soğukkanlılığını koruyabilmesi sayesinde komutanın gözündeki saygınlığının bir kat daha arttığını söylemek mümkündü. Nom Anor o anda neredeyse gerçekten de kapsülün içinde olmayı ve Ackdool ve Osarianlılarla görüşmeyi diledi.</p>
				<p class="normal">Neredeyse.</p>
				<p class="normal">“Kontroller olmadan,” dedi Nom Anor, “ne motorları kapatabiliyor ne de rotayı değiştirebiliyorum. Alurion’un zift çukurlarına batasın, Ackdool. Bize koruma sözü vermiştin.”</p>
				<p class="normal">“Sizi kurtaracağız,” dedi Komutan Ackdool ona.</p>
				<p class="normal">Az sonra, kapsül birden dönmeyi durdurdu ve motorları hâlâ çalışıyor olduğu ve <span class="ideitalik">Mediator’dan</span> uzaklaşması gerektiği halde ona doğru gitmeye başladı.</p>
				<p class="normal">“Çekici ışın,” dedi Shok Tinoktin. “Kapsüldeki motorların gücü onun yanında hiç kalır. Onu içeri çekecek ve kapatana kadar tutacaklar.”</p>
				<p class="normal">Nom Anor gülümseyerek izlemeye devam etti ve avcı uçakları tarafından kuşatılmış kapsül <span class="ideitalik">Mediator’a</span> doğru çekilirken hiç durmadan kendisine çağrı yapan Ackdool’a cevap vermeye bile tenezzül etmedi. </p>
				<p class="normal">A-kanat sarsıldı, yakıt tankı dönmeye başlamıştı. </p>
				<p class="normal">“Atmosfer üzerinde sekiyoruz,” dedi Shok Tinoktin.</p>
				<p class="normal">Nom Anor ona baktı ve zavallı Shok, <span class="ideitalik">Mediator’ı</span> görüşte tutabilmek için daha bir gayretle çabalamaya başladı, eğer Vekil bu zafer anını göremezse başına geleceklerden korkuyordu. </p>
				<p class="normal">Kapsül, <span class="ideitalik">Mediator’ın</span> alt hangarlarından birinde gözden kayboldu. Shok Tinoktin görüntü kanalını yeniden açtı. </p>
				<p class="normal">“Bum,” dedi Nom Anor, Shok’a bakıp gülümseyerek.</p>
				<p class="normal">“Bum,” diye tekrarladı Nom Anor’un villip’i Komutan Ackdool’a. </p>
				<p class="normal">Mekiğe yerleştirilmiş olan nükleer füzyon patlayıcıları ateşlendi, hangarlar buharlaşıp devasa muharebe kruvazörünün alt katının büyük bölümü tahrip olurken patlamanın neden olduğu şok dalgası ve metal yağmuru yakınlardaki çok sayıda avcı uçağını da imha etti ve muharebe kruvazörünün kuyruğu dengeleyici jetler dönüşü durdurmaya fırsat bulamadan doksan derece yukarı kalktı. </p>
				<p class="normal">Nom Anor ve Shok Tinoktin yakıt tankının içinde sürüklenmeye devam ediyordu, Rhommamool’un yerçekiminin etkisine girip gezegenin yörüngesinde hareket etmeye başlamışlardı. <span class="ideitalik">Mediator’dan</span> tespit edilemeyecek kadar uzak bir mesafeye geldiklerinde Shok lazer toplarını kullanarak yakıt tankını parçaladı ve modifiye A-kanadı ile dışarı çıktı, gezegenin diğer tarafına döndü, Komutan Ackdool mürettebatının geri kalanını kurtarmakla meşgul olacağından onların kaçtığından haberi bile olmayacağına emindiler. </p>
				<p class="normal">Çok geçmeden ışık hızına atladılar ve Rhommamool’u arkalarında bıraktılar. Nom Anor çatışmayı kırılma noktasının ötesine taşımıştı, herhangi bir barışçı çözüm umudunun fayda vermeyeceği bir noktaya, dolayısıyla da görevi sona ermişti. Onun <span class="ideitalik">Mediator’daki</span> patlamada öldüğünü zannederek onu şehit olarak kabul edeceklerdi. Arkasında bıraktığı Rhommamool’daki öfkeli kalabalık dilediği gibi kendisini feda edebilirdi. </p>
				<p class="normal">Birkaç saat sonra A-kanat ışıkaltı hıza geçtiğinde o hâlâ ne kadar güzel bir plan yaptığını düşünüyordu. Shok Tinoktin, Nom Anor’un hemen önünde ve biraz altında, pilot koltuğunda uykuya dalmıştı, ritmik şekilde nefes alıyordu. Koordinatlar önceden girilmişti ve A-kanat kendi başına bir sonraki hedefine uçuyordu, Nom Anor’un ezilmişleri ayaklandıracağı başka bir yere, Yeni Cumhuriyet’i bu tür iç savaşlarla meşgul edecek, böylece aptallar dışarıda neler olup bittiğine bakmaya fırsat bulamayacaklardı, asıl büyük tehlikenin kök salmaya başladığı galaksinin uzak köşelerine. </p>
				<p class="normal">Osarian-Rhommamool çatışması çoktan zirveye ulaşmıştı ve Yeni Cumhuriyet Danışma Konseyi müdahale etmek ve savaşan gezegenleri kontrol altında tutmak için elindeki filonun yarısını gönderecek, Konsey üyeleri tüm zamanlarını bu işi nasıl çözeceklerini bulabilmek için harcarken en az yarısı da bu felaketten kendisine nasıl menfaat sağlayabileceğinin hesaplarını yapmaya başlayacaktı. </p>
				<p class="normal">Nom Anor, Yeni Cumhuriyet’e karşı duyduğu nefretin düşüncesini bulandırmasına ve onu aşırı iyimser davranışlara yönlendirmesine mani olabilmek için çok çaba sarf etmişti. Praetorite Vong, galaksinin fethedilmesine destek olmak için gelen Yuuzhan Vong’un saldırı gücü, çok büyük değildi ve rakiplerini küçümsemek yapabilecekleri en büyük hata olurdu. </p>
				<p class="normal">Bir süre Shok’a baktı ve uyuduğundan emin oldu, sonrada koltuğunun yanında duran bir çantaya uzandı ve Da’Gara’nın sempatik villip’ini çıkardı. Kaşla göz arasında yaratık prefect’in kafasının, denizyıldızı solunum aparatıyla birlikte, şekline büründü. </p>
				<p class="normal">“Yomin Carr’ın operasyonu nasıl gidiyor?” diye sordu Nom Anor kibar ve resmi bir selamlaşmanın ardından, bir kez daha Yuuzhan Vong lisanıyla konuştuğu için çok mutlu olmuştu. </p>
				<p class="normal">“Belkadan düşmanlarımıza mezar oldu,” dedi Da’Gara. “Yomin Carr orada kalacak ve galaksinin o bölgesindeki en yeni gözlerim olacak.”</p>
				<p class="normal">“İstasyonun uydu çanaklarını bizler için kullanmaya başladı öyleyse?” diye sordu Nom Anor.</p>
				<p class="normal">“Kesinlikle, Vekil,” dedi Da’Gara. “Ya da fırtına diner dinmez yapacak. Savaş koordinatörü yakındaki diğer sektörleri tetkik ettiğinden şu anda olan biteni bilmiyoruz.”</p>
				<p class="normal">“Peki, gördükleri savaş koordinatörünün hoşuna gitti mi?” diye sordu Nom Anor.</p>
				<p class="normal">“Bu bölgede nüfus yoğunluğu çok düşük,” diye cevap verdi Da’Gara, sesinin tonunda hafif bir üzüntü hâkimdi. “Diğer raporlarla birlikte savaş koordinatörünün gözlemleri de doğruladı ki buraya yerleşmemize direniş gösterebilecek etkili bir kuvvet mevcut değil.”</p>
				<p class="normal">Nom Anor başını salladı –rahatlamıştı. Sadece bir buz gezegenini üs olarak kullanabilen Praetorite Vong kısa bir süre için de olsa saldırıya açık olacaktı. Saldırı sırasında bir savaş koordinatörü kullanmanın, bir yammosk, faydası büyüktü. Hem sahip olduğu büyük enerji hem de adından da anlaşıldığı gibi bir savaş koordinatörü olmasının yanı sıra bu yaratık üç dünyagemisi sefer kuvvetine ait birlikleri bir araya getirip tek bir amaç doğrultusunda yönlendirebilir ve bu sayede onların kat be kat daha ve-rimli şekilde kullanılmalarını sağlayabilirdi. Fakat bu tür bir teşebbüsün bir de dezavantajı vardı, eğer Yeni Cumhuriyet bir şekilde becerip de bu buz gezegenine saldırır ve imkânsız gibi görünse de yammosk’u ortadan kaldırmayı başarabilirse bunun neticesinde ortaya çıkacak karmaşa Praetorite Vong için bir felaket olurdu. Praetorite Vong ilk başlarda çok yavaş hareket ederek yammosk’un tüm savunma tedbirlerini gerektiği gibi almasına ve avcı uçağı yüklü iki dünyagemisinin daha gelmesine fırsat tanımak zorundaydı. </p>
				<p class="normal">“Bir sonraki hedefi seçtiniz mi?” diye sordu.</p>
				<p class="normal">“Sernpidal,” dedi Da’Gara. “Tüm sektördeki en yoğun nüfuslu yer olan Julevian sistemindeki üçüncü gezegen.”</p>
				<p class="normal">“Riskli bir hamle.”</p>
				<p class="normal">“Ama bize yönelik en büyük tehdit,” dedi Da’Gara. “Yammosk onları gözlüyor ve onların sürekli atmosfer dışına çıkma girişimleri ve yüzeyden hiç durmadan gönderilen haberleşme sinyalleri bizler için hiç de güvenli değil.”</p>
				<p class="normal">“Eğer bizi keşfedecek birileri varsa o gezegende yaşayanlar olduğu kesin,” dedi hemfikir olan Nom Anor.</p>
				<p class="normal">“Elimizden geldiğince sessizce yapacağız,” dedi Da’Gara. “Belki salgınla –Yomin Carr’ın Belkadan’da başlattığına benzer türden moleküler bir felaket olabilir ama Sernpidal gibi gelişmiş bir gezegenin haberleşmesini tümüyle kesmek ve onları yok etmeye devam ederken tümünün gezegende kalmasını sağlamak kolay bir iş değil. Savaş koordinatörünün yaptığı hesaplara göre ilk görevi başarıyla tamamlayabilme ihtimali yedi nokta üçe karşı bir ve ikincisi için ise bu oran, iki tam teşekküllü coralskipper birliğini devreye sokmayı başarsak bile, bire karşı birden iyi değil.”</p>
				<p class="normal">Nom Anor uzunca bir süre bu konu üzerinde düşündü, ihtimaller hoşuna gitmeyince de –yine de hâlâ Sernpidal’ın en kısa sürede aradan çıkarılması konusunda hemfikirdi –düşüncelerini başka bir yöne çevirmeyi uygun buldu. </p>
				<p class="normal">“Doğrudan işgalle ilişkilendirilebilecek ve kesinlikle bizim işgal gücümüzün küçük bir bölümünü dahi tespit etmelerine imkân verebilecek bir şey olmamalı,” dedi. Yeni Cumhuriyet Danışma Konseyi’nin şu anda karşı karşıya olduğu sorunları ve galaksinin merkezine kaydırmak zorunda kalacakları askeri gücün büyüklüğünü düşündü. “Ama sessiz olmamalı,” diye devam etti. “Sernpidal’ı yok edip elimizden geldiği kadar düşmanı öldürelim ve bu felaket sayesinde düşmanın savaş gemilerinden bir bölümünü üzerimize göndermelerini sağlayalım. Tüm güçleriyle yüklenirlerse Yeni Cumhuriyet filosu Praetorite Vong’a büyük sıkıntı yaşatabilir ama onların parça parça üzerimize gelmelerini sağlayabilirsek ciddi bir tehlike teşkil edebileceklerini zannetmiyorum.</p>
				<p class="normal">“Sessiz olmamalı mı?” dedi Prefect Da’Gara şüpheyle.</p>
				<p class="normal">“Ve kimliğimizi açığa çıkarmadan,” diye cevap verdi Nom Anor.</p>
				<p class="normal">Uzunca bir süre daha sessiz kaldılar, ikisi de mevcut sorunu düşünmekteydi. Ardından Nom Anor’un önündeki villip prefect’in gözünde beliren ışıldamayı olduğu gibi yansıttı. </p>
				<p class="normal">“Yo’gand’ın Merkezi?” diye sordu Da’Gara.</p>
				<p class="normal">Nom Anor böyle bir teklifi hiç beklemediğinden hazırlıksız yakalandı ve mantığa aykırı olduğu için de başta reddedecekti. Ama biraz üzerinde düşününce, o kadar da akla aykırı olmadığına karar verdi. Yo’gand efsanevi bir Yuuzhan Vong generaliydi, Cremlivan Savaşı’nda savaşın gidişatını değiştiren en önemli komutandı ve uzun zaman önce farklı Yuuzhan Vong kabilelerini birleştirip hepsini bir araya getirmişti. Onun “merkez” taktiği çok uzun zaman önceki bir savaşta en güçlü kabile olan Ygziir’in anavatanının yok edilmesinde ne kadar faydalı olduğunu ispat etmiş ve tek bir hamlede asi liderlerin neredeyse tamamı ortadan kaldırılmıştı. Yo’gand bir dovin basal’ın, şu anda dünyagemileri ve diğer araçları hareket ettirmekte kullanılan aynı çekim merkezli varlık, gücünden onu Ygziir’in yüzeyine bırakarak istifade etmişti. Orada yaratık biri gezegenin merkezine diğeri ise geçen bir aya odaklanan iki ışın göndermişti. </p>
				<p class="normal">Ygziir’in yok edilmesinin ardından Nom Anor’un halkı bu taktiğe kolayca nasıl karşı koyacaklarını öğrenmişti ama galaksi dışı varlıkların sahip oldukları bilgilerden habersiz bu inançsızlar dovin basal’ların gücüne karşı koyabilecek imkânlara sahip olmadıklarından ne başlarına gelen felaketin ne olduğunu anlayabilirlerdi ne de anlasalar da ona karşı bir şey yapabilirlerdi. </p>
				<p class="normal">Yeni Cumhuriyet araştırma takımlarının da gerçek kaynağı ve bunun arkasındaki gücü tespit etmelerinin imkânı yoktu. Çok geç olana kadar.</p>
				<p class="normal">“İstediğin kadar gürültü yap, Prefect Da’Gara,” dedi Nom Anor. “Sernpidal’ı yok et ve yayılmanı planla. Senden haber bekliyorum.”</p>
				<p class="normal">“Ne?” diye sordu yarı kapalı gözleriyle Shok Tinoktin, aniden uyanarak.</p>
				<p class="normal">Nom Anor’un villip’i yine eski haline döndü ve o da onu tekrar çantasına yerleştirdi. </p>
				<p class="normal">“Haber,” diye tekrarladı Nom Anor. “Yeni Cumhuriyet’in umursamaz Konsey üyelerinden yardım dilenen mağdurların haberleri.”</p>
				<p class="normal">“Bir sonraki konuşmanızı mı hazırlıyorsunuz?” diye sordu Shok Tinoktin.</p>
  <p class="normal">Nom Anor gülümsedi. Gerçekten de yapmayı planladığı şey buydu. Bir nutukla halkı ayaklandırıp sonrakine geçecekti.</p>
				<p class="normal">Fakat asıl çekeceği nutuk zaferlerini ilan eden ve Yeni Cumhuriyet’ten yeni efendilerine kayıtsız şartsız teslim olmalarını isteyen nutuk olacaktı ve buna da fazla zaman kalmamıştı.</p>
				</body>
</html>