<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_6">ALTI<br class="chapter"/>
				  <br class="chapter"/>
			    Al Beni Götür Uzaklara</h1>
<p class="normal"> </p>
<p class="normal"><span class="ideitalik">Jade Sabre,</span> Coruscant’a yaptıkları yolculuğun son ayağında hiperuzaydan çıktı. Hiperiticilerin her şeyiyle Jaina ilgilenirken Mara da sadece ona göz kulak oluyordu ve ışıkaltı hıza geçmelerinden sonra Mara ona duyduğu güvene dayanarak kendisini köprüde yalnız bıraktı.</p>
				<p class="normal">Leia içeri girip de kızını kontrollerin başında tek başına gördüğünde hayli şaşırmıştı. “Mara nerede?” diye sordu.</p>
				<p class="normal">Jaina gülen bir yüzle döndü. “Yorgun olduğunu söyledi.”</p>
				<p class="normal">Leia, Jaina’nın yanındaki koltuğa oturmak için yürüdü. “Coruscant’a ne kadar kaldı?” diye sordu.</p>
				<p class="normal">“İki saat,” diye cevap verdi Jaina. “Mara bana bölgedeki yoğun trafik yüzünden hiperuzaydan daha erken çıkmamızı söyledi. Oraya varmadan hemen önce kendisini uyandırmamı istedi.”</p>
				<p class="normal">Leia başını salladı ve arkasına yaslandı. O da yorgundu –artık her şeyden bıkmıştı. Son yıllarda her seferinde istifa ediyor ama ardından milyonlarca hayatın tehlikede olduğunu hatırlayarak istemeden de olsa tekrar görevine geri dönüyordu. Leia, Yeni Cumhuriyet hiyerarşisindeki en iyi diplomatlardan biri olarak kabul ediliyordu, kahraman olarak nam salmıştı ve sahip olduğu müzakere yeteneği sayesinde en ciddi krizlerin bile üstesinden gelmeyi biliyordu.</p>
				<p class="normal">Gözlerini kapattı ve sahip olduğu itibar ve yeteneklerin Osarian-Rhommamool sorununda nasıl aciz kaldığını düşündü. Rhommamoolluların, Osarianlılarla ilgili pek çok haklı şikâyetleri bulunuyordu. Osarianlılar, Rhommamoollulardan daha rahat yaşıyorlardı, işçilerin ve madencilerin sırtından geçiniyorlardı ve Osarian hükümetinin Rhommamoolluları ezdiği de bir sır değildi. Fakat bu haklı şikâyetler sömürülerek bağnaz bir inanç haline getirilmiş ve böylece şikâyet eden işçilerin sızlanmaları yerini kutsal savaş çığlıklarına bırakmaya başlamıştı. </p>
				<p class="normal">Leia bunca yıldır Nom Anor gibi bir dikkafalıya denk geldiğini hatırlamıyordu, dahası girecekleri bir savaşta düşmanları tarafından muhtemelen yok edileceğini bildiği halde Nom Anor gibi dikkafalılık yapan birine denk gelmemişti. Felaketle sonuçlanan görüşmenin ardından Leia, <span class="ideitalik">Mediator’dan</span> onu defalarca aramış ve hepsine cevap verilmişti.</p>
				<p class="normal">Ama çoğuna sadece ona zamanı olmadığını söylemek için cevap vermişti. </p>
				<p class="normal">Zihninde bu huzursuz edici düşünceler olduğu halde Leia uykuya daldı. </p>
				<p class="normal">“Vay,” dedi Jaina ve Leia’nın gözleri derhal açıldı, bir sorun olduğunu düşünmüştü.</p>
				<p class="normal">“Ne oldu?” diye sordu telaşla.</p>
				<p class="normal">“Mon Calamari star defender,” diye cevap verdi Jaina, ekranın sol üst kısmını işaret ederek. Diğer eliyle ekranı çevirip bu güzel geminin tümünü görüntüye getirdi. </p>
				<p class="normal">Gerçekten de muhteşemdi. Tüm Mon Calamari gemileri gibi bunun da bir eşi yoktu, bir sanat eseriydi, pürüzsüz, dalgalı ve kesinlikle öldürücüydü. O su dünyasında üretilmiş en büyük savaş gemisiydi, Osarian ve Rhommamool’da bıraktıkları muharebe kruvazörünün neredeyse iki katıydı ve Yeni Cumhuriyet için üretilmiş ilk Mon Calamari star defender’dı. </p>
				<p class="normal">“<span class="ideitalik">Viscount</span>,” dedi Leia. “İki hafta önce hizmete girdi. Konsey’in onayını alabilmek için onlara gösteri uçuşu yapmış olmalı.”</p>
				<p class="normal">“Vay,” dedi Jeina tekrar, kahverengi gözleri parlıyordu. </p>
				<p class="normal">Leia içinden güldü. Jaina’yı ilk duyduğunda bir sorun olduğunu zannetmiş ve Jaina’nın bunun üstesinden gelemeyeceğini düşünmüştü. Kızına neden güvenmediğini düşündü ve bir an için de olsa aklından böyle düşünmesinin onu berbat bir anne yapacağı düşüncesi geçti. </p>
				<p class="normal">Kız değil diye hatırlattı kendisine. Genç kadın.</p>
				<p class="normal">İçeri ilk girdiğinde, Rhommamool’daki felaketle ilgili raporunu verdikten sonra, Jaina’yı yalnız görünce kalbi duracak gibi olmuştu. Yine de yetenekli bir pilot ve sorumluluk sahibi bir yetişkin olan Mara kumandayı Jaina’ya bırakmakta bir mahsur görmemişti. </p>
				<p class="normal">Neden Leia kendi çocuğuna aynı şekilde güvenemiyordu?</p>
				<p class="normal">Jaina’yı dikkatle süzdü, hareketlerindeki eminlik ve yüz ifadesindeki huzur.</p>
				<p class="normal">“Ne kadar kaldı?” diye sordu.</p>
				<p class="normal">Jaina omuz silkti. “Bir saatten uzun süredir uyuyorsun,” dedi. “Bize izlememizi söyleyecekleri rotaya bağlı olarak yarım saat gibi bir şey kaldı.”</p>
				<p class="normal">“Ben Mara’yı çağıracağım,” dedi Leia, koltuğundan kalktı ve gerinerek uykusunun mahmurluğunu üzerinden attı. </p>
				<p class="normal">“Dinlenmesine izin vermelisin,” dedi Jaina. “<span class="ideitalik">Jade Sabre’ı</span> ben indirebilirim.”</p>
				<p class="normal">Leia bir an için bunu düşündü. Evet, Jaina mekiği sorunsuz indirebilirdi ve tecrübeli bir pilot olan kendisi de bunu yaparken ona yardımcı olabilirdi, üstelik Mara’nın gerçekten de dinlen-meye ihtiyacı vardı. Hemen hemen aynı fikirdeydi.</p>
				<p class="normal">Hemen hemen –bir kez daha zihnini bulandıran annelik dürtüleri devreye girdi. </p>
				<p class="normal">“Bu Mara’nın gemisi,” dedi. “Onun izni olmadan indirmeye kalkmak doğru olmaz.”</p>
				<p class="normal">Güzel bir bahane uydurabildiğine memnun olan Leia gülümseyip Jaina’nın omzuna vurdu. “Mara’nın farkına bile varmayacağı şekilde gemiyi usulca indirebileceğini biliyorum,” dedi ve başını kaldırmış kendisine bakan genç kadına göz kırptı. </p>
				<p class="normal">Bunu gören Jaina’nın yüzü güldü ve Leia tekrar omzuna vurdu ve Mara’nın odasına gitmek için köprüden çıktı. </p>
				<p class="normal">Kapısının dışında durdu ve kapıyı çalmak için elini kaldırdı ama içeriden gelen kısık sesleri duyunca tereddüt etti. Leia kulağını kapıya dayayıp dikkatle dinledi.</p>
				<p class="normal">Arada bir duyduğu burun çekmelerden Leia, Mara’nın ağlamakta olduğunu anlayabiliyordu.</p>
				<p class="normal">“Mara?” diye seslendi usulca ve kapıyı çaldı.</p>
				<p class="normal">Cevap yoktu, Leia düğmeye bastı ve kapı yana açıldı. Mara yatağında oturmuştu, sırtı Leia’ya dönüktü, omuzları çökmüştü, duygularının kontrolünü henüz ele geçirmiş gibi görünüyordu. </p>
				<p class="normal">“İyi misin?” diye sordu Leia. Mara başını salladı.</p>
				<p class="normal">Leia gelip yatakta onun yanına oturdu, kolunu Mara’nın omzuna dolarken kadının gözlerindeki yaşları fark etti.</p>
				<p class="normal">“Ne oldu?” diye sordu usulca.</p>
				<p class="normal">Mara biraz daha dik oturdu ve derin bir nefes aldı, zoraki gülümsedi. “Bir şey yok,” diye cevap verdi.</p>
				<p class="normal">Leia kuşkuyla ona baktı.</p>
				<p class="normal">“Bir rüya,” diyerek açıklık getirdi Mara. “Uyandığımda kendimi aptal gibi hissettim.”</p>
				<p class="normal">“Ne gördün?” </p>
				<p class="normal">Mara omuz silkti.</p>
				<p class="normal">Leia biraz daha bekledi ama anlaşılan diğer kadının daha fazla açılmaya niyeti yoktu. “Coruscant’a yaklaşıyoruz,” dedi Leia. “Jaina’ya iniş için benim yardım etmemi ister misin?”</p>
				<p class="normal">“Ben hallederim,” dedi Mara. Ayağa kalktı ve kapıya yöneldi, attığı ilk adım yüzünün acıyla buruşmasına neden oldu. </p>
				<p class="normal">Leia hemen ayağa fırladı ve ona destek olmak için koltuk altlarından tuttu. </p>
				<p class="normal">“İki büklüm uyumuşum,” diye açıklamaya çalıştı Mara ama bunu yutmayan Leia onu bırakmadı. Mara’nın yan tarafına döndü ve yavaşça onu yatağın kenarına oturttu. </p>
				<p class="normal">“Bunun nedeni uyuma şeklin değil,” dedi. “Bunun nedeni hastalığın.”</p>
				<p class="normal">Mara başını kaldırıp ona baktı, ağlama dürtüsüne başarıyla karşı koymayı bildi. “Kısa süre önce yeniden başladı,” diye itiraf etti. </p>
				<p class="normal">Leia iç çekti ve başını iki yana salladı, keşke sevgili dostu ve kardeşinin karısı olan bu kadına yardım edebilmek için yapabileceği bir şey olsaydı. </p>
				<p class="normal">“Bu genel bir belirti demiştin,” dedi. “Bu seferkinde farklı bir şey var mıydı?”</p>
				<p class="normal">Mara başını çevirdi.</p>
				<p class="normal">“Bana söylemek zorundasın,” dedi Leia, amaçladığından daha katı şekilde söylemişti ama Mara başını ona çevirmedi, öfke ya da saygısızlık düşüncesinden değil sadece ne olduğunu bilemediğinden Leia üzerine gitmedi. Mara neden ona söylemek zorundaydı ki zaten? Sanki söylese ona yardım etmek için bir şey yapabilecekti. Bu hastalığa yakalanan diğerleri kendi doktorlarına müracaat etmiş ve ardından da Yeni Cumhuriyet’in en iyi doktorlarına sevk edilmişlerdi. Tamamı tüm belirtileri en ince detaylarına kadar anlatmış ve onlardan yardım dilenmişlerdi. Tamamı ölmüştü ya da kısa süre içinde ölecekti. </p>
				<p class="normal">“Özür dilerim,” dedi Leia, huzursuz edici düşünceler başına toplanmıştı. “Bana hiçbir şey söylemek zorunda değilsin.” Öne doğru eğilip Mara’yı yanağından öptü, ardından gitmek için ayağa kalkarken kadına elini uzattı. </p>
				<p class="normal">Mara elini tuttu, ayağa kalkmak yerine Leia’yı çekip tekrar yanına oturttu. Sonra da doğruca gözlerinin içine baktı. “Bu sefer rahmimdi,” dedi.</p>
				<p class="normal">Ne dediğini anlamayan Leia kaşlarını çatarak ona baktı. </p>
				<p class="normal">“Bu hastalık,” diye açıkladı Mara. “Uyurken tekrar geldi ve bu sefer rahmime saldırdı.”</p>
				<p class="normal">Leia’nın gözleri korkuyla açıldı. “Onu yenebildin mi?”</p>
				<p class="normal">Mara başını salladı ve güçlükle gülümsedi. “Hâlâ beni öldürecek kadar güçlü değil,” diye cevap verdi belli belirsiz bir gülümsemeyle. </p>
				<p class="normal">Leia başını salladı, bu güçlü ve tahammüllü kadına bir kez daha hayran olmuştu. Hastalık ne zaman baş gösterse Mara kendi kuvvetine odaklanıyor, Güç’ü içe doğru odaklıyor ve onu geri püskürtüyordu. “Fakat bu sefer her zamankinden daha zor oldu,” dedi Leia, Mara’nın hiç beklenmedik gözyaşlarıyla dolu tepkisine bir cevap vermek zorunda hissetmişti kendisini. </p>
				<p class="normal">Kadın başını iki yana salladı. “Saldırı o kadar kötü değildi,” diye cevap verdi.</p>
				<p class="normal">“Ne o zaman?” diye sordu Leia.</p>
				<p class="normal">Mara bir kez daha derin nefes aldı. “Rahmim,” dedi kederli şekilde.</p>
				<p class="normal">Leia ancak o zaman kavrayabildi. “Çocuğunun olmayacağından korkuyorsun,” dedi.</p>
				<p class="normal">“Artık pek genç sayılmam,” dedi Mara kendine acıyan bir ifadeyle.</p>
				<p class="normal">Haksız da sayılmazdı –Mara, Leia ve Luke gibi, kırk yaşını geçmişti, bu hastalık sayılmazsa son derece sağlıklıydı ve Leia’nın bildiği kadarıyla da hâlâ çocuk sahibi olabilirdi. Hastalığın onun kadınlığına saldırdığını öğrenen Leia, onun bu kadar üzülmesini çok iyi anlayabiliyordu. </p>
				<p class="normal">“Kardeşinle evlendiğimde çocuk yapmaktan bahsetmiştik,” dedi Mara. “Senin üç çocuğunun büyümesini izledi ve ikimiz her şeyden daha fazla bir çocuk sahibi olmak istiyoruz.”</p>
				<p class="normal">“Hâlâ olabilirsiniz,” dedi Leia ona.</p>
				<p class="normal">“Belki,” dedi Mara. “Ama kim bilir, Leia? Savaşmaktan bıktım ve bu hastalık hiçbir gerileme belirtisi göstermiyor.”</p>
				<p class="normal">“Ama ilerleyemiyor da,” dedi Leia.</p>
				<p class="normal">“Pes etmiş değilim,” dedi Mara. “Ama şu anda çocuk sahibi olamam. Ona da bulaşır mı yoksa bu hastalık yüzünden içimde ölür mü bilmiyorum. Bu hastalığın ne zaman geçeceğini kim bilebilir ya da beni çocuk sahibi olamayacak hale getirip getirmeyeceğini?”</p>
				<p class="normal">Leia onu rahatlatmak için bir şeyler söylemek istedi ama Mara’nın söylediği şeylerin üzerine daha başka ne diyebilirdi ki? Kolunu omuzlarına doladı. “Umudunu yitirme,” dedi.</p>
				<p class="normal">Mara gülümsedi. “Yitirmem,” dedi. “Üstelik artık Jaina elimin altında ve o da en az benim kadar iyi.”</p>
				<p class="normal">Leia’nın yüzündeki ani şaşkınlık onu ele verdi.</p>
				<p class="normal">“Ne?” diye sordu Mara kuşkuyla.</p>
				<p class="normal">Leia kızardı ve kahkahayı patlattı. </p>
				<p class="normal">“Ne?”</p>
				<p class="normal">“Kimi zaman seni ve Jaina’yı öyle kıskanıyorum ki,” diye itiraf etti Leia, her kelimesinde gülüyordu. “Sizin aranızdaki bağı görüyorum ve Jaina’nın senin gibi ilham verici bir dostu ve akıl hocası olmasına hem çok seviniyorum hem de bu beni korkutuyor. İkinizi birlikte çalışırken gördüğümde size hem sarılmak hem de sizi boğmak istiyorum!”</p>
				<p class="normal">Mara’nın yüzündeki endişeli ifade Leia kendisini sarılıp kucaklayana kadar gitmedi. “Bunu da atlatacaksın,” dedi Leia. “Atlatacaksın. Bebeklerin de olacak. Senden sonra da Jaina’nın bebekleri.” Mara’yı kol uzunluğunda geri itti. “Sence bu güzel olmaz mı?” diye sordu. “Üçümüz bir araya gelmişiz, hikâyeler anlatıyoruz, tüm çocuklara da Luke bakıyor.”</p>
				<p class="normal">O anda söylenecek en uygun şeydi ve Mara’nın dudakları yukarı kıvrıldı ve yüzünü saran gülümsenin ardından yeşil gözlerinde umudun ışığı belirdi. </p>
				<p class="normal">Diğer taraftan Mara’yla birlikte köprüye dönerlerken Leia bunun boş bir umut olabileceğini düşündü ve gözlerinin önünde beliren kendisinin ve Jaina’nın, Jaina’nın çocuklarına hayatını kaybetmiş cesur Mara’nın hikâyelerini anlattıklarının görüntüsü neredeyse tüm keyfini kaçırdı.</p>
				<p class="normal">Neredeyse, ama gözyaşlarına engel olmayı başardı. Bunu yapmak zorundaydı, Mara için. </p>
				<p class="normal">Jacen,<span class="ideitalik"> Millenium Falcon’un</span> ana salonuna yaklaşırken oradan gelen tanıdık gürültüleri duydu. Anakin orada olmalıydı ve her zamanki gibi ışın kılıcıyla talim yapıyordu. </p>
				<p class="normal">Talimden hiç bıkmazdı.</p>
				<p class="normal">Normalde Jacen küçük kardeşini rahatsız etmezdi, mevcut düşünce tarzlarıyla ikisinin felsefi bir uzlaşmaya varamayacağının farkındaydı. Fakat bu sefer, Konsey toplantısındaki rezaletin ardından, Jacen tam da tartışma havasındaydı ve kapıdan geçip içeri girdi. </p>
				<p class="normal">Anakin oradaydı, ter içindeydi, kaçınıyor, dönüyor, ışın kılıcı havada sürekli çevresinde dönüp savunmasında bir açık arayan cihazın gönderdiği enerjileri savuşturuyordu. </p>
				<p class="normal">Jacen küçük kardeşinin her geçen gün daha da ustalaştığının farkındaydı, kardeşi parlayan kılıcını çaprazdan sola, yukarı sola ve tekrar sağa büyük bir hızla getirdi ve her hareketi bir diğer lazeri engelledi. </p>
				<p class="normal">Hareket sona erdi, Anakin kılıcını kapattı ve durup derin derin nefes almaya başladı. </p>
				<p class="normal">Jacen ağır ağır, neredeyse dalga geçer gibi, alkışlamaya başladı. </p>
				<p class="normal">“Sen de yapabilir misin?” diye sordu Anakin, daha yüzünü kardeşine dönmemişti bile. </p>
				<p class="normal">“Fark eder mi?” diye cevap verdi Jacen.</p>
				<p class="normal">Cevabı beğenmeyen Anakin yüzünü ekşitti. </p>
				<p class="normal">“Hayatının yarısını bu şeyle ortalıkta dans ederek geçirdin,” dedi Jacen.</p>
				<p class="normal">“Bizler Jedi Şövalyesi’yiz ya da yakında olacağız,” diye cevap verdi Anakin. </p>
				<p class="normal">“Ve tüm Jedi Şövalyeleri de tüm vakitlerini tek başlarına bu aletlerle dans ederek geçirmelidir,” dedi Jacen dalga geçer gibi.</p>
				<p class="normal">“Talim yapıyorum,” dedi Anakin.</p>
				<p class="normal">“Ben de tek başıma senden daha fazla vakit geçiriyorum,” diyerek aynı fikirde olduğunu gösterdi Jacen.</p>
				<p class="normal">Anakin kuşkuyla ona baktı, bu itirafa bakarak sorunun ne olduğunu sormak ister gibiydi. </p>
				<p class="normal">“Hem talim hem de yalnız kalmak için bir neden vardır,” diye açıklamaya çalıştı Jacen.</p>
				<p class="normal">“Yeteneklerimizi geliştirmek için,” diye cevap verdi Anakin.</p>
				<p class="normal">Küçük kardeşinin beklenen cevabını bitirmesini bile beklemeden Jacen başını iki yana sallamaya başladı. “İdrakimizi derinleştirmek için,” dedi.</p>
				<p class="normal">“Yine mi aynı hikâye?”</p>
				<p class="normal">“Her zaman aynı hikâye,” dedi Jacen emin şekilde. “Talim yaparken ne hakkında düşünüyorsun?”</p>
				<p class="normal">Yine kuşkulu bir bakış.</p>
				<p class="normal">“Kanun kaçağı Gamorrluları yakaladığını mı hayal ediyorsun?” diye sordu Jacen. “Bir zamanlar babamın yaptığı gibi galaksiyi mi kurtarıyorsun?”</p>
				<p class="normal">“Talim yaparken zihnim tertemizdir,” dedi Anakin ve bir kez daha, cevapla tatmin olmayan Jacen başını iki yana salladı. </p>
				<p class="normal">“Tamamıyla Güç’e gömülmeden önce,” diye açıklamaya girişti, “ve hemen sonrasında ne düşünüyorsun?”</p>
				<p class="normal">Anakin’in yüzünde kızgın bir ifade belirdi.</p>
				<p class="normal">“O zamanlarda ne düşünüyorsun?” diye üsteledi Jacen. “Bu seanslarda hangi hayali savaşlara katılıyorsun?”</p>
				<p class="normal">“Ne fark eder?” diye tersledi Anakin.</p>
				<p class="normal">“Çünkü Güç’ün gerçekliği bu değil,” diye cevap verdi Jacen katı bir ifadeyle. “Onu, kötü olarak düşündüğün her şeye karşı kullanabileceğin bir alet, bir silah olarak görüyorsun. Bu sadece felsefeni sınırlandırır.”</p>
				<p class="normal">“O bir silah,” diye cevap verdi Anakin usulca. “Güçlü bir silah ve büyük bir sorumluluk.”</p>
				<p class="normal">Jacen başını iki yana salladı. “Bunlar Güç’e dair önemsiz gerçekler,” dedi. “Senin gibi pek çok kişinin kişisel zafer açlıklarını doyurmak için peşinde koştukları şeyler.”</p>
				<p class="normal">Anakin sanki tükürmek üzereymiş gibi görünüyordu.</p>
				<p class="normal">“Güç, gerçek ve esenlik metodudur, bir kişinin iyilik algısı doğrultusunda kullanılabilecek bir alet değildir,” dedi Jacen.</p>
				<p class="normal">“Yeni Cumhuriyet’in kötü olduğunu mu düşünüyorsun?” dedi Anakin. “Ne iyi ne kötü,” dedi Jacen, üstüne alınmamıştı. “Fakat tüm eylemlerini desteklemiyorum. İmparator’un idaresinde olduğu gibi onların yüzünden de sıkıntı çeken topluluklar var.” </p>
				<p class="normal">“Ama bu sefer eylemlerinin asıl amacı iyilik,” diye itiraz etti Anakin, Yeni Cumhuriyet’le eski İmparatorluk arasında mukayese yapılması anlaşılan hoşuna gitmemişti. </p>
				<p class="normal">Jacen sadece gülümsedi, bu basit ve dalgacı tepkisi Anakin’in sözlerini gerisin geriye göndererek kardeşinin bu sözlerin içerdiği gerçeği takdir edebilmesini sağlayabilecek bir güce sahipti.</p>
				<p class="normal">“Bunları duymaktan bıktım artık,” dedi Anakin.</p>
				<p class="normal">“Gerçeği öğrenene kadar duymaya devam edeceksin,” diye derhal cevap verdi Jacen. “Bu benim sorumluluğum.”</p>
				<p class="normal">“Bunu sana Luke dayım mı söyledi?”</p>
				<p class="normal">“Bu onunla ilgili değil,” dedi Jacen. “Bu seninle benim aramda.”</p>
				<p class="normal">“Jedi Konseyi’ni tekrar toplayacak,” dedi Anakin, sanki bunları söyleyerek zafere ulaşmış gibi. </p>
				<p class="normal">“Yapmak zorunda,” dedi Jacen, sesinin tonundan bundan hoşnut olmadığını anlamak zor değildi. “Ya da senin gibi olan diğer Jedi Şövalyeleri’nin galakside dolaşıp kafalarına göre yanlışları düzeltmeye kalkması riskini göze alacak.” Devam etmek istemediğini gösterir şekilde elini salladı ve gitmek için döndü, ama iki adım bile gitmeden Anakin onu omzundan tutup çevirdi.</p>
				<p class="normal">Anakin ışın kılıcının kabzasını yukarı kaldırdı. “Bu,” dedi samimi şekilde, “kanunun vasıtasıdır.”</p>
				<p class="normal">“Hayır,” dedi Jacen. “O bir Jedi’ın onun vasıtasıyla kendi içine bakarak iç huzurunu bulabileceği bir vasıta ve Güç’ü ne kadar hazmettiğini gösteren bir göstergedir.”</p>
				<p class="normal">Anakin’in yüz ifadesi onun söylenenleri hemen hiç anlamadığını açıkça ortaya seriyordu.</p>
				<p class="normal">“Böyle talimlerde kendini tümüyle Güç’e teslim etmeyi reddetmek savunmanı zayıflatır ve daha sık açık vermene neden olur,” dedi Jacen. “Bu savaş yürütmekle alakalı değil, Anakin. Bu huzuru ve galaksideki yerini bulma meselesi.” </p>
				<p class="normal">“Güzel sözlerin savaşta bir faydası olmaz,” dedi Anakin.</p>
				<p class="normal">“Kendiyle barışık bir Jedi açık ara farkla daha iyi bir savaşçıdır,” dedi Jacen.</p>
				<p class="normal">“İspatla.” Anakin meydan okumasını kılıcını açarak bir adım öteye taşıdı ve parlak enerji Jacen’ın tam burnunun ucunda yeniden hayat buldu.</p>
				<p class="normal">“O kalın kafana bir şey sokmak için gerekiyorsa neden olmasın,” diye cevap verdi Jacen, sakince yanına yürüdü. Yüzünü Anakin’e döndü ve kendi ışın kılıcını açtı.</p>
				<p class="normal">Anakin kapıyı kapattı –burada dövüştüklerini görmek ne babasının ne de Luke dayılarının hoşuna giderdi– ve tekrar, çoktan kendisine doğru ağır ama kararlı adımlarla yaklaşmaya başlamış olan kardeşine döndü. “Belki seni yendiğimde gerçeği itiraf edersin,” dedi Anakin, ama Jacen dinliyormuş gibi durmuyordu, çoktan derin bir konsantrasyona dalmıştı, kendini tümüyle Güç’e teslim ettiğini gösteren bilinç boşluğunun ilk belirtisi.</p>
				<p class="normal">İkisi de uzun bir süre bekledi, sonra aniden Anakin öne çıktı, ışın kılıcını yukarıdan aşağı Jacen’ın omzuna doğru savurdu, Jacen kolayca savuşturunca Anakin bu sefer de diğer taraftan tekrar saldırdı. </p>
				<p class="normal">Jacen bundan da kurtuldu, Anakin’in silahını kendisininkiyle karşıladı, birkaç aşağı yukarı hamle yaptılar, ardından biraz sola ve tekrar aşağı yukarı. İkisi de kılıçlarını birbirlerine doğru tutarlarken Jacen bileğini döndürdü ve Anakin’in kılıcını kendi kılıcıyla aradan çekmeye çalıştı.</p>
				<p class="normal">Anakin hemen buna karşılık verdi, kılıcını bu durumdan kurtarmak için hızla aşağı doğru indirdi ve tekrar hızla yukarı çıkardı, böylece Jacen kılıcını onun boğazına dayayıp kolay bir zafer kazanmadan evvel kılıcını yana savurmayı başarabilmişti. </p>
				<p class="normal">Anakin kılıcını bir omzunun üzerine getirdi ve ileri hamle yaptı, Jacen’ın kılıcıyla buluştuğunda ortalık kıvılcıma boğuldu. Anakin tekrar saldırdı, sanki kardeşini duvara yapıştırmak istiyormuş gibi bir hali vardı. </p>
				<p class="normal">“Öfken sana ihanet ediyor,” dedi Jacen, bu kelimeler Anakin’in tüylerini diken diken etmişti, gerçekten de o anda yaşananları ve bir Jedi’ın gitmesine azla izin verilmeyen bir yer olan Güç’ün karanlık tarafını anlatan sözler.</p>
				<p class="normal">Anakin’in saldırıları daha derli toplu oldu, öfkeli saldırılar yerini daha mahir hamle ve Jacen’ın saldırılarını savuşturacak hilelere bıraktı. </p>
				<p class="normal">Böylece dakikalarca devam ettiler, odada bir aşağı bir yukarı, biri bir avantaj elde etse diğerinin durumu ele almasıyla onu kaybetmesi bir oluyordu. Kendilerine ve birbirlerine güvenmek zorundaydılar, çünkü ışın kılıçlarının talim modu yoktu. En ufak bir hata, gereğinden birazcık daha uzağa giden bir hamle ciddi zararlara neden olabilirdi. </p>
				<p class="normal">Yine de devam ettiler, felsefi farklılıkları dövüş tekniklerinde de kendisini gösteriyordu ve çok geçmeden, Jacen’ın ikazlarına rağmen, ikisi de daha da vahşileşti, savurup kaçındılar, aşağıdan yukarıdan hamle yaptılar, kaçınmayı azaltıp birbirlerinin kılıcını düşürmeye daha fazla önem vermeye başladılar. Bu döngüden önce Jacen çıktı, bu mahir ve güzel hamleleri daha fazla savuşturup kendisi gittikçe daha az saldırdı. </p>
				<p class="normal">Bu ani çekingenlik Anakin’i daha da saldırgan yapmaktan başka işe yaramadı. Işın kılıcını bir kez, iki kez, üç kez soldan savurdu, sonra kendi etrafında döndü, dönerken tutuşunu ters çevirdi, bu sefer de sağdan bir kez, iki kez, üç kez saldırdı. </p>
				<p class="normal">Jacen ilk üçünü soldan karşıladı, sonra da tekrar ve tekrar sağdan gelenleri karşıladı... çöktü. </p>
				<p class="normal">Ve iyice kendini kaptırmış olan Anakin, üçüncü karşılamayı düşünüp diğer tarafa dönerken, kılıcını çöken kardeşinin üzerinden savurdu ve kılıcı havadan başka kesecek bir şey bulamayınca dengesini yitirdi. </p>
				<p class="normal">Hemen arkasından Jacen geldi, ani ve mahir bir hamle, Anakin’in ışın kılıcını sahibinden ayırdı ve küçük kardeşine gerileyip sızlayan elini tutmaktan başka yapacak şey kalmadı.</p>
				<p class="normal">Jacen kendi kılıcını kapattı. “Güç içinde bulunan kudrettir, içinde beslediğin iyiliktir,” dedi. “Bizler galaksi polisi değiliz.”</p>
				<p class="normal">Anakin ters ters kardeşine baktı, kendisinden çok daha az talim yapan Jacen’ın kendisini böyle kolayca yenebilmesinin şaşkınlığını henüz üzerinden atamamıştı. </p>
				<p class="normal">“Luke dayım, Güç’ü, Death Star’ı yok etmek için kullanmıştı,” dedi Anakin.</p>
				<p class="normal">“Ve Mara da onu hastalığıyla mücadele etmek için kullanıyor,” diye cevap verdi Jacen. “Ancak iç huzuruna kavuştuğumuz zaman daha büyük bir galaksideki çatışmanın bir parçası olmaya hazır hale gelebiliriz.”</p>
				<p class="normal">Anakin cevap vermedi, ellerini yumruk yapmış halde durdu ve sessizce kardeşine bakmaya devam etti.</p>
				<p class="normal">“Gün geçtikçe daha iyi oluyorsun,” dedi Jacen ve Anakin’e göz kırpıp kapıya yöneldi. </p>
				<p class="normal">“Bir dahaki sefere seni yeneceğim,” dedi Anakin arkasından tahmin edilebileceği şekilde ve Jacen’ın kapıdan çıkıp merdivene giden koridorda yürürken yüzündeki gülümseme daha da arttı. Aşağıdan metal tangırtıları ve hâlâ çalışmaya devam eden bıkıp usanmış babasının küfürleri geliyordu.</p>
				<p class="normal">“Kısa devre yapacaksın!” diye bağırdı Han. </p>
				<p class="normal">Chewbacca gürledi ve ardından gelen sert serzenişi Han’ın tepkisi takip etti, “Hey!”</p>
				<p class="normal">Chewie’nin kafası açık servis panelinden göründü.</p>
				<p class="normal">“Gel buraya, kıl yumağı!” diye bağırdı Han.</p>
				<p class="normal">Chewbacca delikten tek ve zarif bir sıçramayla çıktı –en azından başta Jacen’a öyle görünmüştü ta ki Wookiee’nin hemen ardından delikten çıkan babasının koluyla elinde kıvılcımlar saçan bir kablo tutuyordu, Chewie’nin kıçından yükselen dumanı görene dek. </p>
				<p class="normal">Gülmeye başladı ama Wookiee’nin kıçını ovalayarak son sürat kendisine doğru geldiğini görünce zorla da olsa gülüşünü bastırdı. “Aaaah, aeeeaaah!” diye bağırdı Chewie.</p>
				<p class="normal">“Ben yapmadım,” dedi Jacen hemen. “Anakin’in marifeti.”</p>
				<p class="normal">Chewie yine gürledi. </p>
				<p class="normal">“Hayır, biz hepimiz aynı değiliz,” diyerek itiraz etti Jacen.</p>
				<p class="normal">Wookiee kollarını iki yana açtı, parmak uçlarının arası neredeyse üç metre kadardı ve kükreyip homurdanarak koca kıllı kafasını salladı.</p>
				<p class="normal">“Ben asla <span class="ideitalik">Falcon’u</span> tepetaklak uçurabilirsin demedim,” dedi Jacen. “Ve asla da öyle uçurmadım. Anakin’e sor.”</p>
				<p class="normal">“Aaaaah-aaah-aaa!”</p>
				<p class="normal">“Böyle boş gezerek mi kompansatörü tamir etmeme yardım edeceksin?” diye sordu Han ve bunu duyan Wookiee ona döndü. Elinde birinden arada bir kıvılcım sıçrayan bir çift kablo tutuyordu ve yüzü öyle bir yağa bulanmıştı ki gözleri ve dişleri pırıl pırıl parlıyormuş gibi görünüyordu. </p>
				<p class="normal">Jacen tekrar güldü ama Chewie’nin kendisine dönerek bir bakışı susması için yeterli oldu. Eğlenceyi bozmak için Wookiee bakışından daha uygun bir şey olamazdı.</p>
				<p class="normal">“Sonuç?” diye sordu Han ve Chewie bezgin bir homurtunun ardından döndü ve tekrar açık servis paneline yöneldi. </p>
				<p class="normal">Kısa süre sonra Mara, Jaina ve C-3PO <span class="ideitalik">Falcon’un</span> başında çalışmakta olan dostlarının yanına gelirken Leia da rapor vermek için Konsey’in yolunu tuttu.</p>
				<p class="normal">Jaina hiç vakit kaybetmeden kardeşlerini kenara çekti ve onlara Z-95’leri nasıl atlattığını anlattı. Anakin duyduklarına memnun olmuş ve bunu onun Güç’ü anlayış şeklinin doğruluğunun bir alameti olarak kabul etmişti. </p>
				<p class="normal">Jacen aynı tartışmaya bir kez daha girmedi. </p>
				<p class="normal">Benzer şekilde C-3PO da hemen R2-D2’nun yanına geldi ve Nom Anor’la, “en uzlaşılmaz kişi”, olan macerasının tüm detaylarını anlattı. </p>
				<p class="normal">R2-D2 hikâyeden etkilenmişti, özellikle de C-3PO kendisine Rhommamoollu liderle son karşılaşmasını anlattığı zaman, kudretli Nom Anor’la yüzleşmek zorunda kalmıştı. </p>
				<p class="normal">O sırada Mara da, Luke’a, Wurth Skidder’ın tehlikeli müdahalesiyle ilgili detayları aktarmakla meşguldü. </p>
				<p class="normal">“Çok tez canlı,” dedi Mara.</p>
				<p class="normal">“Sadece yardım etmeye çalışmadığından emin misin?”</p>
				<p class="normal">“Yardımına ihtiyacımız yoktu,” diye cevap verdi Mara kararlı şekilde. “Ve o da bunu biliyordu. <span class="ideitalik">Jade Sabre</span> rahatlıkla birkaç Headhunter’ın üstesinden gelecek ateş gücüne sahiptir. Ayrıca o bizim yanımıza gelene kadar biz zaten olay yerinden uzaklaşmıştık. Hayır, Wurth sadece kendisini göstermek ve kanopisine düşürdüğü birkaç uçağı daha işaretlemek istedi.”</p>
				<p class="normal">Luke omuz silkti, kendisini çaresiz hissediyordu. Yüz Jedi galakside kafasına göre dolaşmaktaydı –hepsini kontrol altında tutmayı nasıl başarabilirdi ki?</p>
				<p class="normal">“Her şeyin sırası var,” dedi Mara ve Luke merakla kendisine baktığında gülümseyerek ona karşılık verdi. “Sürekli sorunlar işitiyorsun ve sanki onların altında eziliyormuşsun gibi geliyor bana, o nedenle onları ancak birer birer çözebilirsin. Kız kardeşin Wurth’un ağzının payını verdi –en azından şimdilik–onun için bir süre daha endişelenmene gerek olduğunu zannetmem.”</p>
				<p class="normal">“Outer Rim’e bir yolculuğa ne dersin?” diye sordu Luke ve merakla bakma sırası şimdi Mara’ya gelmişti, sırıtma sırası da Luke’a.</p>
				<p class="normal">Luke onu kucakladı ve kahkahayı patlattı. Karısı yanında olduğu zaman kendisini çok daha iyi hissediyordu. </p>
				<p class="normal">Chewie Konsey salonunun dışında sırtına duvara dayamış, ellerini başının arkasına koymuş sessizce bekliyordu. Mara ve Jaina <span class="ideitalik">Falcon’a</span> geldiği zaman Han, Wookiee’yi, Leia’ya refakat etmesi için buraya göndermişti ama Chewbacca buraya gönderilmesinin asıl nedeninin kendisinin Han ve <span class="ideitalik">Falcon’dan</span> uzaklaştırılma çabası olduğunu düşünüyordu. Tamirat pek iyi gitmiyordu ve Han ve Chewie son saatlerini birbirlerine gürlemekle geçirmişlerdi. İkisinin de biraz hava alması gerekiyordu ve Chewie uzaklaşma fırsatı bulabildiğine memnundu. </p>
				<p class="normal">Fakat Konsey üyelerinden biri, Commenorlu Fyor Rodan, umulmadık bir şekilde salondan çıkıp parmağını Chewie’ye doğrultarak Chewie’nin anavatanı Kashyyyk’a tanınan ticaret imtiyazlarıyla ilgili ne olduğu anlaşılmaz bir şey söylemeye başlamış ve Chewie, Han’dan uzak durmasının da birilerinin kendisine söylenmesine mani olmadığını fark etmişti. </p>
				<p class="normal">Az sonra Leia da Konsey salonundan çıktı ve başını ellerinin arasına koydu. Koridorun diğer ucundaki bir dolapta Fyor Rodan yakasından askıya asılmış halde duruyordu. </p>
				<p class="normal">“Arkadaş seçiminizden dolayı sizi tebrik etmeme müsaade edin,” dedi Konsey üyesi beş karış suratla. </p>
				<p class="normal">“Chewie, indir onu,” dedi Leia.</p>
				<p class="normal">Chewbacca homurdandı ve başını iki yana salladı.</p>
				<p class="normal">“Konsey üyesi Triebakk bu durumdan haberdar olacak,” diyerek tehdit etti Fyor Rodan. “Triebakk’ı tanıyorsun, değil mi?” dedi Chewie’ye.</p>
				<p class="normal">Chewie dolabın kapısını kapattı.</p>
				<p class="normal">“Ortalıkta dolaşıp Konsey üyelerine böyle muamele edemezsin,” dedi Leia öne çıkarak. Fakat ardından durdu, az önce çıktığı toplantıyı düşündü, küçük meseleler üzerine sonu gelmez tartışmalar, Osarian-Rhommamool anlaşmazlığı konusundaki başarısızlığı dolayısıyla iki Konsey üyesinin, siyasi anlaşmazlıkları nedeniyle, kendisinden ne kadar hoşnutsuz olduklarını açıkça göstermeleri. </p>
				<p class="normal">Gidelim, dedi ve koridorda yürümeye başladı, Bolphur da arkasından geliyordu. </p>
				<p class="normal">“Aaaaah?” diye sordu Chewie ve Leia arkasını döndüğünde Wookiee ona kapıyı işaret etti.</p>
				<p class="normal">“Eğer şansımız varsa biz gidene kadar onu kimse bulamaz,” dedi Leia. Chewie homurdandı ve peşi sıra uzaklaştı. </p>
				<p class="normal">Leia’nın keyfi yerine gelmişti ve <span class="ideitalik">Falcon’un</span> yanına geldiklerinde kocasının gözlerindeki o ışıltıyı tekrar gördü. Bunca yılın ardından bile Leia ve Han arasındaki o ateş hâlâ sönmemişti, derin ve dürüst bir aşk ve saygı.</p>
				<p class="normal">“Chewie seni bulmuş,” dedi Han, Leia’nın yanına gelip sarıldı. “Muhtemelen kükremesini altı kat uzaktan duymuşsundur.”</p>
				<p class="normal">“Mara sana Nom Anor’u anlatmıştır,” dedi Leia.</p>
				<p class="normal">“Ve Wurth Skidder’ı,” diye ekledi Luke, iniş rampasından aşağı inerken.</p>
				<p class="normal">Leia iç çekti ve başını iki yana salladı. “Bu konuda bir şeyler yapmak zorundasın,” diye cevap verdi. </p>
				<p class="normal">“Her şeyin bir sırası var,” dedi Luke.</p>
				<p class="normal">“Şimdi sıra neyde?” diye sordu Leia.</p>
				<p class="normal">“Ufak bir geziye çıkacağız,” dedi Han ona. </p>
				<p class="normal">“Uzak olsa bari,” dedi Leia.</p>
				<p class="normal">Han güldü. “Gidebileceğin kadar uzak.”</p>
				<p class="normal">“Yine de beni kesmez,” dedi Leia, yüzünü senato binasına doğru dönerek. “Bu grubu memnun etmenin yolunu bilen birisi var mı?”</p>
				<p class="normal">Cevabı bilen Luke gülümsedi. “Kimsenin bu kadar...” durdu, doğru kelimeyi arıyordu, “uzlaşmacı bir grubu memnun edebileceğini zannetmiyorum.”</p>
				<p class="normal">“Ne kadar güzel söyledin,” dedi Leia. “Evet, şimdiki sorunumuz ne?”</p>
				<p class="normal">“Yolda anlatırım.”</p>
				<p class="normal">“Jedi mı?”</p>
				<p class="normal">Han’ın gülümsemesi Leia’ya doğru tahmin ettiğini gösteriyordu ve bunun da ışığında gitmeye her zamankinden daha fazla hevesliydi. Bir seyahate çıkmayı istemesinin asıl nedeni tüm bu karmaşadan uzaklaşabilmekti ama Wurth Skidder fiyaskosundan sonra Leia, Jedi meselelerine daha ciddi şekilde yaklaşmaya başlamıştı. Luke’un Jedi Konseyi’ni yeniden kurma planı üzerine fazla düşünmemişti, Yeni Cumhuriyet yetkililerinin üzerine yıktığı sayısız sorumluluk dikkate alındığında bunu kendi meselesi olarak görmüyordu ama artık konuya daha geniş bir açıdan bakmaya başlamış ve Luke’un Jedi Şövalyeleri’ni hizaya getirmesinin önemini takdir etmeye başlamıştı. </p>
				<p class="normal">“Eski bir dostu göreceğiz,” dedi Han ve Leia ilgiyle ona baktı.</p>
				<p class="normal">“Lando,” dedi Han.</p>
				<p class="normal">Tatil planları buraya kadarmış diye içinden geçirdi Leia, çünkü Lando ne zaman işin içine girse, dolaylı olarak bile, belanın onları bulması uzun sürmüyordu. İşin aslı kocasının Lando’yla görüşmesinden de pek haz etmiyordu; bu adam sürekli onun aklını çeler ve sonunda da felaketin eşiğinden güç bela dö-nerlerdi. Tabii itiraz etmeden kabullenmekten başka yapabilecek bir şeyi yoktu. </p>
				<p class="normal">“Peki ya Mara?” diye sordu Luke’a, ne kadar endişeli olduğunun yüzünden anlaşılmaması için elinden geleni yapı-yordu. </p>
				<p class="normal">“O da geliyor,” dedi Luke. “O ve Jaina çoktan rotayı çiz-meye başladılar bile. Tabii <span class="ideitalik">Falcon’u</span> tekrar uçurmayı başarabilirsek.”</p>
				<p class="normal">Leia Han’a baktı. </p>
				<p class="normal">“Anakin,” dedi ve nedense bunu duyan Leia şaşırmamıştı. </p>
				<p class="normal">“Mara’nın gelmeye istekli olduğuna emin misin?” diye sordu Leia, Luke’a.</p>
				<p class="normal">“Kolaysa durdur,” diye cevap verdi Luke.</p>
				<p class="normal">Leia gülümsedi. Çektiği tüm acılara ve her an ölümle burun buruna yaşamasına rağmen Mara hayatını dolu dolu yaşamaya kararlıydı, bu bilinmeyen hastalığı varoluşunun merkezi yapmadan hayatına devam edebilmek. </p>
  <p class="normal">Bu gerçeği gören Leia, Mara’nın, Jaina’nın akıl hocası olmasına bir kat daha memnun olmuştu. </p>
				</body>
</html>