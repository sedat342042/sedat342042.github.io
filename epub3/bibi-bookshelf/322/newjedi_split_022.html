<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_20">YİRMİ BİR<br class="chapter"/>
				  <br class="chapter"/>
			    Yanıltıcı Sessizlik</h1>
<p class="normal"> </p>
<p class="normal">“Şaşırmadım desem yalan olur,” dedi Lando Luke’a, savaşın olduğu günün ilerleyen saatlerinde<span class="ideitalik"> Jade Sabre’ı,</span> Dubrillion’a indirdikten sonra. Mara, Jacen ve Jaina ile onların savaş hikâyelerini dinlemeye gitmişti ama Lando Luke’un derhal kendisiyle gelmesi konusunda ısrar etmişti. “Pilotu çoktan öldü ama sensörlerimiz hâlâ canlı olduğunu söylüyor bize.”</p>
				<p class="normal">Luke heyecanlı olduğu her halinden belli olan Lando’ya ayak uydurabilmek için adımlarını hızlandırırken hayretle ona baktı.</p>
				<p class="normal">“Gemi,” dedi Lando. “Canlı bir organizma, bir makine değil. Ve güzel de –şu pragmatik tasarıma bak.”</p>
				<p class="normal">Luke’un yüzündeki kuşkulu ifade değişmedi ama bir süre daha Lando’ya herhangi bir şey sormadı, bir koridordan geçip büyük bir pencerenin önünde durdular, önlerinde yabancı avcı uçağının tutulduğu bir hangar bulunuyordu.</p>
				<p class="normal">“Canlı bir organizma mı?” diye sordu Luke, nedense ele geçirilen geminin o ve Mara’ın, Helska sisteminin dördüncü gezegeninde savaştığı gemilere benzemesi onu şaşırtmıştı. Lando’nun geminin güzelliğiyle ilgili sözlerini inkâr edemezdi, çünkü burada uslu uslu dururken uzayda kendisini öldürmek için çevresinde dört dönenlerden tabii ki daha farklı görünüyordu. Bu geminin üçgene yakın bir şekli vardı, İmparatorluk yıldız destroyerinin minyatürü gibiydi, bu avcılarla yaptığı çatışmada Luke gemilerin yanlarının taşıdığı volkan topları haricinde pürüzsüz olduğunu zannetmişti ama şu an anlıyordu ki geminin yapısı bundan çok daha karmaşıktı, tıpkı canlı bir mercandan alınan bir parçaya benziyordu. </p>
				<p class="normal">Lando başını salladı. “Bilim insanlarımın şu ana kadar gördüğü en güzel avcı uçağı dizaynı,” dedi. “Hızlı, A-kanattan bile daha çevik ve bu hacimdeki herhangi bir gemiden çok daha fazla ateş gücüne sahip.”</p>
				<p class="normal">Luke alaca renkli gemiyi dikkatle süzdü. Üzerinde tüpe benzer pek çok çıkıntı vardı, farklı yerlerden çıkıyor ve farklı açılara doğru eğiliyordu. Gördüğü hiçbir top taretine benzemiyordu ama volkanik mermilerin bu araçlardan atıldığına emindi. </p>
				<p class="normal">“Pilotu maske giyiyordu,” diye devam etti Lando. “Hepsi bu. Dostuyla olan bağlantısı ondan ibaret.”</p>
				<p class="normal">“Dostu mu?”</p>
				<p class="normal">“Bu şey bir gemiden fazlası,” diye açıklamaya çalıştı Lando, uygun kelimeleri bulmaya çalışıyordu. Ne o ne de işinin ehli bilim insanları buna benzer bir şeyi daha önce görmemişti, en azından bir avcı uçağında. “Pilot gemisine bağlıymış,” dedi. “Sanki onu uçurmuyor da ona biniyormuş gibi, Tatooine’de banth’lara binen Kum Adamları’na benziyor.”</p>
				<p class="normal">Luke eleştirir gibi ona baktı – bu mesele Lando ve arkadaşlarının böyle kolayca tahmin yürütemeyeceği kadar ciddi bir meseleydi. </p>
				<p class="normal">“Tabii bunu henüz bilemeyiz,” dedi Lando. “Bu şeyi test ediyoruz ama şimdilik kimse o maskeyi takmaya gönüllü olmadı.”</p>
				<p class="normal">“Ben yaparım,” dedi Luke ve gözlerini garip avcı uçağına dikerek kapıya yöneldi.</p>
				<p class="normal">Lando hayretle ona baktı, Luke’un niyetini anlayınca gözleri kocaman olmuştu. Luke tam küçük aracın yanından tırmanmaya başlamıştı ki Lando yanına geldi – Lando’nun bilim insanları da onlara tam bir şaşkınlık içerisinde bakakalmışlardı. Lando Luke’u kolundan tuttu ve onu kendisine çevirdi. “Hakkında yeterince bilgimiz yok,” dedi. “Burundaki şu şey gibi,” dedi ve avcı uçağının önünü işaret etti, orada çok renkli mercana benzer bir madde bulunuyordu, başparmak büyüklüğünde, koyu kırmızı ve zarımsı bir top gibiydi.</p>
				<p class="normal">Luke durdu ve gidip o şeye daha yakından baktı. </p>
				<p class="normal">“Bu canlı,” dedi Lando. “En azından biz öyle düşünüyoruz.”</p>
				<p class="normal">Bu açıklama Luke’un yüzüne ciddi bir ifade getirdi.</p>
				<p class="normal">“Ve geminin bir parçası da değil, pilot neyse o da onun gibi bir şey,” dedi Lando. “Pilotu görmen gerek, kaslı vücudu dövmelerle kaplı ve yüzü yara izleriyle dolu ve burnu da kırık, belki de on sefer kırılmış.”</p>
				<p class="normal">Bu tanımlar Luke’un Belkadan, Helska sistemi ve Dubrillion’da olanların birbirleriyle bağlantılı olduğu yönündeki şüphelerini bir kat daha güçlendirmişti. Yomin Carr’ın görüntüsü hâlâ gözlerinin önündeydi; hem onun hem de bu geminin pilotunun birbirine bu kadar benzemesi tesadüf olamazdı.</p>
				<p class="normal">“Mara ve benim getirdiğim cesedi gördün mü?“</p>
				<p class="normal">“Hayır,“ dedi Lando ve sordu. “Benziyorlar mı?”</p>
				<p class="normal">Luke başını salladı ve dikkatle avcı uçağının burnundaki zarımsı şeye baktı; öldüğü belliydi, bir kaya parçasından daha fazla canlılık belirtisi göstermiyordu. Başıyla Lando’ya işaret etti ve tekrar avcı uçağının kenarına gelip Lando’nun itirazlarına rağmen tırmanmaya başladı. Luke hiç tereddüt etmeden kokpite çıkıp yerleşti. Lando’nun bahsettiği maskenin orada durduğunu gördü ve ihtiyatla elini uzattı. Canlıydı, daha dokunmadan bunu hissedebilmişti ve daha büyük bir organizmanın parçası olduğuna şüphe yoktu, ayrı bir canlı değildi. Bu canlı bir gemiydi ya da Lando’nun tabiriyle bir binekti.</p>
				<p class="normal">Daha fazla zaman kaybetmeden Luke maskeyi ve kaskı başına geçirdi ve derhal birleşmenin başladığını fark etti. Ve sesi duydu... uzaktan gelen bir mırıltı, <span class="ideitalik">Jade Sabre’daki</span> zarımsı varlıktan duyduğu lisanı hatırlatmıştı ona.</p>
				<p class="normal">Luke tüm güdülerini ve düşüncelerini odaklayabilmek için büyük çaba sarf etti, bir süre tek kelime anlayamadı, belirgin bir yapı sezememişti.</p>
				<p class="normal">Maskeyi çıkardı ve gemiden indi.</p>
				<p class="normal">“Sen delirmişsin,” dedi Lando.</p>
				<p class="normal">“Bize Threepio lazım,” dedi Luke ve dönüp tekrar hayret verici avcı uçağına baktı, droidin bu lisanı çözebileceğini umut ediyordu, bu gemiyle ilgili her şeyi öğrenmeye ihtiyacı vardı, bunu istiyordu, tabii ki bunu uçuran canlılarla ilgili her şeyi de.</p>
				<p class="normal">Fakat Lando ve Luke henüz koridora adım atmışlardı ki burada yapabilecekleri keşiflerin heyecanı yüzünden Luke’un beyninde kopan fırtınalar bir anda durdu, çünkü karısı az ileride durmuş ona bakıyordu ve yüzündeki ifadeden çok kötü bir şeyler olduğunu anlamak zor değildi. </p>
				<p class="normal">Luke Lando’ya baktı ve onun neler olduğunu önceden bildiğini anladı. “Bu şeyi sana göstermem gerekiyordu,” dedi Lando özür diler gibi. “Önemli olduğunu düşünmüştüm. Haberin vardır zannetmiştim, yolda gelirken haber almış olabilirdin.”</p>
				<p class="normal">“Ne oldu?” dedi Luke, bir elini dostunun omzuna koyarak.</p>
				<p class="normal">Bu gözyaşı ve hatıraların hâkim olduğu bir andı, Luke ve Mara’nın Chewbacca’nın kaybının ağırlığını hissedeceği ve onunla birlikte geçirdiği zamanları yâd edecekleri bir an, Wookiee’nin onları ve sevdiklerini defalarca kurtardığı zamanları. </p>
				<p class="normal">O inanılmaz anı sevdiklerinden birinin ölümü takip etmişti, aynı etki ve çaresizlik ve acizlik duygusu, Luke, Obi-Wan Kenobi’nin Darth Vader’la yaptığı düelloda öldüğünü gördüğü zaman da aynı şeyi hissetmişti. Her canlının kontrol kaybı, önemsizlik, zayıflık ve faniliğin birden idrak edilmesi gibi deneyimleri yaşadığı rüyayı andıran o an. Luke ve Mara o anda Güç’e sığındılar ve aradıkları huzuru orada buldular. Ben Kenobi ve Yoda, Luke’tan ayrılmadığı gibi Chewbacca da onu sevenlerin kalbinde ve beyninde yaşamaya devam edecekti. </p>
				<p class="normal">Bu matem zamanıydı ama Luke ve Mara da bu anı daha fazla uzatamayacaklarını biliyordu. Aynı zamanda da bir korku anıydı, Anakin için duyulan korku, uzay boşluğunda tek başınaydı ve tüm bu endişeler bile şu anda durumun aciliyeti göz önünde alındığında yine de önemsiz kalmaktaydı.</p>
				<p class="normal">Çok büyük ve çok kötü bir şey harekete geçmişti.</p>
				<p class="normal">Çalışmak zorundaydılar.</p>
				<p class="normal">“Kilit bu gezegen,” dedi Luke Lando’ya, adam Luke’a ele geçirilmiş avcı uçağından çıkardıkları iki sürprizi daha gösterdikten sonra: bir uçuş takımı, daha çok ikinci bir deriye benziyordu ve altı bacaklı ve yıldız şekilli bir canlı, pilotun taktığı maskeye benziyordu. İkisi de canlıydı ve Luke onları deneme cesaretini gösterdi, giysi yaratığın tüm vücudunu kuşatmasına bile izin verdi ve hatta maskeye benzeyen o şeyi suratına tıkarak öğürtü ve tiksintisine karşı koymayı başardı. Helska sisteminde neler olduğunu şimdi anlıyordu; düşmanlarının donmuş gezegende değil de kabuğun altındaki soğuk suda yaşadıklarını anlamıştı.</p>
				<p class="normal">“Buz topu mu?” dedi Lando, Luke şüphelerini onunla paylaştığı zaman. </p>
				<p class="normal">Luke başını salladı. “Orası üsleri ve oraya gitmem gerek.”</p>
				<p class="normal">“Zaten oradan geldin,” dedi cevaben.</p>
				<p class="normal">“Hayır,” dedi Luke. “İçine girip aşağı inmem lazım.” Lando’nun yüzündeki şüpheci ifade derinleşti.</p>
				<p class="normal">“Gezegenin yüzeyinde değiller ama bunların hepsinin üssü orası,” dedi Luke. “Bundan eminim. Gezegenin yüzeyinde olmadıklarına göre kabuğun altında olmalarından başka seçenekleri de yok.”</p>
				<p class="normal">Lando başını salladı ve çenesini sıvazladı. “Bir yolu var,” dedi.</p>
				<p class="normal">“Daha önce de buz gezegenlerinde madencilik yapmıştın,” dedi Luke.</p>
				<p class="normal">“Her tür gezegende madencilik yaptım,” dedi Lando. </p>
				<p class="normal">“Hem tek kişi hem de daha büyük grupların gezegenin buzdan kabuğunu geçebilmesini sağlayan gemiler var.”</p>
				<p class="normal">“Onları nereden bulabiliriz?”</p>
				<p class="normal">Lando kahkahayı bastı. Eğer madencilik için kullanılacak bir gemi varsa o da burada kardeş gezegen olan Destrillion’daydı, Lando’nun prototip filo dediği şeyin bir parçasıydı. Lando teknolojinin unutulup gitmesini önlemek için her zaman her icadın bir örneğini, gerektiğinde tekrar üretebilmek için, muhakkak saklardı.</p>
				<p class="normal">“Sabah olmadan birini buraya getirebilirim,” dedi Luke’a. “Ne durumda olduğunu bilmiyorum ama.”</p>
				<p class="normal">“Ama tamir edebilirsin değil mi?”</p>
				<p class="normal">Lando omuz silkti. “Öyle olması gerek.”</p>
				<p class="normal">Bu cevapla ikna olan ve son birkaç gündür yaşadıklarından dolayı ruhen ve bedenen tükenmiş olan Luke odasına döndü. Odasında Mara’yı huzur içinde uyurken buldu, bu manzaranın ona moral verdiğine şüphe yoktu. Luke Mara’nın dinlemeye ihtiyacı olduğunu biliyordu. Aklı ve bedeni hastalığıyla içinde sürdürdüğü savaşta, yakın zamanda yaşadıkları şeylerin etkisiyle bir adım geri atmıştı. Şu anda Chewie için duyduğu üzüntü ve Anakin için duyduğu endişe onun hastalığıyla olan mücadelesindeki gücünü bir kat daha zayıflatıyordu. </p>
				<p class="normal">Onu rahatsız etmek istemeyen Luke odadan çıktı, hatta binayı da terk ederek Dubrillion’un yıldızlarla kaplı gökyüzünün altında yürümeye başladı. Destrillion doğudan yükseliyor ve yaklaşan tehlikeye tezat teşkil ederek ortamın huzurunu bir kat daha artırıyordu. </p>
				<p class="normal">Luke sakince durdu ve dikkatle ona baktı, çevresindeki galaksiyle bir oldu, onun ritmini, zamansızlığını ve ölümlülerin eylemlerine olan kayıtsızlığını hissetti.</p>
				<p class="normal">Ve bu bağlantıda Luke bir çağrı duydu ve bu bağlantının sağ ve tek başına olan yeğeni Anakin’den geldiğini anladı. </p>
				<p class="normal">Luke’un ilk tepkisi hemen <span class="ideitalik">Jade Sabre’a</span> koşup Anakin’i aramaya çıkmak oldu, kayıp Jedi’ı geri getirmek için çağrıyı kaynağına doğru takip edecekti. </p>
				<p class="normal">Gülümsedi ve bu dürtüye gem vurdu. Eğer o çağrıyı duymuşsa Leia da duymuş olmalıydı, tıpkı kendisi yaralı ve çaresiz halde Cloud City’nin altında asılı kaldığında duyduğu gibi. Leia Anakin’i geri getirecekti. </p>
				<p class="normal">Gerçekten de o sırada <span class="ideitalik">Millenium Falcon </span>uzayda sürüklenen TIE avcısına yaklaşıyordu. Leia da çağrıyı açık ve net şekilde duymuş ve takımyıldızları da Anakin’in gözünden görmüştü. Bu görsel imajı kullanarak rota bilgisayarında hangi sektörde olduğunu tespit etmek hiç de güç olmamıştı.</p>
				<p class="normal">Şu anda tek korkuları Anakin’in hasarlı TIE avcısı pes etmeden ya da düşman avcıları ona ulaşmadan önce ulaşabilmekti. Han ve Leia hiperuzaydan çıkıp da sensörleriyle TIE avcısını tespit ettiklerinde ve Leia oğlu telepatik olarak kendisine iyi olduğunu söylediğinde rahat bir nefes aldılar. </p>
				<p class="normal">Çok geçmeden Anakin, <span class="ideitalik">Falcon’un</span> güvertesine çıkıp annesinin kollarına koşarken Han da TIE avcısını da yedeğe alarak Dubrillion’a doğru yola çıktı.</p>
				<p class="normal">Annesinin kollarına koştuğundan biraz daha tereddütlü şe-kilde Anakin, babasının kendisini beklediği <span class="ideitalik">Falcon’un</span> köprüsüne girdi. </p>
				<p class="normal">Han dönüp oğluna baktı, yüzündeki sert ifade uçup gitti ve ayağa fırlayıp oğluna sarıldı. Sonra hemen sarılmaya bir son verip oğlunun omzuna vurdu. “Eğer bana bunu bir daha yaparsan buradan Coruscant’a kadar tekmelerim seni!”</p>
				<p class="normal">Bu sözler Anakin’in kulağına duyduğu en güzel müzikten bile daha güzel gelmişti. </p>
				<p class="normal">Ertesi sabah Dubrillion’a geri döndüler, inişlerinden kısa süre sonra Lando’nun Luke’a bahsettiği maden aracı da çekilerek getirildi. Şekli dolayısıyla buna buzdelen deniyordu, ayrıca delgi gemisi olarak da bilinirdi: ince uzundu ve burnu da koni şeklindeydi. Pilot bu silindir şeklindeki aracın içinde başı önde olacak şekilde yatıp uzanırdı. </p>
				<p class="normal">Luke’a pek de işe yarar bir şeymiş gibi gelmemişti. </p>
				<p class="normal">“Uzun mesafe uçamaz,” dedi Lando. “Helska’ya kadar yedekte götürülmeli.”</p>
				<p class="normal">“Nasıl indirip buza saplayacağız?”</p>
				<p class="normal">Lando onu aracın burnuna getirdi. “Çok basit,” dedi. “Ucunda buharlaştırıcı bir ısı bombası var. Çarpmadan hemen önce onu fırlatacaksın ve o da senin önünde buzda bir delik açacak ve orası tekrar donmadan önce sen de geçip gideceksin.”</p>
				<p class="normal">Luke’un yüzü asıldı. “Dalga geçiyorsun herhalde?”</p>
				<p class="normal">“Bir sorun olmaz,” dedi Lando sırıtarak. “Aynı şekilde de dışarı çıkacaksın – dışarı çıkmak gibi bir planın var, değil mi?” diye sordu yarı şaka yarı ciddi. “Gerçi gezegenden dışarı çıkmak biraz daha zaman alabilir, sensörler ikinci ve daha az şiddetli bir patlama için uygun bir yer bulana kadar yavaş yavaş yoluna devam edeceksin.”</p>
				<p class="normal">Jacen’ın çağrısıyla konu yarıda kaldı, “Geri döndüler,” dedi genç adam odaya girer girmez ve Luke’un yanına geldi. “Annem ve babam, Anakin de yanlarında!”</p>
				<p class="normal">Luke başını salladı, şaşırmamıştı. “Ve Threepio,” dedi Lando’ya. “Gidip aradığımız cevapları bulalım.”</p>
				<p class="normal">“Hiç de zor bir lisan değil, Efendi Luke,” dedi C-3PO oturmuş planlarını tartışan Han ve Luke’a. Küçük odanın diğer ucundaki R2-D2 bipledi ve C-3PO’dan duyduğu şeyler üzerine yorum yaptı. “Janguine lisanını andırıyor, orman barbarla—”</p>
				<p class="normal">“Ne söylüyor?” diye kesti sözünü sabrı tükenen Han.</p>
				<p class="normal">C-3PO dönüp ona baktı.</p>
				<p class="normal">“Yomin Carr’a mesaj,” dedi Luke.</p>
				<p class="normal">“Gerçekten de öyle,” dedi C3PO, Luke’a. “Ve sizin bu kadar karmaşık bir mesajda bile o ismi seçebilmiş olmanızdan ötürü işitme yeteneğinizin...”</p>
				<p class="normal">“Ne söylüyor?” dedi Han tekrar, sesi daha da yükselmişti. </p>
				<p class="normal">“Praetorite Vong harekete geçti. Senin görevin şimdilik sona erdi. Bravo,” diye çevirdi C-3PO.</p>
				<p class="normal">“Praetorite Vong mu?” dedi Han ve Luke bir ağızdan.</p>
				<p class="normal">“Bunu daha önce de duydum,” dedi Luke. </p>
				<p class="normal">“Paralı asker birliği mi?” diye sordu Han.</p>
				<p class="normal">“Eğer öyleyse bile çok daha büyüğü.”</p>
				<p class="normal">“Janguine’den mi?” diye sordu Han, şüpheyle droide bakarak.</p>
				<p class="normal">“Bunun mümkün olabileceğine pek ihtimal vermiyorum,” diye cevap verdi droid. “Orman barbarları son üç bin yıldır görülmediler. Dilleri ise uzun yıllar önce dağlardaki Mooloolian kabileleri...”</p>
				<p class="normal">“Peki, nereden geliyorlar o zaman?” diye sordu Han. “Neden bu lisanda konuşuyorlar?”</p>
				<p class="normal">“Belki de hiçbir yerden,” dedi Luke ve tüm gözler ona döndü. “Haydi, Threepio,” dedi droide. “Seninle daha işim bitmedi.”</p>
				<p class="normal">Dördü de dışarı çıkıp koridordan Lando’nun araştırma laboratuvarına gittiler. Lando’nun teknisyenleri tarafından hiçbir zorluk çıkarılmadan avcı uçağının yanına geldiler – hatta içlerinden biri Han ve Luke yanlarından geçip giderken başını hafifçe eğerek selam vermişti. </p>
				<p class="normal">“Yukarı çık,” dedi Luke, C-3PO’ya.</p>
				<p class="normal">“Ne? Oraya mı, Efendi Luke?” diye itiraz edecekti droid ama çoktan yükselmeye başladığını fark etti, Luke’un, Güç dalgaları bir çekici ışın gibi onu hareket ettiriyordu. “Efendi Luke,” diye çığlık attı birkaç kez ve sonra nazikçe geminin kokpitine yerleştirildi. </p>
				<p class="normal">Luke da yanına çıktı, uzandı ve maskeyi tuttu. “Bunu başına tak,” dedi droide.</p>
				<p class="normal">“Efendi Luke!”</p>
				<p class="normal">“Zarar vermez,” dedi Luke sırıtarak ve C-3PO’ya maskeyi takması için yardımcı oldu. “Şimdi onu iyi dinle,” dedi. “Dikkatli dinle ve her kelimesini kaydet.”</p>
				<p class="normal">“Buna coralskipper diyorlar,” dedi kokpitteki C-3PO biraz sonra onlara. “Uzay gemisi olarak, hem avcı hem de daha büyük, hizmet etmek için yetiştiriliyorlarmış.”</p>
				<p class="normal">“Gücü nedir?” diye sordu Luke ve droid garip lisanı kullanarak maske vasıtasıyla soruyu iletti. </p>
				<p class="normal">C-3PO iki cevap almıştı, biri sıradandı, diğerine ise akıl erdirmek mümkün değildi ve Han ve Luke bu cevabın üzerine kalakaldılar. İlk olarak coralskipper’lar silahlarını kullanarak daha hızlı hareket edebiliyorlardı, bu “tükürmenin” zıt kuvvetini de kullanarak. Yakıtını ve cephanesini ise kaya yiyerek yenileyebiliyordu. Bu basitlik ve verimlilik Luke’u hayrete düşürmüştü.</p>
				<p class="normal">“Bunu nereden biliyorsun?” diye sordu Han.</p>
				<p class="normal">“Çünkü bana aç olduğunu söylüyor?” dedi droid, cümlesinin sonunda sesinin tonu neredeyse sızlanmaya dönüşmüştü.</p>
				<p class="normal">“Seni yiyemez,” dedi Luke droide ve omzuna vurdu. “Haydi, Threepio. Gerçekten de bize burada çok lazımsın.”</p>
				<p class="normal">C-3PO bir süre daha gemiyle sohbet etti, sonra da ikinci itici gücün burundaki başparmak büyüklüğündeki şeye bağlı olduğunu ve yerçekimi alanlarının odaklanmasıyla ilgili olduğunu açıkladı. </p>
				<p class="normal">Luke, Helska sisteminde yaptığı savaşı ve kalkanların kaybolmasını düşündü. Acaba aynı yaratık yerçekimini son derece etkili bir şekilde odaklayarak avcı uçaklarının kalkanlarını yok etmeyi de başarabiliyor muydu?</p>
				<p class="normal">Coralskipper’a doğru eğildi ve birkaç derin nefes aldı. Bu şeyin hayra alamet hiçbir tarafı yoktu; galaksi ötesi ve kötü niyetli bir zekâ iş başındaydı, Yeni Cumhuriyet’in kullandığı şeylerden tümüyle farklı ve belki de daha üstün metotlar ve organik teknolojiler kullanıyordu. </p>
				<p class="normal">Belkadan, Helska sistemi, Dubrillion ve Sernpidal birbirinden alakasız hadiseler değillerdi.</p>
				<p class="normal">Az sonra dördü kontrol odasındaki diğer arkadaşlarının yanına gidip acı haberi onlara da verdiler. </p>
  <p class="normal">Tek iyi haber <span class="ideitalik">Imperial II </span>-sınıfı yıldız destroyeri <span class="ideitalik">Rejuvenator’ın,</span> yarım düzine<span class="ideitalik"> Ranger</span> sınıfı gambotun da dahil olduğu, etkileyici bir görev kuvvetiyle birlikte gelmiş olmasıydı. </p>
				</body>
</html>