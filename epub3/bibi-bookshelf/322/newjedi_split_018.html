<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_16">ON YEDİ<br class="chapter"/>
			      <br class="chapter"/>
		        Son Cüretkar Duruş </h1>
<p class="normal"> </p>
<p class="normal">Yer titredi ve sallandı ve büyük bir kaya parçasının yerden yükselmesiyle bir bina yola yıkıldı. Anakin lanspeeder’ı yana yatırıp hızı artırarak düşen ve yerden seken molozların arasından geçerek acı ve dehşet içinde çığlık atan kişilerin arasından yoluna devam etti. Kuzey kontrol noktasında duran Sernpidal şehir muhafızları Anakin’e el sallayarak yavaşlamasını işaret ettiler. </p>
				<p class="normal">Ama o yavaşlamadı.</p>
				<p class="normal">Şehrin dışında sarsıntılar daha da şiddetli hissediliyordu. Şiddetli bir rüzgâr esmeye başlamıştı ve Anakin alçalan ay yüzünden atmosferin kendisinin bile baskı altında olmasından endişe ediyordu. Hesapları biliyordu, ayın çarpmasına hâlâ birkaç saat olduğunu biliyordu ama gezegenin o kadar uzun bir süre bu baskıya dayanabileceğinden emin değildi ve belki de depremler, şiddetli rüzgârlar ve kabaran deniz daha ay varmadan burada yaşayan herkesi silip süpürerek geriye çarpışmada ölecek kimse bırakmayacaktı. </p>
				<p class="normal">Landspeeder’ın motoruna yüklenmeye devam etti ve kendisini tekrar asteroit kuşağında gibi hissetmeye başladı, içgüdülerine göre hareket ediyor, reaksiyondan ziyade öngörüye öncelik veriyordu. Yanı başında duran yaşlı başkan ise sessizce oturmaktaydı, anlaşılan rahatı yerindeydi ve bir moloz üzerlerine yıkılıp onları canlı canlı gömecek gibi olduğunda bile istifini fazla bozmamıştı. Anakin bunu uzun uzadıya düşünmek yerine adamı Güç ve gözlerini kullanarak çabucak bir incelemişti ve bu inceleme yaşlı adamın gerçekten de sakin olduğunu gösteriyordu, yani başlarına gelen felaketi olgunlukla kabul etmişti. </p>
				<p class="normal">Bir şekilde Anakin bu sükûneti kendi soğukkanlılığını da desteklemek için kullandı. Doğru yerde olup olmadığından emin olmak için koordinatları yeniden kontrol etti. </p>
				<p class="normal">Peki ama ne arıyordu?</p>
				<p class="normal">Dev bir makine mi? Kocaman yerçekimi projektörleri olan bir önleyici kruvazör mü? Ortalıkta öyle bir şey yoktu. Gezegen yüzeyinde bir yarık mı? Sarsıntının yol açtığı çatlaklar haricinde yine görünürde bir şey yoktu.</p>
				<p class="normal">Landspeeder’ın hızını azaltıp gözlerini kapattı, çevresindeki heyecanı sezebiliyordu, yaşlı adamın sükûnetini sezebiliyordu, hızla yaklaşan ay yüzünden dengesi bozulan gezegendeki huzursuzluğu, varlıkların, akıllı ya da hayvan, korkusunu sezebili-yordu, dehşet duygusu o kadar yoğundu ki genç Jedi neredeyse tadını ağzında hissedecekti. </p>
				<p class="normal">Anakin gittikçe daha derine baktı. Bir ayı çekecek derecede büyük bir kuvvetin Güç tarafından sezilememesi mümkün değildi.</p>
				<p class="normal">Artık neredeyse gökyüzünü kaplayacak kadar büyümüş olan ay yoluna devam ediyordu. Rüzgâr uğuldadı; yer titredi ve sallandı.</p>
				<p class="normal">Ve Anakin çekimi hissetti, kendi üzerinde ya da başka bir şey üzerinde değil, ayın üzerindeki. Gözlerini açtı, zihni ise hâlâ diğer hislere açık halde duruyordu, hemen önünde uzanan çekici ışını açık şekilde “gördü”.</p>
				<p class="normal">Landspeeder’a hız verdi, iki dengesiz tepe arasındaki bir vadiye daldı, bu hareket son anda altından geçmeyi başardıkları çöken bir kaya yüzünden az daha ölümlerine neden olacaktı. Hız dostlarıydı, çünkü vadideki kayalar birbiri ardına çöküyordu ve dar vadinin sonuna doğru yaklaşırlarken inanılmaz derecede şiddetli bir rüzgâra tutuldular, sanki bir anda oradaki tüm hava çekilmişti. Anakin başını kaldırıp aya baktı ve onun peşinden bıraktığı alevden izi gördü, atmosferle olan ilk temas.</p>
				<p class="normal">“Çok zor hareket ediyoruz,” dedi başkan usulca.</p>
				<p class="normal">Anakin dar bir yoldan yukarı tırmandı, bir kaya duvarının arkasına geçmeye çalışıyordu ve az daha son bir sarsıntıyla iki duvar arasında kalıp ezilecekti. Fakat atlatmayı başardı ve dar kanalda yoluna devam ederek sonunda oradan çıktığında, rüzgârın tekrar normal hızda yollarına devam etmelerine izin verecek kadar azaldığını gördü. </p>
				<p class="normal">Geçitten çıktıklarında büyük bir açıklığa geldiler, taş ve tozla kaplı çorak bir alan, alçak dağ sırasının arasındaki bir çanak. Anakin derhal bu alanın ortasındaki krateri fark etti ve kaynağın burası olduğunu anlamak için tekrar Güç’e başvurmasına da gerek kalmadı. Hızla ama ihtiyatla on metre kadar yaklaştı, sonra da landspeeder’ı durdurup aşağı indi, karşısına ne çıkacağına dair bir fikri olmadan daha da yanaştı.</p>
				<p class="normal">Krater çok büyük değildi, genişliği otuz kırk metre kadardı, derin de değildi, belki on metre, ve bunun dibinde büyük, titreşen, koyu kırmızı bir kalp duruyordu, üzeri koyu mavi dikenlerle kaplıydı. Anakin yakından inceleyerek üzerinde bir kontrol ya da bir güç kaynağına bağlantı olup olmadığına baktı.</p>
				<p class="normal">“Ne oldu?” dedi ihtiyar, kraterin kenarındaki Anakin’in yanına geldiğinde.</p>
				<p class="normal">Anakin, Güç’ü kullanarak daha derinden baktı, bu şeyi daha farklı şekilde gördü ve sonunda sadece bu şeyin çekimin kaynağı olduğunu anlamakla kalmadı, aynı zamanda bunun yaşayan bir varlık olduğunu da idrak etti. Aceleyle hemen tabancasını çekti.</p>
				<p class="normal">“Dobido’yu çeken bu şey mi?” diye sordu ihtiyar merakla.</p>
				<p class="normal">“Geri dur,” dedi Anakin ve nişan aldı. Yaşlı adam kımıldamadı ama tümüyle yabancı ve bir o kadar da güçlü yaşam formu karşısında büyülenen Anakin bunu fark etmedi. Tabancasını doğrultup ateş etti. </p>
				<p class="normal">Lazerler kraterden aşağı yağdı ve... kayboldu. Rüzgârda kalmış mum ışığı gibi söndüler. Tekrar tekrar ateş etti ama lazerlerin hiçbir etkisi yoktu.</p>
				<p class="normal">“Ne oldu?” diye sordu ihtiyar tekrar ve daha içten bir şe-kilde.</p>
				<p class="normal">“Hemen landspeeder’a atla ve gidip babamı bul,” dedi Anakin ve kemerinden ışın kılıcını çekti.</p>
				<p class="normal">“Çirkin olan mı kıllı ve iri olan mı?” diye sordu ihtiyar.</p>
				<p class="normal">Anakin onu duymazdan gelip kraterin kenarına bir adım daha yaklaştı. </p>
				<p class="normal">O anda ani bir sarsıntıyla o ve ihtiyarın ayakları yerden kesildi. Yerde yuvarlanan genç Jedi kraterden toz ve taş püskürdüğünü gördü, lavı olmayan volkanik bir patlamaya benziyordu. </p>
				<p class="normal">Başladığı gibi birden sona erdi ve Anakin tekrar oraya koştuğunda az önce yaratığın olduğu yerde çok derin bir deliğin olduğunu gördü. Anlamıştı: yaratık saldırının farkına varıp yerçekimini tersine çevirmişti, muhtemelen Sernpidal’ın çekir-değine doğru gidiyordu ve artık çok ama çok aşağıdaydı.</p>
				<p class="normal">Peki, şimdi ne yapacaktı?</p>
				<p class="normal">Tanıdık bir gürültüyle başını gökyüzüne çevirdi ve <span class="ideitalik">Millenium Falcon’un </span>dağların üzerinden aşıp geldiğini gördü. Hemen yakınlarındaki araziye indi ve inmesiyle iniş rampasının açılması da bir oldu. Han koşarak oğlunun yanına geldi ve gemideki çok sayıda mülteci de neler olduğunu görmek için her taraftan başlarını uzattılar. </p>
				<p class="normal">“Geri dönmemiz gerek!” diye bağırdı Han. “Chewie gezegenden tahliyeyi organize ediyor ama yeterli gemimiz yok!”</p>
				<p class="normal">“Yaratık aşağıda,” dedi Anakin ve krateri işaret etti. “Canlı bir şey!”</p>
				<p class="normal">Han başını iki yana salladı. “Artık bir önemi yok,” diye cevap verdi asık bir yüzle ve Anakin durumu anladı. Sernpidal için artık çok geçti. Bir şekilde bu yaratığı öldürüp çekimi durdursalar bile Dobido çoktan yörüngesinden çıkmıştı ve eninde sonunda gelip çarpacaktı. </p>
				<p class="normal">“Artık herkesin hayatı saniyelere bağlı,” dedi Han ve Anakin rampaya koştu. Fakat ihtiyar peşlerinden gitmemişti; tam tersine tekrar kraterin kenarına yürüdü.</p>
				<p class="normal">“Hiç değilse bu şeytanın kaçıp da başka bir gezegeni yok etmesine engel olmalıyım,” dedi, gülümsedi, pelerinini açtı ve bir metre uzunluğunda bir tüp çıkardı.</p>
				<p class="normal">“Termal detonatör,” dedi. “Gitseniz iyi olur.”</p>
				<p class="normal">“Sen delirmişsin,” diye söze girdi Han ama Sernpidal City’nin başkanı kraterin yanına gitti ve her zamanki sakin haliyle delikten içeri atladı.</p>
				<p class="normal">Detonatör patlayıp ortalığı toza toprağa boğarak mantar şeklinde bir bulut oluşturduğunda <span class="ideitalik">Falcon</span> henüz yerden havalanmıştı.</p>
				<p class="normal">“Garip bir ihtiyardı,” diye mırıldandı şaşkınlığı hâlâ geçmemiş olan Han. </p>
				<p class="normal">Anakin pencereden dışarı, kraterin az önce bulunduğu yere baktı. Yabancı yaratıktan artık bir çekim hissetmiyordu. “Onu yok etti,” dedi babasına.</p>
				<p class="normal">Han başını salladı. Yaşlı adam ne onlara zaman kazandırmış ne de Sernpidal City’yi kurtarabilmişti ama yine de ikisi de o ihtiyarın son derece büyük bir kahramanlık yaptığını biliyorlardı. </p>
				<p class="normal">Prefect Da’Gara hayatında hiçbir zaman kendisini, bu kadar gururlu ve muzaffer hissetmemişti, tüm çabalarının karşılığını almış ve üstüne düşen görevi yerine getirmişti. </p>
				<p class="normal">Yammosk’un önündeki kürsüde durdu, yaratığın iri gözleri üzerine dikilmişti. Yun-Yammka’ya dua ederek ellerini kaldırdı ve yavaşça yaratığın iki gözünün arasına, aktarımın kaynağı olan iri ve mavi renkli atmakta olan damarına dokundu. </p>
				<p class="normal">Ardından ikisi birleşip bir oldular, yammosk’un bilinci Da’Gara’nınkine egemen oldu. Prefect koordinatörün kavrayıcı gücünü, varlığın amacını hassas enerjiler vasıtasıyla hissetti, onun görev kuvveti olan Praetorite Vong’un ortak düşüncesini hissetti. </p>
				<p class="normal">Da’Gara yammosk’la daha derinlere daldı, kendi duygularını kendi hissettiği şekliyle aktardı ona ve zihinlerinin aslında bir olduğunu gördüler. Zaman genişleme zamanıydı, yayılma ve galaksinin en uzak köşelerini tüketme zamanıydı. </p>
				<p class="normal">Fakat önce düşmanlarının bir bölümünü kendilerine çekmeleri, Yeni Cumhuriyet’in savaş gemilerini, yammosk’un komuta kontrolünün eksiksiz olduğu, Yuuzhan Vong’un kendi bölgesinde imha etmeleri gerekiyordu. </p>
				<p class="normal">Prefect toplantıdan hem canlanmış hem de tükenmiş olarak ayrıldı, fiziksel olarak tükenmiş ama ruhsal olarak yenilenmişti. Derhal kendi odasına, Yomin Carr’ın villip’inin başına gitti ama sonra fikrini değiştirip önce Nom Anor’la temasa geçti. </p>
				<p class="normal">Vekil derhal cevap vermişti. </p>
				<p class="normal">“Bugün yola çıkıyoruz,” dedi Da’Gara.</p>
				<p class="normal">“Zafer ve şeref sizin olsun,” dedi Nom Anor cevaben. “Savaşçı gibi ölün.”</p>
				<p class="normal">Da’Gara esas duruşa geçti. “Yuuzhan Vong’un şerefine leke sürmeyeceğiz,” diyerek vermesi gereken cevabı verdi. “Sernpidal bugün ölecek.”</p>
				<p class="normal">“Ya sakinleri?”</p>
				<p class="normal">“Çoğu kaçmaya çabalıyor ve savaşçılarımız orada yeni rakipler bulacaklar,” diye cevap verdi Da’Gara. “Savaş koordinatörü tam teşekküllü dört savaş grubunu onları izlemek ve takip etmek için gönderdi. Mülteci konvoyunun onları bir sonraki gezegene yönlendirmesine izin verecekler ve orada doğrudan muharebeye girişecekler.”</p>
				<p class="normal">“Do-ro’ik vong pratte,” dedi Nom Anor.</p>
				<p class="normal">Da’Gara’nın bu cesur ifade karşısında neredeyse dili tutulmuştu. Do-ro’ik vong pratte, Yuuzhan Vong’un savaş narasıydı, sınırsız vahşet için yapılan bir çağrıydı, savaşçının gerçek duyguları önündeki tüm setlerin kaldırılmasıydı. Bu emri alan Yuuzhan Vong savaşçıları avının peşindeki avcılara, saf katillere dönüşürlerdi. </p>
				<p class="normal">“Do-ro’ik vong pratte,” diye tekrarladı Da’Gara. “Düşmanlarımızın vay haline!”</p>
				<p class="normal">Han, <span class="ideitalik">Falcon’u</span> Sernpidal City’ye getirene kadar geçen zamanda iniş pisti çoktan gitmişti, şiddetli sarsıntılarla dağılıp tüm duvarları dümdüz olmuştu. Ortalıkta kalan az sayıda kişiden bazıları çığlık çığlığa koşuştururken bazıları sokaklarda diz çökmüş Tosi-karu’ya dua ediyorlardı. </p>
				<p class="normal">Büyük çoğunluk ise hınca hınç doluştukları tek kişilikten tutun da yük gemilerine kadar uçabilen her türlü araçla ya havalanmış ya da havalanmaya hazırlanıyordu. </p>
				<p class="normal">Han’ın gelmesiyle Chewie’yi görmesi bir oldu, Chewie bir kolunu sallarken diğerinin altında da iki küçük çocuk tutuyordu. “Ona yardım et,” dedi oğluna ve Anakin yerinden fırladı ve geminin içindeki kalabalığı ite kaka iniş rampasına doğru gitti. Han şiddetli rüzgârı da hesaba katarak gemiyi daha da alçaltıp yavaşlattı. “Acele et, acele et,” diye mırıldandı kendi kendine. Ortalık enkazdan geçilmiyordu ve Chewie ve o çocukları ezilmekten sadece şans korumuştu. </p>
				<p class="normal"><span class="ideitalik">Falcon</span> biraz daha alçaldı, yerle arasındaki mesafe birkaç metreye indi ve daha sonra Chewie’nin olduğu yere doğru gitmeye başladı. </p>
				<p class="normal">“Çocuklar gemide,” dedi Anakin interkomdan. “Şimdi de Chewie’yi alacağım.”</p>
				<p class="normal"><span class="ideitalik">Falcon’dan</span> birkaç sokak ötedeki bir patlama tüm şehri sarstı ve bir duvardan geriye kalanların üzerinden küçük bir mekik yükseldi ama yükselmesiyle düşmesi bir olup gözden kayboldu. </p>
				<p class="normal">Han yumruğunu konsola vurdu. “Onu aldın mı, evlat?” diye seslendi oğluna.</p>
				<p class="normal">“Chewie mekiğe gidiyor,” dedi Anakin cevaben. “Ben de. Bizi oradan al.” Anakin’in cümlesi daha bitmeden Han, Chewie’nin <span class="ideitalik">Falcon’un</span> altından koşarak çıktığını gördü, koşarken bir yandan da bowcaster’ını çekmişti. </p>
				<p class="normal">Anakin de peşindeydi, Chewie onlarla düşen mekik arasındaki duvarda bir delik açmak için yavaşladığında aradaki mesafeyi kapattı. </p>
				<p class="normal">“Burayı temizlememiz gerek,” diye bağırdı Anakin duvardan geçtiğinde, çünkü mekiğin kuyruk kısmı enkazın altında kalmıştı ve sadece iyon iticilerini çalıştırarak kalkmaya çalışmasının sonu facia olabilirdi. </p>
				<p class="normal">Chewie hemen bowcaster’ıyla ateş ederek büyük molozları dağıtmaya başladı. Bir yandan da parçaları güçlü tek koluyla tutup yana atıyordu. </p>
				<p class="normal">“Acele et!” diye bir ses yükseldi mekiğin yan tarafındaki açık kapıdan, içeride bir kadın vardı. “İçerisi dolu. Hepimiz öleceğiz.”</p>
				<p class="normal">Anakin enkazı ve Wookiee’nin çalışmasını inceledi. <span class="ideitalik">Falcon</span> duvarın üzerinden geçerek yaklaşırken motorlarının uğultusunu duydu ve bir an için aklına Chewie’nin bowcaster’ıyla yaptığı gibi babasından <span class="ideitalik">Falcon’un</span> lazerleriyle enkazı toza çevirmesini istemek geldi.</p>
				<p class="normal">Bu saçma planı derhal aklından çıkardı ve farklı bir güç kaynağını, dâhilî gücü devreye soktu ve enkaza zihnini kullanarak erişti, Güç’ü kullanarak kocaman parçaları birer birer kaldırmaya başladı. Şehir bir depremle daha sarsıldı, yaklaşan ay doğu ufkunda görünmüştü, son geçişinden bu yana hem görünümü hem de arkasında bıraktığı alevden iz çok büyümüştü. Rüzgâr birden bire sağır edici bir seviyeye erişti. </p>
				<p class="normal">Fakat Anakin soğukkanlılığını koruyarak enkazı metodik bir şekilde temizlemeye devam etti. </p>
				<p class="normal">Wookiee de ona yardımcı olabilmek için elinden geldiği kadarıyla çalışmaya devam ediyordu ve bir süre sonra Chewie geri çekildi ve içerideki kadına uluyup kükreyerek işaret verdi. </p>
				<p class="normal">“Havalan!” diye bağırdı Anakin kadına, Wookiee’nin kelimelerini tercüme ederek. “Hem de hemen!” Mekik havalanırken o ve Chewie de geri çekildiler.</p>
				<p class="normal">Mekik on metre kadar yükselmişti ki bölgeyi kasıp kavuran ve Anakin ve Chewie’yi yere yıkan şiddetli bir rüzgârla yana savruldu.</p>
				<p class="normal">Daha güçlü olan <span class="ideitalik">Millenium Falcon</span> konumunu koruyabilmişti ve hâlâ açık olan iniş rampasında duran Han elini arkadaşına ve oğluna uzatmıştı. “Haydi!” diye bağırdı. “Zaman kalmadı!”</p>
				<p class="normal">Chewie rüzgâra karşı yürümeye çalıştı ama çok az mesafe kat edebildi ve az sonra yanına gelen Anakin, ayakları yere değmiyor da denebilirdi, Güç’ü kullanarak onu da beraberinde götürmeye başladı. </p>
				<p class="normal">Cılız ve yürek parçalayan bir feryat duydular. İkisi de etrafına bakındı ve yarı çökmüş bir duvarın altından kendilerine bakan bir çift göz gördüler. </p>
				<p class="normal">Birden Anakin Chewie’yi bıraktı ve yönünü değiştirdi ve Wookiee de bir an için Han’a baktıktan sonra onun peşinden gitti.</p>
				<p class="normal">“Gemiye geri dön,” dedi Anakin ona, avazı çıktığı kadar bağırdığı halde sesi uğuldayan rüzgârda güçlükle duyulabiliyordu. </p>
				<p class="normal">Chewie kükredi ve kıllı kafasını iki yana salladı. </p>
				<p class="normal">“O zaman Güç’ü kullanarak ikimizi de geri getireceğim,” dedi Anakin. Başka bir acılı feryat daha duydular. “Ve orada her kim varsa onu da.”</p>
				<p class="normal">Duvarın yanına varıp enkazı fiziksel ve zihinsel güç kullanarak temizlemeye başladılar ve biraz sonra Chewie uzanıp çocuğu tutarak çıkardı, daha küçücük bir bebekti. Hep birlikte <span class="ideitalik">Falcon’a</span> yöneldiler, fırtına artıyor, yer hiç durmadan sarsılıp yarılıyordu, rüzgâr şiddetlendikçe <span class="ideitalik">Falcon’un</span> güçlü motorları bulunduğu konumu korumakta zorlanmaya başlamıştı. </p>
				<p class="normal">Yaklaştılar, o kadar yakındalardı ki Han neredeyse Anakin’in uzattığı elini tutabilecekti ama birden bir enkaz yağmuru üzerlerine yağdı. Chewie olduğu yerde durup bedenini çocuğa siper etti ama bir taş parçası Anakin’in kafasına çarpıp onun konsantrasyonunu bozarak yerde sürüklenerek uzaklaşmasına neden oldu.</p>
				<p class="normal">Han’ın gözleri korkudan kocaman oldu; Chewie önce çocuğu Han’a uzattı ve sonra da döndü ve yarı koşarak yarı rüzgârla birlikte giderek yerde yuvarlanan Anakin’in peşine düştü. </p>
				<p class="normal">Han çocuğu diğerlerine teslim etti, kokpite koştu, bu fırtınada ikisinin tekrar <span class="ideitalik">Falcon’a</span> dönmesinin imkânsız olduğunu biliyordu. O, <span class="ideitalik">Falcon’u</span> bulundukları yere getirirken Chewie de yakaladığı Anakin’i tutup kollarında kaldırdı.</p>
				<p class="normal">Han gemiyi yerinde sabitleyip iniş rampasına koştu ve yardım etmek için oraya gelenleri yana itti. Fakat <span class="ideitalik">Falcon</span> artık konumu koruyamıyordu ve gemi yana ve yukarı kaymaya başladı – kim bilir belki de yer aşağı ve yana kaymıştı. </p>
				<p class="normal">“Chewie!” diye bağırdı, rampadan aşağı sarkarak. Birkaç kişi hemen yanına koşup Han’ı bacaklarından tuttular. Wookiee’ye ulaşmak için çaresizce çırpındı ama <span class="ideitalik">Falcon</span> artık çok yükselmişti. </p>
				<p class="normal">Chewbacca kaderini kabullenmiş bir ifadeyle arkadaşına baktı ve Anakin’i açık halde bekleyen Han’ın kollarına fırlattı. </p>
				<p class="normal">Yer titreyip yarıldı ve artık Chewie çok ama çok uzaktaydı. </p>
				<p class="normal">Han hemen Anakin’i yere yatırdı ve kendisine gelen çocuk ayağa kalkmaya çalışırken Han da hemen kokpite koştu. </p>
				<p class="normal">Han kontroller üzerinde deli gibi çalışarak <span class="ideitalik">Falcon’u</span> binalar arasında idare etmeye çabaladı. Telsizden sürekli olarak diğer gemilerden gelen kontrolsüz çağrılar yükseliyordu, kimisi düşüyor kimisiyse nereye gideceğini bilemiyordu. </p>
				<p class="normal">Han onları duymazdan geldi, tek derdi kayıp Wookiee dostunu bulabilmekti.</p>
				<p class="normal">Anakin yanına gelip Wookiee’nin koltuğuna oturdu. </p>
				<p class="normal">“Nerede o?” diye bağırdı Han.</p>
				<p class="normal">Anakin derin ve sakinleştirici bir nefes aldı. Chewie’yi çok iyi tanıyordu – Güç’le de tabii ki dostunu bulabilirdi.</p>
				<p class="normal">Ve buldu da.</p>
				<p class="normal">“Sola,” diye bağırdı. Han gemiyi o yöne çevirdi. “Köşeden dön!” dedi Anakin.</p>
				<p class="normal">“Kontrolü al,” dedi Han ona ve hemen rampaya koştu, “Beni ona götür!”</p>
				<p class="normal">Anakin geminin kontrolünü aldı ama gemi öyle şiddetli sarsılıyordu ki bir an için dağılıp gideceğini zannetti. Bir sokağa girebilmek için gemiyi yan yatırdı ve yıkılmak üzere olan bir binanın etrafından döndü. </p>
				<p class="normal">“Hayır, olamaz,” dedi, çünkü Chewie orada duruyordu, sırtı <span class="ideitalik">Falcon’a</span> dönüktü ve Wookiee’nin önünde öfkeli Dobido son sürat yaklaşmaktaydı.</p>
				<p class="normal">“Daha yaklaş!” diyen Han’ın sesi duyuldu.</p>
				<p class="normal">Chewie dönüp Han’a doğru bir adım attı ama o anda gerçekleşen şiddetli bir sarsıntı ve rüzgâr onu yerde sürükleyip binaları yıktı. Enkazın bir bölümü de <span class="ideitalik">Falcon’un</span> üzerine döküldü –geminin kalkanları hırlayarak itiraz etti– ve geminin burnunu havaya kaldırdı. </p>
				<p class="normal">Anakin geminin dengesini korumak için büyük çaba harcadı ve Wookiee’yi bulabilmek için tekrar geminin burnunu çevirmeye çalıştı ama tek gördüğü bütün ihtişamıyla Dobido’nun inişi oldu, hâlâ molozlarla kaplı yollarda Tosi-karu’ya dua etmekte olan inançlıların üzerine. </p>
				<p class="normal">Anakin zamanlarının tükendiğinin farkındaydı. Eğer Chewie için geri dönerlerse, eğer derhal kaçmak dışında bir şey yaparlarsa ayın düşüşünün neden olduğu patlama <span class="ideitalik">Falcon’u</span> paramparça edecekti. </p>
				<p class="normal">Babasının, geri dönüp Chewie’yi almaları için yalvardığını duydu. </p>
				<p class="normal">Ama o <span class="ideitalik">Millenium Falcon’un</span> burnunu gökyüzüne çevirdi ve hızı artırdı. </p>
				<p class="normal">Han gördü.</p>
				<p class="normal">Kanlar içinde ve perişan haldeki Chewie tekrar ayağa kalkmayı başardı, enkaz yığınının ortasında dimdik durdu ve kollarını kaldırıp kükreyerek düşen aya meydan okudu. </p>
				<p class="normal">Bu görüntü çok kısa sürdü ve Han gözlerini o noktadan bir daha ayıramadı, arkadaşını son kez gördüğü anın görüntüsü ebediyen zihnine kazınmıştı. Ardından da Dobido’nun şehre getirdiği nihai felaketi gördüler. </p>
				<p class="normal">İniş rampası hızla kalkarak kapandı –Han bunu yapanın oğlu olduğunu biliyordu– ve şok dalgasının kendisine çarptığı <span class="ideitalik">Falcon</span> kendi etrafında dönerek uzaklaştı oradan.</p>
				<p class="normal">Han o anda ne kendisini ve diğerlerini ne de oğlunu tehli-keye attığını düşünmemişti bile. Sadece Chewie’yi düşünmüştü, yumruklarını büyük ve yenilmesi imkânsız bir düşmana karşı sallayan dostunu.</p>
  <p class="normal">Son nefesini kendisine yakışır bir duruşla vermişti ama bu gerçek, Han’ın şu an çektiği acıyı bir nebze bile olsun azaltmaya yetmiyordu.</p>
				</body>
</html>