<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_15">ON ALTI<br class="chapter"/>
				  <br class="chapter"/>
			    Değerli Rakip</h1>
<p class="normal"> </p>
<p class="normal"><span class="ideitalik">Jade Sabre</span> artık sarı ve yeşil bir gezegen olan Belkadan’a yaklaşırken tek kelime söylemediler. Luke ve Mara yolda gelirken ev ödevlerini yapmışlar ve önlerinde duran garip görüntüye de dayanarak bu gezegende bir şeylerin çok ama çok ters gittiğini anlamışlardı. </p>
				<p class="normal">Gezegenden bir tepki olmadığı gibi araştırma karakolu Exgal-4 ile ne zaman temasa geçmeye çalışsalar tek duydukları muazzam miktardaki parazit oluyordu. Zaten gezegenin haline bakılırsa çağrılarına bir cevap alabilseler şaşırırlardı. </p>
				<p class="normal">Belkadan, onların eşyaya bakış açılarından, ölmüştü.</p>
				<p class="normal">“İstasyonda ne yapıyorlardı?” diye sordu Mara.</p>
				<p class="normal">“Gözlem,” dedi Luke. “Galactic Rim’e bakıyorlardı.”</p>
				<p class="normal">“Bu ExGal’in halka anlattığı şey,” dedi Mara şüpheyle.</p>
				<p class="normal">Luke dönüp ona baktı. “Sence bu ters gitmiş bir deney mi?”</p>
				<p class="normal">“Buna neden olabilecek başka bir şey aklına geliyor mu?” diye sordu Mara. “Belkadan’la ilgili raporları okudun –küçük denizler ve dev ağaçlarla dolu, mavi bir gökyüzüne ve temiz bir havaya sahip. Burayı daha güzel olmaktan alıkoyan tek şey ise burada yaşayan diğer nahoş canlılar.”</p>
				<p class="normal">“İstasyondan gelen rapora göre koruyucu bir duvarın arkasında yaşıyorlarmış,” dedi Luke.</p>
				<p class="normal">“Belki de hayvanlar bir şekilde içeri girmenin yolunu bularak istasyonu yok etmişlerdir,” dedi Mara. “Buna neden olabilecek bir hayvan biliyor musun?” Eliyle camdan Belkadan’ın ufkunu ve boğucu görünümlü bulutları işaret etti.</p>
				<p class="normal">“Coruscant’taki karargâhlarından ve bu istasyondan gelen raporlarda gözlem dışında burada herhangi bir şey yapıldığına dair bilgi verilmiyor,” dedi Luke ama sesinin tonu o kadar emin değildi. Gözünün önünde böylesine yıkıcı bir delil dururken nasıl olabilirdi ki? Aşağıda bir şeyler çok ters gitmişti, tehlikeli bir şey ve Luke bu tür felaketlerin arkasında genelde akıl sahibi varlıkların olduğunu da biliyordu. </p>
				<p class="normal">Mara konsolundaki daha küçük bir ekrana baktı ve bulutun yapısıyla ilgili bilgileri inceledi. “Çoğunlukla karbondioksit ve metan,” dedi ve bu ne onu ne de Luke’u şaşırtmamıştı. “İnanılmaz bir yoğunlukta. Aşağıda solunacak hava bile olsa orası yaşanamayacak kadar sıcak olurdu.”</p>
				<p class="normal">Luke başını salladı. “Aşağı inip bakmamız gerek.” </p>
				<p class="normal">Mara itiraz etmedi ama endişeli bakışları Luke’un gözünden kaçmamıştı. Derisinin rengi de; Luke Mara’nın derisinin renginin Belkadan’a yaklaşırken solduğunu fark etmişti ve içten içe zayıflamaya başladığını da sezebiliyordu. Dubrillion’dan buraya yolculuk son derece rahattı ama Luke tüm bunların, Outer Rim’e yolculuk, Lando’nun muhteşem şehir turu ve şimdi de Belkadan’a gelişin, karısına fazla gelmesinden endişe ediyordu. </p>
				<p class="normal">“Rapor verip birkaç bulgu daha toplayabiliriz,” dedi Luke daha sonra. “ExGal konu için daha uygun bir gemi gönderip burada neler olduğunu araştırabilir.”</p>
				<p class="normal">“Ama şu an biz varız,” dedi Mara ona.</p>
				<p class="normal">Luke başını iki yana salladı. “Uygun ekipmanlara sahip değiliz,” dedi. “Bir hazırlık taraması yapar ve elde ettiğimiz bilgiyi aktarırız ama <span class="ideitalik">Jade Sabre</span> bu felaketin içine girecek şekilde yapılmış değil.”</p>
				<p class="normal">Luke’un kendisini korumaya çalıştığını anlayan Mara’nın yüz ifadesi şaşkınlıktan kızgınlığa doğru bir geçiş yaptı. “<span class="ideitalik">Jade Sabre</span> bir ateş fırtınasının içinden bile geçebilir,” diye cevap verdi. “Bir avcı uçağını vurup bir yıldız destroyerinin etrafında daireler çizebilir. Tüm mekiklerden ve ExGal’in buraya gönderebileceği herhangi bir şeyden de daha iyidir.”</p>
				<p class="normal">“İkimiz de bu konuda eğitimli...” diye söze girdi Luke.</p>
				<p class="normal">“Aşağıda hâlâ canlılar olabilir,” diye sertçe kesti sözünü Mara. “Belki de çağrımızı duyuyor ama cevap veremiyorlardır. Ne yani bırakıp gidecek miyiz? Lando’nun gezegeninin sunduğu güvenliğe mi sığınacağız?” </p>
				<p class="normal">“Lando’nun olduğu yerde güvenlik olmaz,” diye cevap verdi Luke silik bir gülümsemeyle, ortamı yumuşatmaya yönelik nafile bir çabaydı.</p>
				<p class="normal">“Ama doktorları var öyle değil mi?” dedi Mara alaycı bir tonda. “Çünkü doktorlara ihtiyacımız var.”</p>
				<p class="normal">“Doktorlar mı?” dedi Luke ama cümlesine devam edemedi, Mara onun neler hissettiğini ve onu korumaya çalıştığını biliyordu ve bunu biliyor olmak da bu bağımsız kadını çileden çıkarmaya yetiyordu. Luke kendisine bağırsa ve hatta hakaret bile etse ona on katıyla cevap verebilirdi ama Mara Jade Skywalker’ın kendisine acınmasına hiç tahammülü yoktu. Hasta olduğu doğruydu ama kendisine bir sakatmış gibi davranılmasına razı olamazdı. Ne yapmaları gerektiği çok açıktı; görevleri onları, hayatta kalanları kurtarmak için, aşağı, istasyona inmeye zorlu-yordu, belki de cesetleri ve Belkadan’da neler olduğuna dair fikir verebilecek işe yarayabilecek şeyleri toplamaları gerekecekti. </p>
				<p class="normal">Luke emniyet kemerini iyice sıktı. “Aşağı inmek kolay olmayacak,” dedi. Fakat aşağı inmenin yapmak için çok ısrar ettiği Lando’nun gezegenine dönmekten artık çok daha kolay olacağını fark etmişti. </p>
				<p class="normal"><span class="ideitalik">Jade Sabre,</span> Belkadan’ın atmosferine girer girmez, Luke son sözünün aslında mevcut durumu ne kadar hafife aldığını derhal anladı. Şiddetli rüzgârlar mekiği sarsıyordu ve bazı görünmeyen elektromanyetik dengesizlikler sensör ve diğer ekipmanların arıza mesajları vermesine neden oluyordu. Sistem kapandı ve tekrar açıldı; bir noktada aniden sağa düştüler ve Luke ve Mara da emniyet kemerlerinin onları kesip geçeceğini zannetti. Arkalarında Luke’un X-kanadındakine benzer bir yerde duran R2-D2 çığlığı bastı. </p>
				<p class="normal">Birkaç saniye sonra –saatler gibi gelmişti– bulutları yarıp geçtiler ve tekrar uçmaya başlayana kadar neredeyse bin metre dümdüz aşağı doğru düşmelerine neden olan bir hava boşluğuna denk geldiler. </p>
				<p class="normal">Ardından da felaket gözlerinin önüne serildi, kızıla çalan kahverengi orman gökyüzüne boğucu dumanlar püskürüyordu. Mara, Luke’a hava kalitesi, rüzgâr hızı ve irtifayla ilgili bir sürü soru sordu ve verecek cevabı olmayan yardımcı pilotu başını iki yana salladı, çünkü ekipmanlardan hiçbiri doğru düzgün çalışmıyordu. R2-D2’ya bakıp onun bir açıklaması olup olmadığını sordu ve R2-D2’nun cevabı anlamsız harfler ve semboller olarak ekrana yansıdı. </p>
				<p class="normal">“İyi misin?” diye sordu Luke droide.</p>
				<p class="normal">R2-D2 sarhoş bir korsan gibi bipledi. </p>
				<p class="normal">“Görüyor musun?” diyerek araya girdi Mara, ekrandaki verileri göstererek. </p>
				<p class="normal">Luke yanına gelip dikkatle okudu. “Kükürt,” dedi ve başını kaldırdı. “Yanardağ mı?”</p>
				<p class="normal">“Dışarı çıkacaksak oksijen maskesine ihtiyacımız olacak,” dedi Mara.</p>
				<p class="normal">Şu anda elle uçuyorlardı, yetenek ve cesaretle. Mara tüm başüstü ekranlarını kapatmıştı ve ekranları normal görüşe getirmişti; alçaktan, neredeyse ağaç tepelerine değerek uçuyorlardı. </p>
				<p class="normal">Luke gözlerini kapatıp kendisini Güç’e teslim etti ve cevap verdi, “Koordinatları biliyoruz ama ekipmanlar olmadan bir işe yaramaz.”</p>
				<p class="normal">“Bir şey hissedebiliyor musun?”</p>
				<p class="normal">“Belkadan ölmemiş,” dedi Luke. “Ama... farklı.”</p>
				<p class="normal">Pencereden dışarı bakıp da duman püsküren ağaçları gören Mara da bu farklılığı görebiliyordu. O da bir an için kendisini Güç’e teslim etmeyi düşündü ama kocasının yüzündeki şaşkın ifadeyi görünce fikrini değiştirdi ve uçmaya devam etti.</p>
				<p class="normal">Mekiği kuzeye çevirdi ve yükselerek bulut seviyesinin hemen altına geldi ve hızı artırdı. </p>
				<p class="normal">“Buradan bir şey göremeyiz,” dedi Luke. “Yardım çağrısı bile.” Fakat Mara’nın aklından geçen şeyi anlayınca itiraz etmeyi bıraktı, çünkü Belkadan’ın kuzey kutbuna yaklaşırlarken çevrelerindeki havanın yoğunluğu da azalmaya başlamıştı ve buzul tabakası da Belkadan’la ilgili raporlarda belirtilenden çok daha ince görünüyordu. Sanki gezegenin artan ısısı çoktan etkisini göstermeye başlamıştı bile. </p>
				<p class="normal">“Zeki kadınsın,” dedi Luke, gülerek.</p>
				<p class="normal">Uçuşları gittikçe düzelirken bulut tabakası da gittikçe daha da inceldi ve ekipmanlar kutupların tam koordinatlarını öğrenebilmelerine yetecek kadar çalıştı. Bu koordinatlardan kerteriz alarak ExGal istasyonunun koordinatlarına yöneldiler, yol boyunca gözleriyle araziyi taradılar ve hatta dağ sıralarının bir görüntüsünü bile indirdiler. Daha yüksekten doğruca hedeflerine devam ettiler. R2-D2 hesap yapmaya devam ediyor, hız ve mesafeyi ölçüyordu ve dakikalar içerisinde droid ExGal istasyonunun yaklaşık yerini bulmalarına yetecek kadar koordinatı hesaplamayı başarabildi. </p>
				<p class="normal">Mara yoğun orman örtüsünün altında istasyonu bulabilmek için birkaç dönüş yaptı ve Luke da hem gözlerini hem de hislerini kullanarak aramaya katıldı. Güç’e hassas bu anlardan birinde Jedi nihayet aradığı cevabı bulabildi. “Sola,” dedi Mara’ya. “Yaklaşık otuz derece.”</p>
				<p class="normal">Kadın hiç sormadan hemen döndü. </p>
				<p class="normal">“Düz git,” dedi Luke ona, hissettiği duygu güçleniyordu. “Yakın, daha yakın. Şu tepenin ardında,” dedi ve gözlerini açtı ve <span class="ideitalik">Jade Sabre</span> o tepeyi aştığında da karşılarında ince bir kule ve arkasındaki duvarla çevrili tesisi gördüler.</p>
				<p class="normal">“ExGal-4,” dedi Mara.</p>
				<p class="normal">Daha önemli bir göreve atanmasını sabırla bekleyen Yomin Carr, <span class="ideitalik">Jade Sabre’ın</span> güçlü motorlarının sesini başlarının üzerinden ilk geçişleri sırasında duymuştu. Gemiyi ikinci geçişinde görebilmek için hemen bir pencereye koştu ve o, tıpkı halkı gibi, teknolojik her şeyden nefret ediyor olsa da bu geminin, pürüzsüz balık kafa dizaynı, geriye uzanan kuyruk kanatçığı ve ikiz iyon iticilerini koruyan kabarık yan pod’larıyla, gördüğü en güzel şeyler arasında olduğunu itiraf etmeden edemedi. Peşinde belli belirsiz bir iz bırakıyordu ve hareketi çevik ve kusursuzdu. </p>
				<p class="normal">Zaten canı sıkılan savaşçı keyifle gülümsedi ve Vonduun yengeci kabuğundan zırhını ve thud böceği palaskasını giydi, canlı blorash peltesinden kesesini kontrol etti ve diğer bir canlı varlık olan amfiasa’sını aldı, bu tehlikeli bir yılandı ve vücudunun bir bölümünü ya da tamamını taş gibi sert yapabiliyor ve boynunu ve kuyruğunu sertleştirdiğinde ise jilet gibi keskin hale geliyorlardı, ya da yumuşuyor ve Yuuzhan Vong efendisinin kendisini kırbaç gibi kullanmasına izin veriyordu. Yomin Carr gibi gerçek bir savaşçının elinde amfiasa ölümcül bir mızrağa dönüşebilir ya da yirmi metre mesafeye kadar şaşırtıcı bir doğrulukla zehir püskürtebilirdi. Bu sayede rakibini derhal kör eder ve zehir gözenek ve yaralardan içeri girdiğinde de onu yavaş yavaş ve ıstıraplar içerisinde öldürürdü. </p>
				<p class="normal">Yomin Carr pencereden narin mekiğin tesisin duvarlarının hemen dışına inişini izledi. </p>
				<p class="normal">Yuuzhan Vong savaşçısı mutlulukla gülümsedi; eğlence ayağına gelmişti.</p>
				<p class="normal"><span class="ideitalik">Jade Sabre’dan</span> ihtiyatlı şekilde dışarı çıktılar, en çok da R2-D2 endişeliydi ve çevresiyle ilgilenmekten diğerlerine bakmaya bile fırsat bulamıyor, sürekli Luke’a tosluyordu. Oksijen maskeleri olsa da gezegende uzun süre kalamayacaklarını biliyorlardı, aşırı sıcaktı ve attıkları her adım sanki vücutlarındaki tüm nemi yutuyordu. </p>
				<p class="normal">Mara tesisin kapısına yöneldi ama Luke, kulenin yakınlarında bir şey fark etti ve koluyla onu o tarafa doğru çekti. Oraya doğru giderlerken tüm zeminin garip görünümlü kızılımsı kahverengi böceklerle kaplı olduğunu gördüler. </p>
				<p class="normal">“Hepsi ölmüş,” dedi Luke, çıtır çıtır böceklerin üzerinde yürürken ve itiraz eden R2-D2 onları takip etmeyi reddetti – tabii ki ormandaki bir şeyin kükremesiyle küçük droid son hız böceklerin arasına dalmış, tekerlekleriyle hepsini ezip minik bedenlerini havalarda uçurmuştu. </p>
				<p class="normal">“Ama anlaşılan havadan değil,” dedi Mara ormana doğru dönerek. “Yaratıkların bazıları hayatta kalmış.”</p>
				<p class="normal">“Yaratıklardan bazıları başardıysa tesisteki insanlar da başarmış olmalı, en azından bir kısmı.”</p>
				<p class="normal">“Belki de bunlar atmosfere uyum sağlamış yeni varlıklardır,” dedi Mara ve yakasındaki bir ölçü aletini kontrol edip başını iki yana salladı. O ve Luke ekipmanlarının yardımı olmadan da nefes alabilirlerdi ama havanın kalitesinin iyi olmadığına şüphe yoktu. </p>
				<p class="normal">Üçü de duvara doğru yürüdüler, tesisin o tarafında bulunan paslı kapıya doğru. </p>
				<p class="normal">“Kan var,” dedi Mara.</p>
				<p class="normal">Luke güvenlik kilidinin kapağını açtı. “Kodları gir,” dedi R2-D2’ya. Droid tam kutuya yönelmişti ki Mara tabancasını çıkarıp ateş ederek kutuyu kızarttı. Açılan kilitlerin sesiyle metal kapı uğuldadı. </p>
				<p class="normal">“Doğrudan,” dedi Luke alaycı şekilde.</p>
				<p class="normal">“Ne zararı olacak ki?” dedi Mara.</p>
				<p class="normal">Luke cevap olarak sadece omuz silkti ve kapıyı bir tekmeyle açarak içeri girdi. Tesis terk edilmişti, yoğun dumanın arasından yayılan güçlü ışıkla ortam olduğundan da ürkütücü görünü-yordu. “Hangar boş,” dedi ve Spacecaster’ın gidişiyle boşalan yeri gösterdi. </p>
				<p class="normal">“Belki de sadece ikmal gemilerinin gelmesi içindir,” dedi Mara.</p>
				<p class="normal">R2-D2’dan bir dizi garip ses yükseldi. </p>
				<p class="normal">“Mantıklı,” dedi Luke. “Uydu teleskoplarını kurup gerekirse burayı terk etmek için bir araca ihtiyaçları olmalı.”</p>
				<p class="normal">“Bundan daha gerekli bir durum olamazdı,” dedi Mara asık suratla.</p>
				<p class="normal">“Gitmişler ya da gitmemişler ama içeride veri bankaları var,” dedi Luke ve ana binaya doğru yürüdü. “Bir cevap bulmalıyız.”</p>
				<p class="normal">R2-D2 da peşlerinden gidiyordu ki başta gayet hızlı olan Mara birkaç adım sonra durdu ve eğildi, garip böceklerden birini daha bulmuştu. Bu seferki diğerlerinden farklı olarak hâlâ yaşı-yordu ama çok yavaş ve dermansızdı. Böceği dikkatlice aldı ve onu gözlerine yaklaştırdı, minik çene kemiklerinden berrak bir sıvının yayıldığını fark etmişti. </p>
				<p class="normal">“O ne?” diye sordu Luke, dönüp de karısını ve elindeki böceği gördüğünde, yüzünde ciddi bir ifade belirmişti.</p>
				<p class="normal">Mara yavaşça başını iki yana salladı, gözlerini minik canlıdan, kıvranan bacaklarından ve açılıp kapanan çene kemiklerinden ayıramıyordu. </p>
				<p class="normal">“Sence bu böceklerle bu felaket arasında bir bağlantı mı var?” diye sordu Luke. Mara cevap vermek yerine parmağını böceğin çene kemiğine sürerek sıvıdan numune aldı ve sonra da parmağını tam gözlerinin önüne getirdi. </p>
				<p class="normal">“Bunda bir şey var...” dedi yavaşça.</p>
				<p class="normal">“Muhtemelen zehirlidir,” dedi Luke.</p>
				<p class="normal">Mara tekrar yavaşça başını iki yana salladı. “Başka bir şey,” diye açıklamaya çalıştı ama sesi gittikçe azalıyordu, “Bilmiyorum...”</p>
				<p class="normal">Luke onun gözlerinin nasıl da kaydığını gördü, sanki böcek, gezegen ya da herhangi bir şey onun enerjisini emiyor gibiydi. İyi olup olmadığını soracaktı ama akıllıca bir şey yapıp vazgeçti, kendisine karısının kendi başının çaresine bakabilecek güçte olduğunu hatırlattı. </p>
				<p class="normal">Tesisin içi, sessiz, loş ve daha serindi ve havası da daha so-lunabilirdi. Ayrıca çoğu panel göstergelerine ait olan pek çok ışık hâlâ açıktı ve bu sessizlikte arka planda çalışmaya devam eden bilgisayar ve ekipmanların uğultuları duyulabiliyordu. </p>
				<p class="normal">“Mezar gibi,” dedi Mara ve o ve Luke ortamın sessizliğini aniden bozan sesinden ister istemez etkilendiler. </p>
				<p class="normal">“Artoo’nun bağlanması için ana bilgisayarı bulalım,” dedi Luke. </p>
				<p class="normal">“Her şey hâlâ çalışır halde görünüyor,” dedi Mara, yürü-meye devam ederlerken. Son hız karanlık koridorlarda yollarına devam ettiler, çünkü hiçbiri burada gerektiğinden bir dakika bile daha fazla kalmak istemiyordu. Sayısız köşe dönüp sayısız kapıdan geçtiler. Luke ve Mara’nın ışın kılıçları ellerindeydi ve her ikisi de diğerini her an bir saldırı olacakmış gibi tetikte gördüklerinde ikisi de şaşırmıştı, çünkü burada bir tehlikenin mevcut olmaması gerekiyordu. </p>
				<p class="normal">Ama ortamın atmosferinde, karanlık odalarda parlayan panel ışıklarında...</p>
				<p class="normal">“İşte şurada,” dedi Luke, büyük daire şeklinde bir odanın kapısını açtıktan sonra. </p>
				<p class="normal">“Güzel mekân,” dedi Mara, odaya girip yedi kontrol pod’unun dizilimini gördüğünde. </p>
				<p class="normal">“Hâlâ her şey çalışıyor,” dedi Luke. “Peki, millet nerede?”</p>
				<p class="normal">R2-D2 da odaya girdi, rampadan aşağı inerek odanın ortasına geldi. </p>
				<p class="normal">“Bulabildiğin her şeyi yükle,” dedi Luke ve droid bipleyerek onayladı.</p>
				<p class="normal">Luke ışın kılıcını kemerine yerleştirdi, sonra da R2-D2’nun yanındaki pod’a gitti. Mara da aynısını yapıp ortadaki pod’un yanına gitti ve ikisi de ekipmanların ne alemde olduğunu kontrol etmeye başladılar. Her şeyin çalıştığını gördüler ama yörüngedeki uydulardan net bir sinyal ya da başka bir şey gelmiyordu. </p>
				<p class="normal">“Bulut örtüsü yüzünden,” dedi Luke. “Hiçbir şey geçemiyor.”</p>
				<p class="normal">“Belki yardım çağrısı da geçememiştir,” dedi Mara. </p>
				<p class="normal">Luke başını salladı. “Birkaç dakika sürer,” dedi ona ve başını droide çevirdi. “Gidip bir bakalım kimseyi bulabilecek miyiz?”</p>
				<p class="normal">İkisi o andan itibaren daha bir güvenle dolaşmaya başladılar tesiste ve bu yüzden de ne R2-D2’yu orada yalnız bırakmakta ne de daha fazla alanı kontrol edebilmek için ayrılarak dolaşmakta bir mahzur görmediler. Fakat R2-D2 aynı güven duygusunu paylaşmıyordu. Korkusunu bastırmak için bir yandan verileri indirirken bir yandan da ıslığa benzer bir melodi çalıyor ve indirme hızını artırabilmek için de bildiği her numarayı uyguluyordu. </p>
				<p class="normal">Kim bilir belki de ıslığın faydası olurdu. </p>
				<p class="normal">Ortalıkta kimseler yoktu ve girişteki kanı dikkate alan Mara önceden özel mekânlar olan odalara girmekte hiçbir sakınca görmedi. Tüm dolap ve çekmeceleri kontrol etti, kıyafet ceplerine bile baktı. Bir odada eski usul plastik kâğıttan bir günlüğün üzerine yazılmış karalamalar gördü, bir haftadan biraz daha öncesine aitti, havanın gittikçe kirlendiğinden ve istasyonun gezegen dışıyla ve hatta uydularla bile haberleşemediğinden bahsediyordu. </p>
				<p class="normal">Yazar bu konuyla ilgili bilgi verirken Yomin Carr adında birisinin bunun sürekli geçici bir meteorolojik olay olduğunu söylediğinden bahsediyordu. Sayfa hiç de hayra alamet olmayan bir yorumla sona eriyordu: “Belki doğal bir olay ama bunun bağlantılı...”</p>
				<p class="normal">“Neyle bağlantılı?” diye sordu Mara bezginlikle. Plastik kâğıttan sayfaları evirip çevirdi ama başka bir bilgi bulamadı, ardından masanın çekmesini açtı ve boş plastik kâğıtlar, bazı metal raptiyeler, yazı malzemeleri, birkaç veri kartı ve bazı küçük şişeler buldu. </p>
				<p class="normal">Veri kartlarını aldı, içlerinde bilgi olabileceğini düşünüyordu ama şişeler dikkatini çekince durdu. İçinde ne olduğunu görebilmek için şişeyi tutup kaldırdı.</p>
				<p class="normal">Bir böcek.</p>
				<p class="normal">Mara dışarıda bulduğu böceği de torbasından çıkardı ve ikisini karşılaştırdı. Aynı türdendiler ve bir kez daha bu felaketle böcekler arasında bir bağlantı olup olamayacağını düşünmeye başladı. Bilim insanı da aynı şeyden mi şüphelenmişti? O da felaketin böceklerle ilişkili olduğuna mı inanıyordu? </p>
				<p class="normal">Günlüğü ve şişeyi alıp koridora çıktı ve Luke’un gitmiş olduğu tarafa döndü. </p>
				<p class="normal">R2-D2’nun bulunduğu odadan gelen çığlığı duyduğunda ise dönüp hızla öbür tarafa doğru koşmaya başladı.</p>
				<p class="normal">Droid indirdiği bilgileri anlamaya çalışmıyor, sadece tüm verileri elinden geldiği kadar hızlı indirmeye çabalıyordu. Bayağı bir yol kat etmiş ve verinin yüzde 70 kadarını indirmişti ki kubbe şekilli kafasını çevirdiğinde karanlık ve pelerinli bir silüetin odanın yan tarafındaki alçak tırabzanın arkasından doğrulduğunu gördü. Bunun Luke ve Mara olmadığını biliyordu ve kayıp bilim insanlarından biri olmasını diledi. </p>
				<p class="normal">Ama silüet karanlıktan çıktığında dileğinin kabul olmadığını gördü. R2-D2’nun daha önce gördüğü hiçbir şeye benzemeyen bu yaratık ön sıradaki pod’lardan birinin üzerine sıçramıştı, kara bir zırh giyiyordu ve elinde de yılan başlı bir asa vardı. </p>
				<p class="normal">R2-D2’ya doğru kükredi ve bağırmaya başladı –“İnançsız, sapkın, saygısız!”– ve ayağını konsolun üzerine vurdu, kıvılcımlar etrafa saçıldı. </p>
				<p class="normal">R2-D2 umutsuzca kaçmaya çalıştı ama bağlantı aparatını çıkarmadan bunu yapmaya kalkmıştı ve kendisini kurtarmaya çalışınca bu sefer de gövdesi ters tarafa döndü. Droid çığlık çığlığa yardım istemeye başladı.</p>
				<p class="normal">Pelerinli tehlike göğsündeki palaskasından bir şey çıkarıp fırlattı, daha doğrusu gitmesine izin verdi. </p>
				<p class="normal">R2-D2 hemen diğer tarafa doğru gitmeye başladı, onun asılmasıyla bağlantı aparatı sonunda yerinden çıktı ve sonuç olarak da R2-D2 o hızla bir tarafa doğru düştü. O sayede kendisine doğru uçarak gelen şeyden tesadüfen kurtuldu ve o şey pod’a çarpıp delip geçti. Bunu gören R2-D2 çığlığı bastı. Kubbesi çevresinde döndü, yukarı baktı, savaşçı tepesindeydi ve asasıyla öldürücü darbeyi indirmeye hazırlıyordu. </p>
				<p class="normal">“Eeeooowww!” diye bağırdı droid ve yana döndü. </p>
				<p class="normal">Odanın arkasındaki kapı birden açıldı ve Mara içeri girdi. “Dur!” diye bağırdı. “Biz senin düşmanın değiliz!” sözleri yabancının pod’un üzerinden sıçrayıp yakınına gelmesiyle zayıflayıp kayboldu, savaşçı tüm ihtişamıyla karşısına dikilmişti, kara zırhı parlıyordu ve şekilsiz yüzü buz gibi bir ifadeyle kadına bakmaktaydı. </p>
				<p class="normal">Ve tüm bunlar içinde Mara’nın moralini en kötü etkileyen şey de bu canavarı bir şekilde tanıdığını hissediyor olmasıydı. </p>
				<p class="normal">İkisi bir süre durup öylece birbirlerine baktılar, ikisi de göz kırpmıyordu, kaçınılmaz dövüş başlamadan önceki irade sınavıydı bu. Diğer yanda R2-D2 nihayet doğrulmayı başarabilmişti, bir konsola dayanarak bir koluyla kendisini yukarı doğru itmişti. Ok gibi fırlayıp uzaklaşmaya çalıştı ama hareket pelerinli savaşçının dikkatini çekmişti ve droide doğru bir şey daha fırlattı –bir tür böcek miydi?– bu seferki kaçan R2-D2’nun hemen arkasındaki konsola takılmış ve kıvılcımların uçuşmasına ve bir “Eeeooowww!” daha yükselmesine neden olmuştu. </p>
				<p class="normal">Mara ışın kılıcına uzandı ama mevcut dermansızlığını hatırlayınca onun yerine tabancasını çekti ve onun tekrar kendisine dönmesini beklemeden savaşçının bulunduğu yöne doğrulttu. </p>
				<p class="normal">“O iğrenç bir şey,” diye gürledi.</p>
				<p class="normal">“O bir droid,” dedi Mara.</p>
				<p class="normal">“Ben de bunu diyordum,” diye cevap verdi savaşçı pis bir sırıtmayla. “İğrenç bir şey. Halkının zayıflığının bir nişanesi.” </p>
				<p class="normal">“Halkım mı?” dedi Mara. “Sen kimsin?”</p>
				<p class="normal">“Ben Yomin Carr, kıyametin habercisiyim,” dedi itici bir kahkahayla. “Senin halkının sonunun başlangıcıyım!”</p>
				<p class="normal">Mara şüphe dolu garip bir ifadeyle ona baktı. </p>
				<p class="normal">“Benle dalga geçme!” diye gürledi Yomin Carr ve palaskasından bir thud böceği daha çıkarıp Mara’ya doğru gönderdi.</p>
				<p class="normal">Mara ona ateş etti ama böcek kaçındı ve Mara kendisini yana atmak zorunda kaldı, o şey döndüğünde bir kez daha. Üçüncü hamlesine hazırlanıyordu ki bu sefer Mara nişan aldı ve onu tek atışta indirdi. </p>
				<p class="normal">Yomin Carr gülmeye devam etti. </p>
				<p class="normal">Mara tabancasını tekrar ona doğrulttu. “Benle birlikte gelsen iyi olur,” dedi.</p>
				<p class="normal">Daha yüksek sesle gülmeye başladı ve elini tekrar palaskasına uzattı. </p>
				<p class="normal">“Beni zorlama,” dedi Mara, tabancasını tehditkâr şekilde kaldırarak. </p>
				<p class="normal">O sadece gülmeye ve elini uzatmaya devam edince Mara da ateş açtı. Ama üzerindeki muhteşem zırh lazeri yansıtmıştı. </p>
				<p class="normal">Gözleri hayretle açılan Mara tekrar hareket etmek zorunda kaldı, çünkü Yomin Carr bir thud böceği daha gönderdi, bir tane daha ve bir tane daha. Mara akıllıca bir karar verip tabancasını bıraktı ve ışın kılıcını çekti. Sonra da hummalı bir dansa başladı, dönerek ve savuşturarak, ışın kılıcı birbiri ardına hızla üzerine gelen tüm thud böceklerinin hakkından gelmişti. </p>
				<p class="normal">Palaskasının boşalmak üzere olduğunu gören Yomin Carr’ın kahkahası kükremeye dönüştü, bir düzine thud böceği Mara’nın etrafında dönüp saldırmakla meşguldü. </p>
				<p class="normal">Parlayan kılıcı deli gibi dönüp vınlayarak sağa sola, aşağı yukarı hareket etti –alçaktan uçarak gelen bir böceği denk getiremediğinde de hünerli bir şekilde sıçrayarak onu atlattı– sonra geri çekildi ve son hız gelen bir böceği suratına sadece bir santimetre kala durdurdu. Etrafında dönüp kılıcını yan olarak savurdu ve ikisini daha temizledi, sonra da çömeldi, ışın kılıcı hemen başının üzerinde parıldadı ve dalışa geçen bir böceği daha halletti ve sonra da derhal yana dönerek bir diğerini yönünü değiştirmek zorunda bıraktı. Böcek dönmeye çalıştı ama çok hız almış olduğundan duramayıp duvara çarparak yapıştı. </p>
				<p class="normal">Mara Yomin Carr’la yüzleşmek için döndü ve dengesini sağlayabilmek ve muhtemel saldırılardan korunmak için öne doğru bir takla attı. Tekrar ayağa fırladığında ışın kılıcı elinde hazırdı ama bir sonraki uçan şey birkaç metre önünde lap diye, Mara zararsız olduğunu düşünmüştü, yere düştü.</p>
				<p class="normal">Zırhlı savaşçı öne doğru sıçradı ve kadının önündeki tırabzanın üzerine indi. Mara hamlesini karşılamak için ilerledi, ışın kılıcıyla onun asasının hareketlerini karşılamaya çalışıyordu. </p>
				<p class="normal">Önüne düşmüş olan lapayı andıran şey birden genişleyip kadını ayağından yakaladı. Bu hareketi sezen Mara kendisini kurtarmak için hemen geriye bir takla attı, ardından bir takla daha.</p>
				<p class="normal">Fakat lapa hızını artırıp onu tekrar ayağından yakaladı ve bileğine doğru çıkıp onu sıkıca tuttu. Zafer kazandığını düşünen Yomin Carr uludu. </p>
				<p class="normal">Mara ışın kılıcını aşağı doğru savurup yapışkanı kolayca ortadan ikiye böldü ama her iki parça hareket etmeye ve inatla onu tutmaya devam ettiler. </p>
				<p class="normal">“Onunla başa çıkamazsın,” dedi Yomin Carr ve gerçekten de her geçen saniye bu jölemsi şey daha yukarı tırmanıp hareket etmesini biraz daha imkânsız hale getiriyordu. </p>
				<p class="normal">R2-D2 koridora çıktı, Mara’nın başına neler geldiğini ve ona doğrudan yardım etmesinin imkânsız olduğunu biliyordu.</p>
				<p class="normal">Ama yine biliyordu ki Luke yardım edebilirdi ve o yüzden feryat figan koridorda ilerlemeye başladı. Duvara monte edilmiş bir güvenlik kamerasını görünce aklına bir fikir geldi ve duvara doğru gitti, güvenlik konsoluna bağlandı. Luke’u bulana kadar tüm kameralara tek tek baktı ve özel odalardaki bilgisayarların ekranlarını dolaştı. </p>
				<p class="normal">İstasyonun komple şemasına erişen R2-D2 tekrar bağıra çağıra yoluna devam etti. </p>
				<p class="normal">Mara, jöleye yakalanmıştı ama umutsuzluğa değil. Soğukkanlılığını kaybetmedi ve ışın kılıcını hiç ara vermeden savurup jöleyi doğramaya devam ettiği halde bile geri kalan parçaları bacaklarından yukarı tırmanmaya devam ediyordu. Hiç durmadan devam etti, dışarıdan bakıldığında çıldırmış gibi olsa da ne yaptığını gayet iyi biliyordu ve bir yandan jöleyi küçücük parçalara doğramaya devam ederken diğer yanda da kendisine doğru atılan başka bir thud böceğini daha kılıcıyla önleyecek kadar da tetikteydi. </p>
				<p class="normal">Savaşçı yaklaştı ve asasını savurdu, Mara son anda eğildi ve tekrar ayağa kalktı ve ışın kılıcını asayı dışa doğru itecek döner bir hareketle yukarı doğru savurdu.</p>
				<p class="normal">Yomin Carr bir dizinin üzerine çöktü ve asasını yatay şe-kilde hamleyi kesmek için üzerinde tuttu.</p>
				<p class="normal">Mara ışın kılıcının asayı kesip geçeceğini ve dövüşü bir anda sona erdireceğini zannetmişti ama hayret verici şekilde dövmeli savaşçının silahı ışın kılıcını yakaladı, darbesini görüldüğü kadarıyla hiç hasar almadan karşıladı. Yomin Carr ellerini yana döndürdü ve hızla kalkarak Mara’nın kılıcını kendinden uzaklaştırdı. </p>
				<p class="normal">Toparlanmak için Mara’nın geri gitmesi gerekiyordu ama pek çok küçük parçadan oluşan jöle buna izin vermediğinden ancak bir ölçüde kendisini geri atmıştı, fakat mesafe ışın kılıcını kendini koruyabileceği konuma getirmesi için yeterli değildi. </p>
				<p class="normal">Yomin Carr silahının yılan başlı olan ucunu ona doğru savurdu ve Mara dehşet içerisinde başın ağzını açtığını gördü, azı dişlerinden zehir damlıyordu. Eliyle asadaki başın hemen bitiş noktasına vurdu ve yılanın başı onu ısırmak için döndüğünde de elini gerektiği hızda çekmesini bildi. </p>
				<p class="normal">Işın kılıcının parlak namlusu yukarıdan dönen dairesel bir hamleyle aralarına girdi ve Yomin Carr’ı geri gitmeye zorladı ve o bir anlık fırsattan istifade eden Mara onu tutabilecek büyüklükteki son jöle parçasını da ortadan ikiye böldü. Sonra da geriye sıçradı ama çok mesafe gidememişti – sanki ayağının altına sakız yapışmış gibi hissediyordu. </p>
				<p class="normal">“Değerlisin,” dedi Yomin Carr, başını öne eğer gibi yapıp hemen asasını savurdu, asa uzadı ve yumuşadı aniden, bir silahtan çok bir kırbaca benziyordu artık. </p>
				<p class="normal">Mara geri sıçramaya çalıştı ama ayaklarına bulaşmış olan jöle hâlâ onu yavaşlatıyordu. O da yana kaçıp hamleyi kesmek için kılıcını öne getirdi. </p>
				<p class="normal">Kırbaç kılıca dolandı, öyle iyi nişan alınmış bir hamleydi ki kafa kadının koluna denk gelip dişlerini geçirmişti. </p>
				<p class="normal">Yomin Carr bir zafer narası attı ama Mara yakıcı darbeyi göğüsledi, tüm enerjisini vücudunun o bölgesine yoğunlaştırdı ve kanı yarasından dışarı akmaya zorlayarak zehri vücuduna yayılmadan dışarı atabilmeyi başardı. Ancak o zaman bu düşmanın kendisinin hiç tahmin edemeyeceği silahlara sahip olduğunu kavrayabilmişti, o yüzden derhal saldırıya geçmesi gerektiğine karar verip hücum etti, bir seri kesme ve dürtme hamlesiyle Yomin Carr’ı geri sürdü ve o da o sırada asasını tekrar eski şekline sokarak hamleleri savuşturabileceği bir şeye sahip olmak istiyordu. </p>
				<p class="normal">Ama geri çekilmesi uzun sürmedi. Tek eliyle ters bir hareket yaptı ve kırbacının kalan uzunluğunu, o yılan başıyla biten kısmını, tekrar Mara’ya doğru gönderdi.</p>
				<p class="normal">Mara hemen sol dizi üzerine çöküp dönerek savaşçıdan uzaklaştı ve ışın kılıcını döner bir hareketle aşağı indirdi ve ardından sol omzunun üzerinden kılıcını geriye doğru sapladı, saldıran yılan kafasını önlemek için mükemmel bir açıydı, kılıcın ucu yılanın açık ağzından içeri girdi. Kadın derhal ayağa kalktı ve birkaç hamlede yılanın kafasını parçalara ayırıp ardından da savaşçıya yöneldi. </p>
				<p class="normal">Elinin üstü kadının hareket alanına girmişti ama silahının diğer sert ucu kadının omzuna vurup onu yana attı. Kadın darbeden güç alarak onunla birlikte döndü, eğildi ve kılıcını savaşçının dizlerine doğru savurdu.</p>
				<p class="normal">Savaşçı bu hamleden kurtulmak için zıpladı ve Mara tekrar ters bir vuruşla gelirken o da silahını öne çıkarıp, şimdi tekrar asaya dönüşmüştü, kadının savunmasız gibi görünen kafasına saldırdı. Mara dönüp dirseğini yukarı kaldırdı, ışın kılıcı yatay şekilde hamleyi kesmek için gelip silahını durdurmayı başarmıştı. </p>
				<p class="normal">Yomin Carr insafa gelmemişti, tüm gücüyle bastırmaya devam etti – gerçekten de inanılmaz bir kuvveti vardı ve Mara tüm içsel gücü ve kararlılığına rağmen onu durdurmayı başaramıyordu. O zaman Güç’e başvurarak adamın üzerinde başka bir taktik denedi ama karşısında hiçbir şey yoktu.</p>
				<p class="normal">Bunu ifade edebilecek tek kelime buydu. Hiçlik. Sanki Güç o savaşçının bir parçası değildi, sanki savaşçı onun varlığını öyle güçlü bir şekilde inkâr ediyordu ki bu yüzden Güç onun için var olmuyordu. </p>
				<p class="normal">Mara sadece dövüş yeteneklerine güvenmek zorundaydı, rakibinin kuvvetine karşı hızını ve keskinliğini kullanacaktı. Ani ve çaresiz bir dönüşle, sol elini sağ elinin üzerinde döndürerek, aşağı doğru inen asayı yana doğru atmayı başardı ve sonra da doğrulmaya başladı, savaşçının yükseklik avantajını ondan almak istiyordu.</p>
				<p class="normal">Ama o jöleden dizinde de vardı ve o yüzden hareketi bir anda durmuştu ve az daha o hızla boylu boyunca yere uzanacaktı. Ama aslında bu Mara’nın yararına olmuştu, çünkü zannettiğinden çok daha seri şekilde tepki veren Yomin Carr asasını yana doğru tüm gücüyle savurdu, eğer doğrulmayı başarabilseydi bu hamle kafasına ya da boynuna gelmiş olacaktı. </p>
				<p class="normal">Hemen uyum sağlayarak kılıcını, onun hâlâ diz çökmüş halde olmasından şaşıran savaşçıya sapladı. Ardından savaşçı acı içinde bağırdığında kılıcını tekrar yan savurarak dizlerinden bacaklarını keserek onu sırtüstü yere yıktı. Yerde Mara’ya doğru yuvarlanmaya başladı, asasını başının üzerine getirdi ama kadın çoktan kılıcının ucunu göğsüne doğrultmuş olduğundan savaşçı kendi hızıyla göğsüne doğrultulmuş olan kılıca girdi, ışın kılıcı lazerin delemediği muhteşem göğüs zırhında kendine geçecek bir yer bularak Yomin Carr’ın kalbini delip geçti. </p>
				<p class="normal">Olduğu yerde Mara’ya bakakalmıştı. “Sen değerlisin,” dedi bir kez daha ve sonra öylece ona bakmaya devam etti, bir kez daha sanki bir şekilde onu tanıyormuş gibi gözüktü. “Jedi,” diye fısıldadı.</p>
				<p class="normal">Bu son sözün ardından Yomin Carr’ın gözündeki son ışık da söndü ve yere yığıldı. </p>
				<p class="normal">Kapı açıldı ve Luke son sürat içeri girdi, ciyaklayan R2-D2 da peşindeydi. </p>
				<p class="normal">Mara her şeyi o zaman anladı, zahmet, yaralar, bu zehirlenmiş gezegenin onun üzerindeki etkisi, sanki içindeki zehir Belkadan’daki bu felaketten besleniyor gibiydi. “Hemen gidelim buradan,” dedi Luke’a ve ayağa kalkmaya çalıştı.</p>
				<p class="normal">Luke’un yardımına ihtiyacı vardı, özellikle de jöleden arta kalan parçaları kesmesi için.</p>
				<p class="normal">“Yüklemeyi bitir,” dedi R2-D2’ya Luke, Mara’ya sandalyeye oturması için yardım ederken. “Kim olduğunu biliyor musun?” diye sordu ona ve ölü savaşçının yanına gitti, vücudundaki dövmeleri, yaraları, garip zırh ve silahını inceledi. </p>
				<p class="normal">“Adı Yomin Carr.” Mara başını iki yana salladı. “Sanırım beni tanıyordu,” deyince Luke kendisine merakla baktı.</p>
				<p class="normal">Luke tekrar incelemeye döndü. “Artoo tüm bilim insanlarının resimlerini bul,” diye talimat verdi. “Bakalım onlardan biri miymiş.”</p>
				<p class="normal">Droid bipleyerek kendisine söyleneni yaptı ama Belkadan’da bu barbar savaşçıya benzeyen herhangi birinin resmine rastlanmamıştı. </p>
				<p class="normal">Luke tekrar cesede baktı ve başını iki yana salladı. “Bu gezegende yaşayan başka türler de olmalı,” dedi. “Ya da işgale gelen.”</p>
				<p class="normal">Droid sonunda yüklemeyi bitirdi ve üçü de kontrol odasını terk ettiler, Luke ağır savaşçıyı omzunda taşıyordu ve doğru düzgün ayakta duramayan Mara yürüyebilmek için savaşçının asasından destek alıyordu. Sorunsuz <span class="ideitalik">Jade Sabre’a</span> ulaştılar ve Luke, Mara’yı yerine yerleştirdi.</p>
				<p class="normal">“İkinizi birkaç dakikalığına yalnız bıraksam olur mu?” diye sordu.</p>
				<p class="normal">Mara ona baktı, şaşırmıştı, sonra başını salladı. </p>
				<p class="normal">“Öğrenmemiz gerek,” dedi Luke. </p>
				<p class="normal">“Hiç bilmediğimiz silahları var,” dedi Mara ona, “Canlı bıçaklar ve inatçı jöle. Bir de o asa,” dedi, yılana benzeyen yaratığı göstererek. “Başka düşmanlar da olmalı.”</p>
				<p class="normal">Luke başını salladı ve gitmek için döndü.</p>
				<p class="normal">“Ve Luke,“ dedi Mara, “ona karşı Güç’ü kullanmayı başaramadım. Jedi taktiklerine karşı bir tür eğitimi var herhalde. Eğer onun dostları da aynı eğitimden geçmişse biz onları sezemeden bizi tuzağa düşürmeyi başarabilirler.”</p>
				<p class="normal">Luke durup bir süre bu bilgiyi düşündü. “Gemiyi havalandır,” dedi. “Tesisin üzerinde uçarak beni koruyun ve eğer size çağrı yaparsam ateş ederek duvarda delik açın.”</p>
				<p class="normal">“Haberleşme düzelir mi sence?” dedi Mara.</p>
				<p class="normal">“Göreceğiz,” dedi Luke ve <span class="ideitalik">Jade Sabre’dan</span> çıktı. Dışarı çıktığında telsizinden çağrı yaptı ve sinyal zayıf ve parazitle dolu olsa da Mara ve R2-D2 onu duymayı başardılar.</p>
				<p class="normal">Luke ihtiyatla tekrar tesise geri dönerken, R2-D2 tükenmiş haldeki Mara’nın da yardımıyla<span class="ideitalik"> Jade Sabre’ı </span>tesis üzerinde devriye uçuşuna çıkardı.</p>
				<p class="normal">Luke kısa süre sonra döndü, aramayı tamamlamıştı ve yanında, içinde iki tane Taikawaka topu varmış gibi duran, çuval benzeri bir şeyle dönüyordu. </p>
				<p class="normal">Mara merakla ona baktı. “Bunları B7 numaralı odada buldum,” dedi Luke ve R2-D2 indirmiş olduğu şemayı hemen tarayarak Yomin Carr ismini ekrana getirdi. </p>
				<p class="normal">Luke elini torbaya soktu ve kahverengi derimsi, kambur bir topa benzeyen bir eşya çıkardı. </p>
				<p class="normal">“Bir kask mı,” diye sordu Mara.</p>
				<p class="normal">Luke omuz silkti. “Sadece bu ikisini bulabildim, dolabın bir rafındaydılar,” dedi ve sonra da karısına baktı. “Bence bunlar canlı.”</p>
				<p class="normal">Canlı bir asa ve jöleyle kısa süre önce tanışmış olan Mara bunu duyunca pek de şaşırmamıştı. “Onları güvenli bir yere koy,” dedi. “Muhtemelen bombadırlar.”</p>
				<p class="normal">Luke gülecekti ama onun söylediklerinde ciddi olduğunu anlayınca sustu. Torba ve içindekileri <span class="ideitalik">Jade Sabre’ın </span>köprüsünün arkasındaki sağlam bir dolaba koyup kilitledi. </p>
				<p class="normal">Belkadan’dan gidişleri de gelişleri gibi kolay olmamıştı ve Luke çok geçmeden karısının durumunun hiç de iç açıcı olmadığını fark etti. Bulutları aşıp Belkadan’ın keşmekeş halindeki atmosferini terk ettikleri zaman bile Mara’nın yüzündeki solgunlukta bir değişme olmamıştı ve takati de gittikçe azalı-yordu. </p>
				<p class="normal">“Seni yaraladı mı?” diye sordu Luke.</p>
				<p class="normal">“Hayır.”</p>
				<p class="normal">Luke ona baktı, yüzünden endişeli olduğu açıkça belliydi.</p>
				<p class="normal">“Sadece orada bulunmak bile yetti,” diye açıklamaya çalıştı Mara. “Belkadan’a yaklaşmaya başladığımız andan itibaren daha kötü hissetmeye başladım. Aşağıda...” durdu ve çaresizce başını iki yana salladı, “sanki içimdeki hastalık bir şekilde gezegeni mahveden salgınla ilişkili gibiydi.”</p>
				<p class="normal">“Ve böceklerle mi?” dedi Luke ve başıyla Mara’nın kontrol konsolunun yanındaki rafa koyduğu iki şişeyi işaret etti. </p>
				<p class="normal">Karısı içinde canlı böcek olan şişeyi aldı ve gözünün önüne getirdi. </p>
				<p class="normal">“Bir şekilde Belkadan’ın başına gelenlerden onların sorumlu olduğunu düşünüyorsun,” dedi Luke. </p>
				<p class="normal">Mara ona baktı, verecek pratik bir cevabı ya da gösterecek bir kanıtı yoktu. </p>
				<p class="normal">Bu sadece bir duygu, bu canlıların tümüyle yabancı olduğuna dair belli belirsiz bir sezgiydi ve Luke da aynı duyguları paylaşıyordu. </p>
				<p class="normal">Peki, ama tamamı –Belkadan, böcekler, barbar savaşçı, Mara’nın hastalığı– birbiriyle bağlantılı olabilir miydi? Peki ya Mara’nın bu savaşçının hiçbir şekilde Güç’le ilişkisi olmadığı yönünde söylediklerine ne demeliydi? İç savaş başlatan bir baş belasıyla ilgili olarak da aynı şeyleri yaşamamış mıydı?</p>
				<p class="normal">“Savaştığım adam, Yomin Carr,” diye söze girdi Mara, yine başını iki yana salladı. “Bilmiyorum belki de sorun bende. Belki de hastalığım Güç’te boşluklar oluşmasına neden oluyor ya da belki...”</p>
				<p class="normal">“Tıpkı Rhommamoollu asi Nom Anor hakkında dediklerin gibi,” dedi Luke ve Mara da başını salladı. </p>
				<p class="normal">“İkisinden de en ufak bir şey sezemedim.”</p>
				<p class="normal">“İyi de Jaina ve Leia’nın da Nom Anor’la ilgili aynı şeyi hissettiklerini söylememiş miydin?”</p>
				<p class="normal">“Belki de onlar sadece benim başarısızlığımı okumuşlardı,” dedi Mara. “Belki de ben onu okumaya çalışırken Rhommamoollu üzerinde Güç kalkanına benzer bir şeyin oluşmasına neden oldum.”</p>
				<p class="normal">Luke üstelemedi ama bu açıklama hiçbir şekilde aklına yatmamıştı ve Mara’nın da inanarak söylemediğinden emindi. Burada çok garip şeyler oluyordu, Belkadan’dan ya da Rhommamoollu asiden çok öte bir şey, Mara’nın hastalığıyla bile ilişkisi olabilecek başka bir şey.</p>
				<p class="normal">Bunu hissedebiliyordu. </p>
				<p class="normal">Arkalarında bir ses duyduklarında ikisi birden döndü. Başta R2-D2 olduğunu düşündüler ama droid kendi yerindeydi ve hâlâ yüklediği dosyaları analiz etmekle meşguldü. </p>
				<p class="normal">Ses tekrar duyuldu, kapalı dolaptan geliyordu ve konuşmanın ilk kısmı anlaşılamayacak kadar boğuk olsa da Luke da Mara da, Carr adının geçtiğini net olarak duyduklarından emindiler. </p>
				<p class="normal">Luke hemen dolaba koşup açtı ve oraya konmuş olan derimsi topların yerinde bedensiz bir kafa gören Mara hayret ve korkuyla çığlık attı. </p>
				<p class="normal">“Torug bouke, Yomin Carr,” dedi kafa. Lisan ne Luke’a ne de Mara’ya tanıdık gelmemişti. “Dowin tu gu.”</p>
				<p class="normal">“Bu gerçek değil,” dedi Mara, yakına geldi ve hatta o şeyi hafifçe dürttü. Gördükleri surat kısa süre önce dövüştüğü savaşçıyı andırmasa da yüzündeki yaralar ve dövmeler benzerlik içeriyordu.</p>
				<p class="normal">Kafa anlayamadıkları bir şey daha söyledi, dudakları ve gözleri sanki gerçek bir kafaymış gibi hareket ediyordu. Bir cümle dikkatlerini çekti, sesteki vurgudan bunun önemli bir şey olduğunu anlamak zor değildi: Praetorite Vong.</p>
				<p class="normal">Konuşmayı bitirmesinin ardından derimsi torba tekrar içe kapandı ve ters dönerek tıpkı diğerinin şeklini aldı. </p>
				<p class="normal">“Bir hologram kaydedici,” dedi Mara, cansız duran şeyi bir kez daha dürtmeye cesaret etti. </p>
				<p class="normal">“Anlaşılan Yomin Carr’ın üstleriyle görüşmesine yarı-yordu,” dedi Luke.</p>
				<p class="normal">“Demek ki bunlar haberleşme cihazları,” dedi Mara. “İyi de kim bunlar?”</p>
				<p class="normal">“Hepsini kaydettin mi, Artoo?” diye sordu Luke ve droid bipleyerek onayladı. </p>
				<p class="normal">“Tercüme edebilir misin?” diye sordu Mara.</p>
				<p class="normal">“Ooo,” dedi R2-D2 üzgün şekilde. </p>
				<p class="normal">“Threepio halleder,” dedi Luke. “Önce Artoo’nun bu bilgiyi ona aktarması gerekiyor.”</p>
				<p class="normal">Mara başını salladı. </p>
				<p class="normal">“Praetorite Vong mu?” dedi Luke.</p>
				<p class="normal">“Neler dönüyor böyle?”</p>
				<p class="normal">Luke’un buna verecek cevabı yoktu.</p>
				<p class="normal">“Artoo, Belkadan yakınlarındaki uzayda herhangi bir aktiviteye hâlâ rastlamadın mı?”</p>
				<p class="normal">R2-D2 cevaben bir şeyler söyledi.</p>
				<p class="normal">“Gelen ve giden gemilerle ilgili olarak geçen birkaç günün haritalarını kontrol et,” dedi Luke.</p>
				<p class="normal">R2-D2 öterek yine aynı şeyleri söyledi ve Luke bu sefer droidin aslında ona bir şey göstermek istediğini anladı. O ve Mara R2-D2’nun yanına gittiler ve droidin çalışma pod’unun üzerindeki küçük ekranda görüntü belirdi, ExGal-4’ün galaksi dışından gelen kuyrukluyıldıza dair kaydettiği görüntülerdi bunlar. </p>
				<p class="normal">Luke iç çekti ve acaba Belkadan’a geri dönüp orada işe yarar herhangi bir delil bırakıp bırakmadıklarını görmeleri gerekir mi, diye düşündü. </p>
				<p class="normal">“Görüntüyü ileri sar,” dedi R2-D2’ya ve kuyrukluyıldızın sektörler boyunca hareketini, ta ki gözden kaybolduğu noktaya kadar, birlikte izlediler. R2-D2, ExGal-4’ün onun rotasıyla ilgili tespitini onlara sundu: Helska sisteminin dördüncü gezegeni. </p>
				<p class="normal">Luke ve Mara tüm bu görüntüleri hayretler içerisinde izlediler, bir anda sindirilemeyecek kadar çok şey, aklın almayacağı kadar çok ihtimal vardı ve hiçbirinin sonu da iyi görünmüyordu. </p>
				<p class="normal">Luke, R2-D2’ya araması gereken şeyi söyleyerek Mara’yla birlikte pilot koltuğuna gitti ve rotayı Helska sisteminin dördüncü gezegenine çevirdi. </p>
				<p class="normal">Dördüncü gezegeni örten buz ona mezarmış gibi geliyordu, bir Jedi Şövalyesi’nin ebedi azabının soğuk mahfazası. Miko likenlerle aydınlatılan ve ısıtılan odanın zemininde iki büklüm oturuyordu, başını kollarının arasına almıştı, olmayacak bir meditasyona başlama girişimi, korkunç hatıraların engeliyle kapatılmış özgür kılan boşluğa erişen yol.</p>
				<p class="normal">Ağzı görmüştü, çiğneyen, sivri dişli ve yammosk’un kendisini sindiren ve o ve aldığı Jedi eğitimiyle dalga geçen muazzam gücünü hissetmişti. </p>
				<p class="normal">Yaşamı boyunca yapmış olduğu hiçbir şey Miko’yu, Yuuzhan Vong’un irade kırıcı taktik ve hain tekniklerine karşı hazırlayamazdı. Eğitimi sırasında Güç’ün karanlık tarafıyla yüzleşmişti, en büyük iç korkusunun silüeti, ama o bile yammosk gerçekliğiyle kıyaslandığında sönük kalırdı. </p>
				<p class="normal">Bu korkunç yaratık kaç kere daha onu öldürürmüş gibi yapacaktı? Kaç kez daha o durmak bilmeden çiğneyen dişlere doğru çekilecekti? Ve her seferinde mantığı her ne kadar aksini söylerse söylesin bu anın onun yaşadığı son dakikalar olduğuna inanmadan edemeyecekti. </p>
				<p class="normal">Bu gerçeği sürekli tekrar etmek ne kadar korkunç olduğunu değiştirmiyordu. </p>
				<p class="normal">Ve daha da kötüsü: her sahte idam zihninde bin sefer tekrar ediyordu ve hatıraların tamamı da en az gerçeği kadar capcanlıydılar. Uyuyamıyordu, ancak kendisini hayatta tutacak kadar bir şeyleri zorla yiyebiliyordu. </p>
				<p class="normal">Odanın diğer ucundan Danni çaresizce onu izledi, arkadaşının iradesinin çökmek üzere olduğunu biliyordu. Onu rahatlatmak için elinden gelen her şeyi denemişti, o rüya görürken ona sarılmış, onu teselli edici sözler söylemiş ve omzunda ağlamasına izin vermişti. </p>
				<p class="normal">Fakat tüm bunların fayda etmediğini görebiliyordu. Bu Yuuzhan Vong savaşçıları, artık her kimlerse, Danni’nin bilmediği bir neden dolayı, Jedi Şövalyesi Miko’nun değerli olmadığına karar vermişlerdi ve eninde sonunda ortadan kaldıracaklardı, önce yüreğini, sonra aklını ve en sonunda da bedenini.</p>
  <p class="normal">Onunsa izlemekten başka yapabileceği hiçbir şey yoktu.</p>
				</body>
</html>