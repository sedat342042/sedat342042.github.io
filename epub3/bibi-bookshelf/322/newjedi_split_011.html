<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_9">DOKUZ<br class="chapter"/>
				  <br class="chapter"/>
			    Şerefli Ölüm</h1>
<p class="normal"> </p>
<p class="normal">Sırtında ağır bir sırt çantası olduğu halde –basit bir nakliye diskine sığmayacak şeyler vardı içerisinde–Tee-ubo dört kişilik bir takımla birlikte tesisten dışarı çıktı. Normalde asla Exgal-4’den ayrılmazlardı, dayanıklı tesis Belkadan’da olabilecek her türlü fırtınaya karşı koyabilecek güçteydi. Fakat Danni’nin çağrısı onlara bu fırtınanın sıra dışı bir şey olduğunu göstermişti ve bu konuda biraz araştırma yapmak gerekiyordu.</p>
				<p class="normal">İçlerinden hiçbiri açıkça dile getirmese de böyle bir göreve çıkmak Garth Breise’in kaza sonucu ölümünden duydukları üzüntüyü unutmalarına da yardımcı olacaktı. Buraya, vahşi ve keşfedilmemiş bir dünyaya geldiklerinde karşı karşıya oldukları riskleri hepsi biliyordu ama yine de içlerinden birini kaybetmek hepsini, özellikle de Tee-ubo’yu, çok etkilemişti. Bensin Tomri’nin bu haberle yıkılacağını biliyordu, tabii uzaklardaki Spacecaster’a bu haberi iletmenin bir yolunu bulabilirlerse.</p>
				<p class="normal">Twi’lek’in tabancası kılıfındaydı ama diğer üçünün değildi; silahları ellerinde hazır olduğu halde yürüyorlardı, Luther De’Ono, yirmili yaşlarının ortasında kömür gibi siyah saçlı ve koyu renk gözlü sert bir adam, sol tarafı koruyordu; Bendodi Ballow-Reese, elli üç yaşında Exgal-4’ün en yaşlı üyesi olan Asi İttifakı’nın eski bir arama kurtarma görevlisi, sağ tarafı kolluyordu; ve Jerem Cadmir, Corellialı, artçı rolünü üstlenmişti ve grup yoğun bitki örtüsüne sahip ormanda ilerlerken o da geri geri yürüyordu. İçlerinde silah kullanmaya en yabancı olan Jerem’di. Bir savaşçı değil de ince uzun bir adam olan Jerem’in Belkadan ormanında keşfe çıkacak takım için seçilmiş olmasının nedeni jeoloji ve iklim bilim açısından oradaki en bilgili kişi olmasıydı. Eğer Danni Quee’nin sırf onları uyarmak için geri döndüğü fırtına gerçekten de ExGal-4’e bir tehlike teşkil ediyorsa bunu en doğru şekilde tespit edebilecek kişi Jerem Cadmir olacaktı. </p>
				<p class="normal">“Geceleri daha da tehlikeli olacak,” dedi Bendodi o öğleden sonra. Takım yoğun bitki örtüsü arasında son derece ağır ilerliyordu. “Kızıl sorguçlu panterler geceleri avlanırlar ve çok farklı olan kokularımızı rahatlıkla algılayacaklardır.” Diğerleri Bendodi’nin önceki çatışmaların yara izlerini taşıyan yakışıklı yüzüne baktı ve bunun göz ardı edilemeyecek bir uyarı olduğunu takdir ettiler. </p>
				<p class="normal">“Bir açıklık bulursak sırt jetlerimizi kullanabiliriz,” dedi Tee-ubo.</p>
				<p class="normal">“Öyleyse devam edelim,” dedi Jerem gergin şekilde.</p>
				<p class="normal">“Hâlâ iki günlük yürüyüş mesafesinde,” dedi Bendodi onlara.</p>
				<p class="normal">Tee-ubo duyduklarından hoşlanmamış gibi ona baktı. Bu konu üzerinde zaten tesiste gerektiği kadar tartışmışlardı. Bendodi ve Luther yanlarına birkaç sırt jeti alarak tesisin duvarından uçup gitmeleri gerektiğini söylemişti ama yapılan hesaplar yakıtlarının henüz uzun ağaçların üzerinden aşıp geçemeden biteceğini ortaya koymaktaydı, üstelik ormanın ilk bölümünü geçtikten sonra bile önlerinde bir haftalık yürüyüş onları bekliyor olacaktı. </p>
				<p class="normal">Daha mantıklı olan, ve tesisteki iki savaşçı eskisi hariç herkesin üzerinde hemfikir olduğu, Tee-ubo’nun planına göre ise ormanı yaya olarak geçecek ve daha sonra tesisin yirmi kilometre kadar güneyinde başlayan büyük havzanın kıyısına vardıklarında sırt jetlerini takacaklardı. Rüzgârı da dikkate alarak yaptıkları hesaplara göre üç yüz kilometrelik havzayı aşmak için kullanacakları yakıtla ağaçların üzerinden aşarak havzanın kıyısına gelmek için kullanacakları yakıt hemen hemen aynıydı. </p>
				<p class="normal">Bu gerçekten de destek alan Tee-ubo tartışmayı kazandı ama tesisten dışarı attıkları ilk adımdan itibaren anlamıştı ki Luther ve özellikle Bendodi’nin bu meseleyi unutmaya hiç niyeti yoktu. </p>
				<p class="normal">Onlar da, yapış yapış ve boğucu orman havasının içinde, yollarına devam ettiler ve gece çökerken bir ağacın yüksek bir dalını kamp yeri olarak seçtiler. </p>
				<p class="normal">Hiçbiri doğru düzgün uyuyamıyordu, çünkü orman hemen her yönden gelen korkutucu ve tehditkâr hırıltı, uluma ve tıslamalarla doluydu. Tüm bunlara rağmen doğrudan bir tehditle karşı karşıya gelmediler ama sesler öyle huzursuz ediciydi ki takım, tekrar gece çökmeden havzanın kıyısına varma gayretiyle, sabah erkenden yola koyuldu. Sonunda gece çökmesine daha saatler varken geniş bir vadiye tepeden bakan kayalık bir uçuruma varmayı başardılar. </p>
				<p class="normal">Bu saatleri boşa harcamaya hiç niyetleri yoktu. Çabucak sırt jetlerini bir kez daha gözden geçirdiler –ExGal-4’deki diğer tüm ekipman gibi sırt jetleri de pek mükemmel durumda sayılmazdı– ardından uçurumun kıyısından havalanarak rüzgârı da arkalarına alarak yola koyuldular.</p>
				<p class="normal">Güneşin battığı yere doğru doğruca karanlığın içine uçmaya devam ettiler, soğuk rüzgârı altlarındaki ormandan gelen hırıltılara tercih ediyorlardı. Bildikleri kadarıyla Belkadan’da büyük uçan yırtıcılar yoktu. Tee-ubo ilerlemelerini mesafeyle değil de harcadıkları zamanla ölçüyordu; rüzgârda süzülerek uçtuklarından minimum yakıt harcadıkları için yakıtlarının ilk yarısını tüketmeden yaklaşık dört standart saat daha uçabileceklerini tahmin etmekteydi.</p>
				<p class="normal">İniş zamanı geldiğinde Bendodi aşağılarındaki ormanın içine taşınabilir bir roket meşale fırlattı ve tüm grup bu ışığı rehberleri olarak kullanarak alçaldılar. Yere sorunsuz indiler ama duydukları sesler hâlâ kanlarını dondurmaya devam ediyordu. Yer bulma sistemlerine baktıklarında havzayı aşmalarına artık çok az mesafe kalmış olduğunu gördüler. Eğer Danni’nin verdiği koordinatlar doğruysa birkaç günlük yürüyüşün ardından fırtınanın olduğu yere varmış olacaklardı. Eğer şansları yaver giderse gerekli ölçümleri yapacak, özellikle rüzgâr hızı, aletleri kuracak ve son hız geri döneceklerdi. Moralleri biraz daha düzelmiş olarak geceyi geçirmek için yerleştiler. </p>
				<p class="normal">Umduklarından daha kısa sürmüştü.</p>
				<p class="normal">Tee-ubo sanki balgam dolu bir ağızdan yükseliyormuş gibi gelen bir öksürük sesiyle gözlerini açtı. Başta yerden yoğun bir duman yükseldiğini zannetti ama koku burnuna gelince, çürümüş yumurta kokusu, bunun başka bir şey olduğunun farkına vardı. </p>
				<p class="normal">Twi’lek dik oturmayı başarana kadar o da çoktan öksürüp tıksırmaya başlamıştı. </p>
				<p class="normal">“Hemen özel kıyafetleriniz giyin!” diye Bendodi’nin bağırdığını duydu. Sızlayan ve yaşla dolmuş gözleri nedeniyle güçlükle gören Tee-ubo el yordamıyla sırt jetinin yanına gitti ve nihayetinde bir başlık ve tank çıkarmayı başardı.</p>
				<p class="normal">“Eldiven de giyin!” diye bağırdı Bendodi, sesi başlığın içinden daha boğuk geliyordu. “Ne olduğunu anlayana kadar sakın derinize temas ettirmeyin.”</p>
				<p class="normal">Bir süre sonra hâlâ gözleri yanmakta ve kokunun iğrenç tadı ağzında olan, ama temiz oksijen soluyan, Tee-ubo, Bendodi ve Luther’ın yanına gidebilmek için kamp yeri olarak seçtikleri yeri örten dallar arasında düşe kalka ilerledi. Jerem Cadmir elinde bir lamba olduğu halde bir dalın yanına gitmiş yaprakları inceliyordu. </p>
				<p class="normal">“Muhtemelen bir yanardağ,” dedi Luther. “Danni’nin yörüngeden gördüğü şey bu. Duman püsküren bir yanardağ; ExGal’ı arayıp onlara tesisi emniyete almalarını söylememiz gerek.”</p>
				<p class="normal">Bendodi ve Tee-ubo da aynı fikirdeydi ve aşırı endişeli de görünmüyorlardı. Tesis kendine yetecek şekilde yapılmıştı ve Belkadan’ın püsküreceği tüm dumana karşı koyabilecek kapasitedeydi. Bununla aynı ekipmanlara sahip başka ExGal istasyonları çok daha beter dünyalara kurulmuştu, içlerinden biri herhangi bir şekilde atmosferi olmayan ve kendi çevresinde dönen bir kaya parçasından ibaretti. Eğer bu bulutların nedeni gerçekten de bir yanardağ ise o zaman bu iyi haber demekti, çünkü hasara yol açacak güçlü rüzgârlar olmayacaktı. </p>
				<p class="normal">“Bir yanardağ değil,” dedi Jerem ve üçü de dönüp bir dalın üzerine oturmuş ve elinde bir yaprak tutan kişiye baktılar. “Sebep ağaç,” diye açıkladı.</p>
				<p class="normal">Yüzlerinde beliren şaşkın ifadeyle diğerleri birer birer onun yanına gittiler ve Jerem’in talimatıyla sadece bir an yaprağı koklamak için başlıklarını çıkardılar. </p>
				<p class="normal">“Hemen aşağı inelim,” dedi Luther.</p>
				<p class="normal">“Hayır,” dedi Bendodi beklenmedik şekilde, diğer üçü çoktan ana gövdeye doğru yürümeye başlamıştı bile. Kuşkuyla dönüp ona baktılar.</p>
				<p class="normal">“Buradan daha güvenli bir yer olduğunu zannetmiyorum,” dedi yüzü yaralı eski savaşçı. “Biz burada özel kıyafetlerimizle durabiliriz ama hiçbir panter buraya gelemez.”</p>
				<p class="normal">Son derece mantıklıydı; kıyafetleri sayesinde koku onlara bir zarar veremezdi. </p>
				<p class="normal">“Güneşin doğuşuna ne kadar var?” diye sordu Luther. </p>
				<p class="normal">Tee-ubo kronometresine baktı. “İki saat daha.”</p>
				<p class="normal">“O zaman burada kalalım,” dedi Bendodi. </p>
				<p class="normal">Yerleştiler ve güneş doğu ufkundan yükselip ışıldamaya başladığında duydukları panik hissi bir kat daha arttı. Sanki tüm orman yanıyor ve yeşilimsi turuncu bir duman havaya yükseliyordu. Tüm yeşil yapraklar sarıya dönmekteydi. </p>
				<p class="normal">Bunun bir yangın olmadığını anlamaları uzun sürmedi ama doğruca yapraklardan yükselen salımlar havayı boğucu bir dumanla dolduruyordu. </p>
				<p class="normal">“Bu nasıl olur?” diye sordu Tee-ubo ve o, Bendodi ve Luther cevabı bildiklerini umarak Jerem’e baktılar. </p>
				<p class="normal">Adam hâlâ elinde bir yaprak olduğu halde gözleri kocaman açılmış bakıyor ve başını iki yana sallıyordu. “Bir moleküler değişim mi?” dedi.</p>
				<p class="normal">“Luther, biz üçümüz yere inerken sen de daha yukarı tırman,” diye talimat verdi Bendodi ve hemen yola düştü. </p>
				<p class="normal">Yer seviyesinde hava tahammül edilir gibi değildi, çimenler, yosunlar ve hatta çiçekler bile aynı boğucu dumanı salıyorlardı. Jerem hemen küçük bir bitkinin yanına gidip onu topraktan söktü ve bunu yaptığı anda toprakta oluşan delikten kızılımsı kahverengi böcekler çıkmaya başladı. </p>
				<p class="normal">Jerem’in emriyle Tee-ubo içlerinden birini tutup yukarı kaldırdı. </p>
				<p class="normal">“Bu da ne?” diye sordu Bendodi.</p>
				<p class="normal">“Belki hiçbir şey,” dedi Jerem. “Belki de bir ipucu.”</p>
				<p class="normal">Bendodi’nin daha fazla soru sormasına fırsat kalmadan Luther ağaçtan aşağı indi, o kadar hızlı inmişti ki takılıp yere düştü ve ayağa kalkmaya çalışırken az kalsın bir kez daha düşüyordu. </p>
				<p class="normal">“Bizi çoktan geçmişler,” dedi kuzey yönünü işaret ederek. “Ve yollarına devam ediyorlar –ağaçların renk değiştirip duman tütmeye başladıklarını gördüm!”</p>
				<p class="normal">“Hemen gidelim buradan,” dedi Tee-ubo, böceği kemerindeki bir kesenin içine attı ve sırt jetinin kontrol kolunu öne itti. Hiç beklemeden sırt jetini çalıştırdı.</p>
				<p class="normal">Daha doğrusu denedi.</p>
				<p class="normal">Cihaz titredi, öksürdü, hatta bir kez Tee-ubo’nun bacaklarını yerden de kesti ama hepsi bu kadardı. </p>
				<p class="normal">Sonra da durdu.</p>
				<p class="normal">“Yeterli oksijen alamıyor,” dedi Bendodi.</p>
				<p class="normal">O bunları söylerken yan taraflarından gelen bir hışırtı duydular. Kızıl sorguçlu bir panterin çalılardan fırlamasıyla hepsi gerildi –Luther ve Bendodi silahlarına davrandılar. Fakat ateş etmelerine gerek kalmadı, çünkü koca hayvan nefes alamıyor, göğsü boş yere inip kalkıyordu, onları gördüğü halde bile herhangi bir tepki vermedi. Gözlerinin önünde hayvan birkaç adım daha attı ve yere yığılıp son nefesini verdi. </p>
				<p class="normal">“Hemen gidelim buradan,” dedi Tee-ubo gözlerini hayvandan ayırmadan. Sırt jetini çıkaracaktı ama Bendodi ona engel oldu. </p>
				<p class="normal">“Kalsın,” dedi. “Tekrar lazım olabilir, eğer bir şekilde...” durdu ve merakla diğerlerine baktı, “...bu şeyin önüne geçebilirsek.”</p>
				<p class="normal">Jerem Cadmir telsizini çıkarıp çağrı yapmayı denedi ama yoğun parazitten bir şeyin duyulması mümkün olmuyordu. </p>
				<p class="normal">Hemen yola koyulup mümkün olan en yüksek hızla devam ettiler. Bir saat sonra –ve oksijenleri yarıya inmişken– hâlâ bu zehirli dumanın bittiği bir yere varmayı başaramamışlardı. Bendodi, Luther’dan bir ağaca daha tırmanmasını istedi, diğerleri de telsizlerini çıkarıp dağıldılar, parazitin olmadığı bir yer bulmaya çalışıyorlardı. </p>
				<p class="normal">Hiçbir şey yoktu. Tekrar ağacın dibinde bir araya geldiler ve Luther beş karış suratla aşağı inip başını iki yana salladı, yoğun gazın içerisinden herhangi bir şey görmesi mümkün olmamıştı. </p>
				<p class="normal">İçlerinde bulundukları duman kadar yoğun bir umutsuzluk çöktü üzerlerine.</p>
				<p class="normal">Herkesin şaşkın bakışları arasında Bendodi Ballow-Reese oksijen tankını çıkardı ve Jerem Cadmir’e attı. “Devam et,” diye emir verdi. Kokladı ve iğrenerek yüzünü buruşturdu. “Devam et. Birimiz geri gidip onları ikaz etmeli.”</p>
				<p class="normal">Jerem ne olduğunu şaşırmıştı, Luhter ve Tee-ubo da öyle. </p>
				<p class="normal">“Git!” diye tekrarladı Bendodi ve Jerem itiraz etmek için bir şeyler söylemeye kalkışırken ihtiyar adam döndü ve çalıların arasına dalarak gözden kayboldu –ama öksürükleri hâlâ diğerlerinin kulağına geliyordu. </p>
				<p class="normal">“Aklını kaçırdı,” diye bağırdı Luther ve peşinden koştu. Tam çalıların kenarına varmıştı ki bir silah sesi duyuldu ve Luther geri sendeledi, tam göğsünden vurulmuştu.</p>
				<p class="normal">“Git!” diye bağırdı Bendodi ilerlerde bir yerden.</p>
				<p class="normal">Tee-ubo ve Jerem, Luther’ın yanına koştular ama çok geçti –adam çoktan ölmüştü. Tee-ubo onun oksijen tankını aldı, şoka girip olduğu yerde kalmış olan Jerem’i kolundan tuttu ve peşi sıra çekerek deli gibi kuzeye doğru koşmaya başladılar. </p>
				<p class="normal">Ardından bir silah sesi daha duydular ve Bendodi’nin de öldüğünü anladılar. </p>
				<p class="normal">Bir saat sonra, hâlâ biyolojik felaketin sona erdiğine dair hiçbir işaret yokken, Jerem tankını değiştirmek zorunda kaldı ve Tee-ubo’ya kendi oksijen seviyesini kontrol etmesini söyledi. </p>
				<p class="normal">Twi’lek tepki vermedi. </p>
				<p class="normal">“Oksijene ihtiyacın var mı?” diye sordu Jerem ona.</p>
				<p class="normal">Tee-ubo kendi yedek tankını ona attı. “Koş,” dedi.</p>
				<p class="normal">“Geçtiğimiz bir saattir sadece seni yavaşlattım. Sen tek umudumuzsun.” Ardından kemerindeki –içinde böcek olan– keseyi çıkardı ve şaşkın halde ona bakan adama doğru attı.</p>
				<p class="normal">“Seni bırakmam,” dedi Jerem ve sesinin tonundan kararlı olduğu belliydi. Yedek oksijen tankıyla Twi’lek’e doğru giderken onun tabancasını kendisine doğrulttuğunu gördü. </p>
				<p class="normal">“Birimiz geri kalan tanklarla devam etmeli,” dedi. “Sen daha hızlısın ve neler döndüğünü anlayabilecek kadar da eğitimlisin. O yüzden sen gitmelisin.” Nefes alış verişinden oksijeninin tükenmek üzere olduğu anlaşılıyordu. “Son şans,” dedi, silahıyla kuzeyi işaret ederek.</p>
				<p class="normal">“İkimiz için de,” dedi Jerem.</p>
				<p class="normal">Tee-ubo başlığını çıkarıp bir kenara attı. Ardından Jerem’in korku dolu bakışları arasında zehirli gazı ciğerlerine çekti. Derhal gözleri kırmızımsı sarıya döndü ve burnundan köpüksü bir sıvı gelmeye başladı. </p>
				<p class="normal">“Zamanını harcıyorsun,” dedi öksürerek. “Ve oksijenini.”</p>
				<p class="normal">Jerem tam ona doğru gidecekti ki kadın silahını kaldırıp hemen önüne ateş etti.</p>
				<p class="normal">Kuzeye doğru koşmaya başladı, korkunç sis ve gözyaşları yüzünden hiçbir şey görmüyordu. On adım gitmişti ki arkasından gelen bir el silah sesi duydu. </p>
				<p class="normal">Jerem çaresizce koşmaya devam etti. Çevresindeki dumanın az da olsa seyrelmeye başladığını fark ettiğinde içinde biraz ümit belirdi ama aynı sırada oksijen tankı da bitmiş ve yerine yedeğini takmak zorunda kalmıştı. Kısa süre sonra dimdik bir duvara denk geldi, on metre kadar yüksekti ve tırmanması mümkün değildi. </p>
				<p class="normal">Başka bir yol arayacak kadar da zamanı yoktu. Çaresizlikten ne yapacağını bilemez halde Jerem sırt jetinin kontrol kolunu itti. Fakat henüz cihaz çalışmadan aklına bir fikir gelmişti. </p>
				<p class="normal">Oksijen tankını çıkardı, hortumu maskesinin hemen yanındaki yerinden çıkardı ve oksijen tankının vanasına taktı. </p>
				<p class="normal">Ateşledi. Önce titreyip öksürdü ama sonunda onu takıldığı yerden kurtaracak kadar havalanmayı başardı, çıktığı yerde hava daha temizdi, sanki taştan bu duvar salgına da bir ölçüde set çekmeyi başarmıştı. Fakat daha yükselip arkasına baktığında içindeki son umut kırıntısı da uçtu gitti, her yer Danni’nin onlara bahsettiği sarı-yeşil istilayla kaplanmıştı. Tabii ki bir fırtına değil, sadece zehirli gaz bulutuydu, her geçen saniye büyüyüp her yöne doğru yayılmaya devam eden bir bulut. </p>
				<p class="normal">Uçmaya devam eden Jerem birkaç kez daha geri bakıp bulutun yayılmasını inceledi. Tahminine göre saatte yaklaşık on kilometrelik bir hızla yayılıyordu. </p>
				<p class="normal">Öyleyse ExGal-4’e ulaşmasına sadece iki gün vardı. </p>
				<p class="normal">Jerem uçarak yoluna devam etti ve o gün sona ermeden havzadan çıkmayı başardı. Ormana inip yaya devam etmek ye-rine havadan şansını denedi ve ağaç tepelerinden yoluna devam etti. Sonunda sırt jetinin yakıtı bittiğinde gayet sert bir iniş yaptı; önce dallara çarpıp sonra yoğun bitki örtüsünün üzerine düştü. Bu arada tabancasını da kaybetmişti. </p>
				<p class="normal">Ormanda yalnızdı, silahı yoktu ve gece çöküyordu.</p>
				<p class="normal">Koşmaya devam etti.</p>
				<p class="normal">Hiperuzaya çıkmalarıyla, birkaç kilometre çapındaki gri bir buz topu olan, Helska sisteminin dördüncü gezegenini karşılarında bulmaları bir oldu. Gezegeni çevreleyen bir sis, bulut ya da göze çarpan bir atmosfer yoktu. Dışarıdan bakıldığında tümüyle ölü görünmekteydi. </p>
				<p class="normal">Tabii ki Danni Quee ve diğer ikisi gerçeğin her zaman sadece görünüşten çok farklı olabileceğini biliyorlardı. Pek çok dışarıdan ölü gibi görünen buz dünyasının altında canlılarla dolu su dünyaları tespit edilmişti. Yine de gezegenin yüzeyi, en azından bu açıdan, son derece pürüzsüz görünüyordu ve ortalıkta herhangi bir çarpışma izinden eser yoktu. </p>
				<p class="normal">“Belki de ıskaladı,” dedi Bensin Tomri.</p>
				<p class="normal">“Sektörün ta öbür ucundan bu rezil yere geldik ve şimdi ıskalamıştır mı oldu?” dedi Cho Badeleg keyifsiz bir ses tonuyla.</p>
				<p class="normal">Danni ters ters Bensin’e baktı, bakışından adamın sözlerinden haz etmediğini anlamak zor değildi. </p>
				<p class="normal">“Şaka yapmıyorum,” dedi Bensin. “Eğer bizim gördüğümüz kuyrukluyıldız bu buz topuna çarptıysa neden bu buz topu hâlâ burada? Paramparça olması ve o parçaların da etrafta uçuşuyor olması gerekmez miydi?” </p>
				<p class="normal">Danni tekrar ekrana baktı. Bensin söylediklerinde haklıydı ama ExGal-4’te yaptıkları gözlemde yaklaşan kuyrukluyıldızın gezegene çarptığını görmüşlerdi. </p>
				<p class="normal">“Gezegenden garip bir sinyal geliyor,” dedi Cho Badeleg, sensörün kontrollerini kurcaladı. Başını kaldırıp diğer ikisine baktığında ikisinin de umutlu olduğunu gördü. “Enerji.”</p>
				<p class="normal">“Sadece güneşin yansıması da olabilir,” dedi Bensin.</p>
				<p class="normal">Cho Badeleg başını iki yana salladı. “Hayır, bu farklı.”</p>
				<p class="normal">“Nasıl?” diye sordu Danni ve yanına geldi.</p>
				<p class="normal">“Yansıyan güneş ışığından farklı bir spektruma sahip,” diye açıkladı adam ve Danni’nin de verileri görebilmesi için biraz yana çekildi. Tutarlı bir şey göstermiyorlardı, çoğunlukla emanasyon yayılması ama dalga boylarında gerçekten de donmuş sudan beklenmeyecek farklı bir şeyler vardı.</p>
				<p class="normal">“Organik mi?” diye sordu ve Cho omuz silkti.</p>
				<p class="normal">“Belki de kuyrukluyıldız sadece gaz topuydu,” dedi Bensin Tomri. “Bu durumu açıklar.”</p>
				<p class="normal">“Nasıl anladın?” diye sordu Danni.</p>
				<p class="normal">“Gezegen hâlâ karşımızda duruyor da oradan,” dedi Bensin. “Gaz bileşimlerinden her türlü veriyi elde etmek mümkündür.”</p>
				<p class="normal">“Fakat yerçekimi alanlarını geçerken nasıl bir arada durdular?” diye sordu Cho.</p>
				<p class="normal">“Tamam, kabul, hemen hemen bir gaz topudur,” dedi Danni, Bensin’in söylediğini desteklemek ister gibi. “Merkezde de küçük somut bir kütle vardır.”</p>
				<p class="normal">“Bu kadar büyük bir gaz kütlesini bir arada tutabilecek çekim gücüne sahip bir kütle mi?” diye sordu Cho şüpheyle.</p>
				<p class="normal">“Çok hızlı dönüyor olabilir mi?” diye sordu Danni heyecanlı bir ses tonuyla. Bu hepsinin aklına yattı ve gözlerinde bir ışık belirdi.</p>
				<p class="normal">“Diğerlerine bildir,” dedi Danni, Bensin’e.</p>
				<p class="normal">“Onlara ulaşamıyorum,” dedi adam. “Kule hâlâ tamir edilmedi herhalde.”</p>
				<p class="normal">Danni bir süre bu durumu düşündü. “Genel yayın yap o zaman,” dedi. “Bu konuda yardıma ihtiyacımız olacak.”</p>
				<p class="normal">Bensin ters ters ona baktı.</p>
				<p class="normal">“Birileri buraya gelene kadar biz ilk incelemeleri çoktan yapmış oluruz zaten,” dedi Danni. “Bunu biz bulduk ve koca bir Yeni Cumhuriyet filosu da gelse durum değişmez. Sen gözünü bulgulardan ayırma,” dedi Cho Badeleg’e, “ben de gemiyi gezegenin diğer tarafına götüreceğim.”</p>
				<p class="normal">Bensin gülümsedi ve telsizindeki tüm kanalları açtı, muhtemel bulgular ve konumuyla ilgili bilgi göndermeye başladı. </p>
				<p class="normal">“O da neydi?” diye sordu Danni biraz sonra, tam gezegenin diğer tarafına geçmişlerdi ki küçük meteorlardan oluşan bir yığın hemen önlerinden geçti ve gezegenin köşesinde gözden kaybolup gitti. </p>
				<p class="normal">“Ben de tespit ettim,” dedi Cho meraklı bir ifadeyle. “Yüzlerce var.”</p>
				<p class="normal">“Ne?” diye sordu Bensin.</p>
				<p class="normal">Danni hızı artırdı. “Enkaz mı?” diye sordu ve büyük bir heyecanla arkadaşlarına baktı. “Bana kalırsa bir şeyler bulduk.” </p>
				<p class="normal">“Çarpışmadan sonra yörüngede kalan enkaz,” dedi Cho Badeleg ve başını salladı.</p>
				<p class="normal">Yine, hemen önlerinde ve gezegenin kavisli kenarının ötesinde, bir meteor yığını daha tespit ettiler ama gezegenin gölgesinden çıkmalarıyla bir anda gözlerini kamaştıran güneş ışığının ardında kaybolup gittiler. </p>
				<p class="normal">Danni gözlerini kıstı ve homurdandı.</p>
				<p class="normal">“Hâlâ onları görüyorum,” dedi Cho ona. “Önümüzdeler ve hızlı hareket ediyorlar.” Durdu ve kaşlarını çattı. “Hızları arttı,” diye ekledi ve tabii ki bunun bir anlamı yoktu.</p>
				<p class="normal">“Ve bir şey daha,” diye devam etti Cho. “Sol aşağıda. Yüzeyde.”</p>
				<p class="normal">Cho’nun talimatlarına uyan Danni pek de çevik olmayan Spacecaster’ı o yöne çevirdi ve ekranı da gezegenin yüzeyini görecek şekilde ayarladı, düzdü, tek bir büyük tümsek vardı sadece, ince bir buz tabakasıyla kaplıydı ama buzdan farklı bir şey olduğu belliydi. Yumuşak bir maddeydi, sert kenarlı, çok renkli taş ya da kemikten bir tümseği örtmüştü.</p>
				<p class="normal">“Bulguların kaynağı orası,” dedi Cho Badeleg heyecanla.</p>
				<p class="normal">Danni gemiyi yavaşça yaklaştırmaya devam etti.</p>
				<p class="normal">“Önce şu meteorları takip etsek olmaz mı?” dedi sesinden huzursuz olduğu anlaşılan Bensin Tomri.</p>
				<p class="normal">“Eğer bir yaratık ise hâlâ yaşıyor,” dedi Cho Badeleg gözlerini sensörlerden ayırmadan, tümsekten gelen sinyaller konusunda ne yapması gerektiğinden de pek emin değildi. </p>
				<p class="normal">“Önce şu meteorları yakalayalım,” dedi Bensin daha kararlı bir şekilde.</p>
				<p class="normal">Danni önce ona, sonra Cho’ya baktı ve ikisinin de gördükleri karşısında hayret içerisinde olduklarını fark etti. Ardından tekrar gezegene ve gezegenin üzerindeki ufka baktı.</p>
				<p class="normal">“Olamaz,” diye mırıldandı.</p>
				<p class="normal">“Şu meteorları yakalayalım,” dedi Bensin tekrar.</p>
				<p class="normal">“Meteorlar bizi yakaladı,” dedi Danni ve diğerleri de baktığında haklı olduğunu gördüler.</p>
				<p class="normal">Meteora benzeseler de klasik üçgen saldırı formasyonunda uçtuklarına göre meteor olamazlardı.</p>
				<p class="normal">“Hemen gidelim buradan!” diye bağırdı Bensin. </p>
				<p class="normal">Danni deli gibi uğraşarak Spacecaster’ı yana ve aşağı yatırmaya çalışıyordu. “Işık hızına atlamaya hazırlanın!” diye bağırdı Danni.</p>
				<p class="normal">“Çok zaman alır!” diye bağırdı Bensin ve sözleri Spacecaster’ın aldığı darbelerle çok geçmeden doğrulandı.</p>
				<p class="normal">“Çalıştır gitsin!” dedi Cho Badeleg.</p>
				<p class="normal">Danni geminin burnunu kaldırdı, hiperuzaya atlayabileceği açık bir vektör arıyordu ve milyonlarca kilometre uzaktaki herhangi bir cisimle kafa kafaya gelme riskini de göze almaktan başka çareleri yoktu. </p>
				<p class="normal">Fakat ekran meteor gemilerle doluydu, avcı uçakları gibi etrafta dönüyorlardı. Biri çok yaklaştı ve üçü dehşet dolu gözlerle geminin ön kısmından küçük bir uzantı çıktığını gördüler, minik bir yanardağ gibi patladı, bir ateş topu gönderdi ve bu erimiş kayadan aldıkları tek bir isabet Spacecaster’ı ağır şekilde yaraladı. </p>
				<p class="normal">“Gövdeyi eritip geçti!” diye bağırdı Bensin Tomri.</p>
				<p class="normal">“Hiperiticileri çalıştır, Danni!” diye bağırdı Cho.</p>
				<p class="normal">“Çalıştırdım,” diye cevap verdi, sesi sakindi, teslim olmuş gibiydi. Hiperiticileri çalıştırmış ama hiçbir şey olmamıştı. Aldıkları ilk isabet motoru tahrip etmiş olmalıydı, saldırgan sanki nereyi vuracağını biliyor gibiydi. </p>
				<p class="normal">Yuvarlak bir şey ön kalkanlarına çarptığında üç bilim insanı da refleks gereği kendilerini geri attılar. Çaresizlik ve dehşet içerisinde bu şeyin saydam kalkanı eritip şekil değiştirerek içeri girdiğini ve pencerenin içinde yapışkan bir top gibi asılı kaldığını gördüler.</p>
				<p class="normal">O şey titredi ve zarımsı gövdesinde tek bir delik açıldı, ikisi bağırırken Danni de silah dolabına koştu. </p>
				<p class="normal">Ardından topun içi dışına döndü, sanki kendisini yutuyor gibiydi ve içinden ortaya çıkan şey bir insansı kafasını andırıyordu, şekilsiz, korkutucu ve dövmelerle kaplı.</p>
				<p class="normal">“Ne iyi edip de geldiğiniz, Danni Quee, Bensin Tomri ve Cho Badeleg,” dedi top –topun kendisi değil, çünkü Danni bu şeyin, bu varlığın bir tür haberleşme vasıtası olduğunu anlamıştı. Sesin aksanı hiç tanıdık gelmemişti ve her kelimeyi durarak söylüyor gibiydi. “Ben... Da’Gara,” diye devam etti. “Prefect ve yammosk’un danışmanı, Praetorite Vong’un... savaş koordinatörü. Evime hoş geldiniz.”</p>
				<p class="normal">Da’Gara denen bu şeyin kendilerini tanıması üçünü de şok etmişti, isimlerini nasıl olup bildiğine dair hiçbir fikir yürütemiyorlardı. </p>
				<p class="normal">“Sa-sanırım gördünüz evimi,” diyerek devam etti Da’Gara kibarca. “Bana geldiniz. Size muhteşem Yuuzhan Vong’u göstereceğim.”</p>
				<p class="normal">“Ne?” diye sordu Bensin Tomri, Danni’ye bakarak.</p>
				<p class="normal">“Bir davet herhalde,” diye cevap verdi Danni, omuz sil-kerek. </p>
				<p class="normal">“Görme villip’i,” dedi Prefect Da’Gara. “Yuuzhan Vong’un evcil hayvanı.”</p>
				<p class="normal">Söylediği kelimelerden Spacecaster’ın içine sızan yaratığı kastettiğini anladılar.</p>
				<p class="normal">“Uzaklarla konuşabilmek için,” diye devam etti Da’Gara.</p>
				<p class="normal">“Canlı bir telsiz,” dedi Cho Badeleg, bilim insanı içgüdüleri bir şekilde korkusunu bastırmıştı. </p>
				<p class="normal">“Nereden geldin?” diye sormayı başarabildi Danni.</p>
				<p class="normal">“Bilmediğiniz bir yerden.”</p>
				<p class="normal">“Neden geldin?”</p>
				<p class="normal">Da’Gara kahkahayla cevap verdi.</p>
				<p class="normal">“Hemen gidelim buradan,” diye yalvardı Danni’ye Bensin Tomri. Kadın ona baktı, sonra da homurdanarak kontrollerin başına geçti, uçarak onlardan kaçmaya kararlıydı. </p>
				<p class="normal">Fakat kayayı andıran avcı uçakları olan meteorlar Spacecaster’ın her yanını kuşatmıştı ve geminin kritik noktalarına e-rimiş kayalar püskürterek onu sakatlamaya devam ediyorlardı. Danni’nin kaçınma manevrası yapmasına fırsat kalmadan çalışan sadece bir motorları kalmıştı, o da en düşük kapasitede; araçtaki diğer tüm bölümler hasar görmüştü ve oksijen birimi de birkaç isabet almıştı. </p>
				<p class="normal">Danni doğruldu ve çaresizce arkadaşlarına baktı.</p>
				<p class="normal">“Seçenek yok,” dedi Prefect Da’Gara’nın villip’i.</p>
				<p class="normal">“Coralskipper’ları takip edin. Hemen! Yoksa erirsiniz ve Yun-Yammka’ya sunulma onurundan mahrum kalırsınız.”</p>
				<p class="normal">“Kaçalım,“ diye yalvardı Cho Badeleg, öyle titriyordu ki konuşmakta bile güçlük çekiyordu.</p>
				<p class="normal">“Seçenek yok!” diye uyardı Prefect Da’Gara.</p>
				<p class="normal">Öfke ve çaresizlikle dolu ve bilimsel hayalleri yabancı bir kâbusla paramparça olan Danni silah dolabını açtı ve bir tabanca alıp villip’i yok etti. Hemen ayağa fırlayıp kontrollere koştu. </p>
				<p class="normal">Onlarsa ateş etmeye devam ettiler, tekrar tekrar ve sonunda gemi kontrolden çıkıp dönmeye başladı, sanki gezegen onları yutmak için son sürat üzerlerine geliyordu.</p>
				<p class="normal">Ve sonrasında... hiçlik.</p>
				<p class="normal">Karanlık çökmüştü ama Jerem Cadmir hâlâ koşmaya devam ediyordu, korku ve yorgunluktan ne yaptığını bilmiyordu, gördükleri ve ormanda şu anda onu bekleyen tehlikeler yüzünden dehşet içerisindeydi. Kızıl sorguçlu panterlerin kükremeleri bu gece yolculuğunda hiç peşini bırakmamıştı, hatta bir ara bu iri hayvanlardan birinin üzerindeki bir daldan kendisini gözetlediğini görür gibi bile olmuştu.</p>
				<p class="normal">Gerçek mi hayal mi olduğunu hiçbir zaman öğrenemeden koşmaya devam etti, kendi ve tesistekilerin hayatını kurtarmak için. Yer gösterici cihazı dışında yanında sadece üç şey vardı: böcek, bitki ve farkında olmadan ve tümüyle şans eseri örnek şişelerinden birine girmiş zehirli duman.</p>
				<p class="normal">Gün doğmaya başlasa da onun için pek bir şey değişmemişti, çünkü artık doğru düzgün düşünemiyordu. Doğru yönde ve dümdüz gittiğini zannediyordu ama yer bulucu cihazında bir sorun vardı –muhtemelen zehirli duman yüzünden– ve artık nereye gittiğinden emin değildi. </p>
				<p class="normal">“Eğer tesisi geçip gittiysem hepimiz mahvolduk,” diye mırıldandı. Ağaçlardan birini tanır gibi oldu ama işin aslı hepsi birbirine benziyordu. </p>
				<p class="normal">Bir çalılığın üzerinden kolunda sayısız sıyrık kazanarak aştığında kendisini bekleyen bir ExGal takımı üyesine denk geldiğinde nasıl da sevinmişti. </p>
				<p class="normal">“Tesis?” diye sordu Jerem nefes nefese.</p>
				<p class="normal">“Şurada,” diye cevap verdi Yomin Carr, Jerem’in ayağa kalkmasına yardım etmek için yanına geldi. “Arkadaşların nerede?”</p>
				<p class="normal">“Öldü,” dedi Jerem derin bir nefes alarak. “Hepsi.”</p>
				<p class="normal">Yomin Carr onu ayağa kaldırıp sert bir ifadeyle baktı.</p>
				<p class="normal">“Fırtınayı bulduk ama fırtına değilmiş,” diye açıklamaya çalıştı Jerem. “Bir tür salgın, biyolojik bir felaket bizi kuşattı.”</p>
				<p class="normal">“Ama kaçmışsın,” dedi Yomin Carr.</p>
				<p class="normal">“Oksijenlerini bana verdiler,” dedi adam ve titremeye başladı.</p>
				<p class="normal">Yomin Carr onu sertçe sarstı.</p>
				<p class="normal">“Birimiz geri dönmek zorundaydık,” diye devam etti Jerem. “Sizi uyarabilmek için. Jolian yük gemisiyle hemen burayı terk etmeliyiz.”</p>
				<p class="normal">“Jolian yük gemisi mi?” dedi Yomin Carr gülerek. </p>
				<p class="normal">“O gemi tesis ilk kurulduğu günden beri uçmadı ve parçalarının yarısı sökülüp tesisin başka yerlerinde kullanıldı. O gemi uçmaz.”</p>
				<p class="normal">“Başka çaremiz yok!” diye bağırdı Jerem, Yomin Carr’ı omuzlarından tuttu. “Çare yok.”</p>
				<p class="normal">“Bir salgın mı dedin?” diye sordu Yomin Carr ve Jerem de heyecanla başını salladı. “Belki de onunla mücadele etmenin bir yolunu bulabiliriz ya da kendimizi izole edebiliriz.”</p>
				<p class="normal">“İzolasyon olabilir,” dedi Jerem ve Yomin Carr’ı geçip gidecekti ki birden iri adamın kendisini engellediğini fark etti.</p>
				<p class="normal">“Fakat bir kez buraya gelirse bir daha yardım isteyemeyiz,“ diye açıklamaya çalıştı Jerem ve kendisini kurtarmayı denedi. “Duman...”</p>
				<p class="normal">“Duman mı?” diye sordu Yomin Carr sakince.</p>
				<p class="normal">“Açıklamaya zaman yok,” dedi Jerem. “Hemen buradan gitmemiz gerek.”</p>
				<p class="normal">Yomin Carr, Jerem’i hızla çekip yakındaki bir ağaca vurdu. Olduğu yerde kalan Jerem bu iri ve gittikçe daha tehditkâr görünen adama hayret dolu gözlerle baktı.</p>
				<p class="normal">“Onlara gitmene izin verirdim,” dedi Yomin Carr. “Tesise seninle birlikte girip deli gibi bir an önce Jolian yük gemisini havalandırmalıyız diye bağırırdım.”</p>
				<p class="normal">“Anlamıyorsun,” dedi Jerem. “Salgın büyük bir hızla yayılıyor. Buraya gelmesi fazla sürmez.” </p>
				<p class="normal">“Daha kesin konuşmak gerekirse üç saat içinde,” dedi Yomin Carr.</p>
				<p class="normal">Jerem tam cevap verecekti ki Yomin Carr’ın son cümlesiyle kafası bir anda allak bullak oldu. </p>
				<p class="normal">“Gaz üç saate kadar tesise erişmiş olacak,” dedi Yomin Carr. “İki gün içinde de tüm gezegeni saracak –eğer hava koşulları müsait olursa daha kısa sürede de olabilir.” </p>
				<p class="normal">“Müsait hava mı?” dedi Jerem Cadmir şaşkınlıkla. “Sen nereden biliyorsun?”</p>
				<p class="normal">Yomin Carr parmağını kaldırıp burnunun yanındaki ooglith masquer’ın hassas alanına hafifçe vurdu ve yaratığa toparlanmasını emretti. </p>
				<p class="normal">Masquer geri çekilip de Yomin Carr’ın şekilsiz ve dövmeli yüzü ortaya çıkarken sırtı ağaca dayalı olan Jerem Cadmir boş yere kaçabilmek için çırpındı.</p>
				<p class="normal">Yuuzhan Vong savaşçısı hiç kımıldamadan duruyordu, vücudundan çekilirken acı da verdiği yüz ifadesinden anlaşılan masquer sonunda tümüyle sıyrılıp gevşek kıyafetinin altına indi. </p>
				<p class="normal">“Oraya seninle birlikte gidip hep birlikte felaketin size ulaşmasını bekleyebilirdim,” dedi Yomin Carr. “Tabii ki yük gemisini tamir edilemeyecek şekilde bozdum –zaten o paslı şeyin havalanacağı yoktu ama yine de garantiye almak istedim. Sizin salgın olarak adlandırdığınız dönüşüme kadar yiğitçe mücadele edebilme imkânını sunarak bir savaşçının elinde değil de onursuzca sadece oksijensiz kalıp ölmenize de izin verebilirdim.”</p>
				<p class="normal">Jerem başını iki yana salladı. Dudakları bir şey söylemek istermiş gibi hareket etti ama bir şey duyulmadı. </p>
				<p class="normal">“Ama sana bunu borçlu olduğuma inanıyorum, azim ve beceriyle o kadar yolu geri gelmeyi başarmana saygı duyduğum için,” diye devam etti Yomin Carr.</p>
				<p class="normal">Jerem birden fırlayıp yana doğru kaçmaya çalıştı ama yıllarca savaşçı eğitimi yapmış olmasının verdiği çeviklikle Yomin Carr onu kolayca yakaladı, bir eliyle boğazından tuttu, diğer eliyle de başının arkasından adamın saçını kavradı. Ürkütücü bir kolaylıkla Yomin Carr, Jerem’i aşağı bastırıp başını korkunç ve ürkütücü yüzünü görecek şekilde arkaya çekti. </p>
				<p class="normal">“Sana ne büyük bir onur bahşettiğimi şimdi anladın mı?” diye sordu Yomin Carr tüm ciddiyetiyle.</p>
				<p class="normal">Jerem cevap vermedi. </p>
				<p class="normal">“Sana bir savaşçı gibi ölme şansı veriyorum!” diye bağırdı Yuuzhan Vong. “Yun-Yammka!” Kollarını aniden döndürüp Jerem Cadmir’in boynunu kırdı.</p>
				<p class="normal">Yomin Carr yığılıp kalan adamı yere fırlattı. Bir süre Jerem’in başucunda durarak Katil’e kendisine sunduğu bu kurbanı kabul etmesi için defalarca dua etti. İşin aslı gerçekten de Yomin Carr başardığı şeyden dolayı Jerem Cadmir’e büyük saygı duymuştu; hatta bilim insanlarına salgına karşı rahatça mücadele edebilmeleri için fırsat vermeyerek bir ölçüde de emirlere bile karşı gelmişti. </p>
				<p class="normal">Fakat Yomin Carr bunu meşru gösterebilirdi. Jerem salgınla ilgili fazla şey görüp öğrenmişti ve sözlerinden anlaşıldığı kadarıyla da ona karşı mücadele etmenin faydasız olduğunu düşünüyordu. Jerem salgına karşı koymak yerine tüm imkânları kullanarak bir an önce kaçılması gerektiğine inanıyordu. Yuuzhan Vong savaşçısı başını salladı, bu düşünceler ona da mantıklı gelmişti, eğilip Jerem’in bedenini inceledi ve üç değerli eşyayı buldu. </p>
				<p class="normal">Onları incelenmesi için geri getirecek ve altı bilim insanına bir çare bulmaları için imkân tanıyacaktı. Böylece salgınla ilgili görevini yerini getirmiş olabilirdi, çünkü görevleri arasında bilim insanlarının Yuuzhan Vong’un bu güçlü biyolojik silahıyla mücadele edebilmenin bir yolunu bulup bulamayacaklarını görmek de bulunuyordu. </p>
				<p class="normal">Bu görevi yerine getirmek Jerem Cadmir’e saygı göstermesini de meşru hale getirecekti. </p>
				<p class="normal">İkna olan Yuuzhan Vong tesise doğru gitmeye başladı. Kendini ikna etmeyi başarsa da içten içe asıl nedeni biliyordu.</p>
				<p class="normal">Jerem Cadmir’i ona saygı duyduğu ya da adam bir savaşçı gibi öldürülmeyi hak ettiği için değil, sadece kendisi öldürmekten keyif aldığı için öldürmüştü. Uzun süreden beridir Yomin Carr inançsızlar arasında yaşıyor, onların dilini konuşuyor ve garip ve sapkın eylemlerini kabullenmek zorunda kalıyordu. Yuuzhan Vong’un zaferinin kesin olacağı gün yaklaşırken onun heyecanı da kat be kat artmaktaydı. </p>
				<p class="normal">Danni önce öldüğünü zannetti ama bilinci yavaş yavaş geri döndü, gözlerini açmadan bile büyük acılar çekiyor olmasına rağmen hem hâlâ hayatta olduğunu hem de tüylerini ürperten başka bir mekânda bulunduğunu –Spacecaster’ın ekranında gördüğü canlı tümseğin içerisindeydi– sezebilmişti. </p>
				<p class="normal">Yerinden çıkmış olan sağ omzu zonkluyordu; iki kolu da dümdüz açık haldeydi. Bileklerinden tutan güçlü elleri ve omuzlarına değen bir pançonun hafif dokunuşunu hissedebiliyordu, ayakları sanki bir çamur yığınının içinde duruyormuş hissi veren yapış yapış bir şeyin içerisindeydi. </p>
				<p class="normal">Acı dolu bir feryat duyduğunda, bunun Bensin Tomri’nin sesi olduğunu anladı, hemen gözlerini açtı.</p>
				<p class="normal">Çok renkli ve pürüzlü yüzeyli duvarlar, şekilsiz yüzlü ve dövmelerle kaplı iri adamlar –hayır adam değil, başka tür insansılar– gördü, kollarını iki yana açık halde öylesine güçlü tutuyorlardı ki kımıldayamıyordu. Bensin’in yanında ama ayakta olduğunu gördü, fakat kafası geri yatırılmıştı ve onun yanında da başka bir insansı vardı. Bu dövmeli savaşçı bir elini havaya kaldırdı, elini pençe şekline getirdi ve Bensin’in boğazına gömdü. Savaşçının bıraktığı Bensin çuval gibi yere yığıldı, ölmüştü.</p>
				<p class="normal">Elinden hâlâ Bensin’in kanı akmakta olan iri savaşçı yavaşça Danni’ye doğru gelmeye başladı. Danni kurtulmaya çalıştı ama onu tutan iki insansı tarafından dürtüklenince tüm vücudunu çıkan omzundan yayılan bir acı dalgası kapladı. Neredeyse bayılıyordu, başını çevirdiğinde onu yakından gördü ve onun gemilerini işgal eden yaratık üzerinde şekli beliren kişi olduğunu anladı. </p>
				<p class="normal">“Yomin Carr, Danni Quee’ye saygı gösterilmesini istedi,” dedi Prefect Da’Gara. “Anladı...” durdu ve yüzünü buruşturarak cümleyi yeniden kurdu.</p>
				<p class="normal">“Anlamak,” dedi kadın sıktığı dişlerinin arasından.</p>
				<p class="normal">Da’Gara başını salladı ve gülümsedi. “Onuru anladın mı?”</p>
				<p class="normal">Danni çaresizce ona baktı.</p>
				<p class="normal">Ardından tekrar sarsıcı bir acıyla birlikte ayağının dibindeki yapışkan şeyin canlandığını ve çıplak bacaklarını örtmeye başladığını hissetti. Yaratık onu örtmeye devam ederken Danni’nin acı ve korkudan gözleri kocaman açıldı, yaratık gittikçe yukarı çıkarak pançosunun altından tüm vücudunu örtmeye başlamıştı. Çabaladı ama nafile.</p>
				<p class="normal">Da’Gara kadına tokat attı. “Yomin Carr’ın isteğine hürmetsizlik etme,” diye bağırdı. “Cesur ol, yoksa seni uzay boşluğuna atarım.”</p>
				<p class="normal">Bu, Danni’nin aklını başına getirdi. Hâlâ kıvranıyordu –vücut deliklerine köksülerini salan bir yaratık kendisini sararken kim kıvranmazdı ki? Dudaklarını ısırıp dayanmaya çalıştı ve dimdik Da’Gara’ya baktı. </p>
				<p class="normal">Prefect memnun şekilde başını salladı. “Danni’nin de getirirken Cho Badeleg gibi ölmediğine sevindim,” dedi Da’Gara. “Seni bugün onurlu bir şekilde kendim öldürmeyi düşünüyordum.”</p>
				<p class="normal">Danni göz bile kırpmadı.</p>
				<p class="normal">“Tekrar düşündüm,” dedi Da’Gara. “Belki de zhaetor-zhae’yi görmek için benimle kalman daha doğru olur...” başını iki yana salladı, bunların Yuuzhan Vong’un kullandığı kelimeler olduğunu anlamıştı. “Praetorite Vong’un zaferi.”</p>
				<p class="normal">Danni başını iki yana salladı, tüm bu olanların ne olduğunu idrak edemiyordu.</p>
				<p class="normal">“Galaksinin ölümünü görmek hoşuna gider mi?” dedi Da’Gara birdenbire. “Çok zaman önce yapıldı, girdiğimizi görmeniz için, dünyagemi. Sonun başlangıç.”</p>
				<p class="normal">Danni kaşlarını çattı, söylediği kelimeleri anlasa da genel olarak bir anlam ifade etmiyordu.</p>
				<p class="normal">“Evet,” dedi prefect ve elini uzatıp Danni’nin yanağını yavaşça okşadı, bu adam kendisine yumruk atsa herhalde bu kadar rahatsız olmazdı. “Benimle göreceksin, gerçeği göreceksin, zhaelor, Yuuzhan Vong’un zaferi. Görür ve inanırsan sen de katılırsın. Viccae’ye kapılırsan –gururun yol açtığı öfke–ölürsün. Fark etmez. Sonuçta Yun-Yammka daha mutlu olur.”</p>
				<p class="normal">Danni ona Yun-Yummka’nın ne ya da kim olabileceğini sormayı istedi ama sadece başını sallayabildi, bunlar onun için çok fazlaydı. </p>
				<p class="normal">Da’Gara diğer tarafa bakıp başka bir savaşçıya işaret etti ve o da yıldız şekilli löp bir et parçasını Danni’nin yanına getirdi. Kadın ister istemez ürktü ve kalan gücüyle karşı koymaya çalıştı. Çok güçlüydüler ve feryatları da löp et parçasının ağzına konmasıyla bir anda kesildi. Köksülerin boğazından aşağı inmesi dehşetini bir kat daha artırdı, başta öğürdü ama sonra kendisiyle bir bütün olan bu şey onun solunum sisteminin bir parçası oldu. </p>
				<p class="normal">Şok ve acıdan gözleri kocaman açılmış olan Danni dünyagemisinin koridorlarında sürüklenerek zemininde daire şeklinde bir delik olan daha büyük bir odaya getirildi. Danni asıl açıklığın bundan daha geniş olduğunu ve deliğin çevresini örten buzu görebiliyordu ama neden üşümediğini ve hep birlikte donmadıklarını bir türlü anlamıyordu. </p>
				<p class="normal">Da’Gara arkasından gelip de onu aniden deliğin içinde atınca yaşadığı ani korkuyla tüm bu düşünceler bir anda aklından uçup gitti ve kadın uzun ve tüpü andıran solucanın içinden geçip aşağıdaki su kaplı derinliklere düştü. </p>
  <p class="normal">Prefect de arkasından atladı.</p>
				</body>
</html>