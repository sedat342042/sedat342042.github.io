<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_3">ÜÇ<br class="chapter"/>
				  <br class="chapter"/>
			    Siyasetin Rolü</h1>
<p class="normal"> </p>
<p class="normal">Jacen Solo, adımlarında, hissettiği rahatsız edici duygulara ihanet eden bir tereddütle dayısı Luke’un peşinden Konsey salonuna girdi. Jacen yeni devlet başkanı ve altı Konsey üyesini tanıyordu ama onlarla ilişkisi sosyal etkinliklerle sınırlıydı. Bu sadece işti ve Luke Skywalker’ın da ne kadar gergin olduğu dikkate alınırsa ciddi bir işti. Luke, Yeni Cumhuriyet Danışma Konseyi’ne yeni bir Jedi Konseyi planlarını sunabilmesi için davet edilmek umuduyla Coruscant’a gelmişti ama Luke’un bu konuda çok ciddi bir muhalefetle karşılaşmayı beklediğine şüphe yoktu, hatta dostu olarak gördüğü bazı Konsey üyelerinden bile. </p>
				<p class="normal">Jacen için daha da fenası bu konuda dayısı Luke’un muha-liflerinin kazanmasını umut ediyor olmasıydı.</p>
				<p class="normal">Altı Konsey üyesi, Devlet Başkanı Borsk Fey’lya ortada olduğu halde, kapının girişine bakan yarım daire şeklindeki bir masaya oturmuşlardı. Uzun masanın önüne iki sandalye konulmuştu – Jacen bunların nispeten daha alçak olduklarını fark etti, Konsey üyelerinin kendi konumlarını davet ettiklerinin konumlarından daha yüksek göstermek için düşünülmüş nafile bir çabaydı. </p>
				<p class="normal">Hele böyle bir konuda daha gülünç görünüyordu.</p>
				<p class="normal">Özellikle de Borsk Fey’lya söz konusu olduğunda. Konsey’in en eski üyesi olan Borsk’un, Yeni Cumhuriyet’in “emektar devlet adamının”, devlet başkanı olarak seçildiği haberi onlara ulaştığında Jacen, dayısı Luke ve annesi Leia’nın yanındaydı, sinsi Bothan’ın hoşuna gideceğine şüphe olmayan bir mevkiydi bu. </p>
				<p class="normal">Sadece birkaç yıl önce Borsk cömert bir affın sayesinde uzun sürecek bir mahkûmiyetten kurtulmuştu. O zamandan beridir tam bir siyasetçi haline gelmişti, muhaliflerini zayıflatmak için bilgi sızdırırdı, bir keresinde az daha yersiz suçlamalarla Leia’yı devlet başkanlığı koltuğundan bile ediyordu. Her ne kadar defalarca gerçekte ne olduğu ortaya çıkmışsa da Borsk her seferinde dört bacağı üzerine düşmeyi başarıyordu. Zirveye bir adım mesafeye kadar yaklaşmıştı, Devlet Başkanı Mon Mothma’nın güvenilir danışmanı olarak Konsey’e hizmet etmişti, ardından da en dibe düşmüştü, hapse girmesine neden olacak suçlamalara maruz kalmıştı ki bunlara cezası müebbet sürgün olan ihanet suçlaması da dahildi. </p>
				<p class="normal">İşte yine karşılarındaydı, Findris gribi gibi geçmek bilmi-yordu, kendisini deneyimli bir devlet adamı ve Yeni Cumhuriyet’in kahramanlarından biri olarak gören yeni nesil Konsey üyelerinin arasında oturuyordu. </p>
				<p class="normal">Bu mevkiye yükseldiği haberi geldiği gün Jacen’ın annesi devlet başkanlığı görevinden istifa etmesinin ne kadar doğru bir karar olduğundan şüphe etmeye başlamıştı. Hatta Leia açıkça tekrar siyasete geri dönebileceğini söylemekten de çekinmemişti.</p>
				<p class="normal">Onu vazgeçiren Luke olmuştu, kendisine istifa ettikten sonra değişen tek şeyin sadece hükümetin düşünce tarzı olmadığını hatırlattı, pek çok tanıdık ve dostane yüz çoktan elini eteğini çekmişti. Saygılı ve itaatkâr amiraller Drayson ve Ackbar bile Yeni Cumhuriyet’in kuruluş şeklini emekliye ayrılmaları için bir işaret kabul etmişlerdi, ikisinin de tekrar siyasete atılmak gibi bir niyetleri yoktu. </p>
				<p class="normal">Borsk herkesi sessizliğe davet ettikten sonra gündemi açıklayıp konuklara nazikçe hoş geldiniz dedi, Jacen diğer üyelere baktı, dayısı Luke’un kendisine onların Luke ve teklif edilen Jedi Konseyi’ne nasıl baktıklarını esas alarak verdiği bilgilerin ışığında yüzlerindeki ifadeyi değerlendirdi. Jacen’ın sağ tarafında en uçta Sullustlu Niuk Niuv oturuyordu. Sullustlulara özgü yüz ifadesi, iri yapısı, yuvarlak kulakları ve geniş gerdanıyla Niuk Niuv bir Konsey üyesinden çok bir oyuncağa benziyordu, fakat Jacen Sullustluları bundan daha iyi tanırdı, sadık bir müttefik ve tehlikeli bir düşman olabileceklerini bilirdi. Luke’a göre Niuk Niuv onun en çetin muhaliflerinden biri olacaktı. </p>
				<p class="normal">Niuk Niuv’un yanında Alderaanlı Cal Omas oturuyordu, Luke’un planına sıcak bakan birisiydi ve muhtemelen Luke’un Konsey’deki en güçlü müttefiki olacaktı. Anavatanı İmparatorluk tarafından yok edildikten sonra Cal Omas, Asi İttifakı’na katılmıştı ve Jedi’ların kıymetini fazlasıyla takdir ediyordu.</p>
				<p class="normal">Luke’un diğer bir muhtemel müttefiki Wookiee Tirebakk, Cal ve Borsk’un ortasında oturuyordu ama belki de Luke’un en azılı rakibi Borsk’un diğer tarafındaki mürekkepbalığı kafalı canlı, Quarren, Pwoe’ydi. Mon Calamari’nin suda yaşayan canlılarının pek çoğu gibi asık suratlı olan Pwoe, Danışma Konseyi’ne iştirak eden ilk Quarren’di ve kesinlikle beklenilmeyen bir seçimdi. Mon Calamari’nin bu konseyde tabii ki her zaman yeri vardı, yıldız kruvazörleri ve destekleri İmparatorluk’u yıkıp Yeni Cumhuriyet’i kurmada büyük fayda sağlamıştı ama önceden Konsey’de hizmet etmesi için hep bir Mon Calamari seçilirdi ve bu geleneğin devam edeceği zannediliyordu, bir Quarren kimsenin beklediği bir şey değildi. Danışma Konseyi’nde Mon Calamari’yi temsil etmesi için Amiral Ackbar uygun bir aday olarak görülüyordu, İlk Geçici Konsey’de olduğu gibi, fakat Pwoe’nin arkasındaki destek görmezden gelinemeyecek hale gelince –ki Luke bu desteğin arkasında da Borsk’un olduğundan şüpheleniyordu–Ackbar tekrar Konsey’e katılma fikrinden vazgeçerek emekliye ayrılmıştı.</p>
				<p class="normal">Geri kalan iki üye insandı, Commenorlu Fyor Rodan ve Corellialı Chelch Dravvad. Luke’u Konsey’e davet eden Fyor Rodan’dı ve Jacen’ın dayısından duydukları kadarıyla Rodan’ın ne bir dost ne de güvenilir biri olmadığını biliyordu. </p>
				<p class="normal">Luke’un kendisine Konsey üyeleriyle ilgili anlattığı her şeyi aklının bir köşesinde tutan Jacen arkasına yaslandı ve dikkatle incelemeye devam etti.</p>
				<p class="normal">Âdet yerini bulsun diye yapılan ve sonu gelmezmiş gibi görünen formaliteler ve sahte kibarlık gösterilerinin ardından Borsk Fey’lya, Luke’un gözlerinin içine bakarak ciddi bir ses tonuyla sordu, “<span class="ideitalik">Mediator’dan</span> gelen ilk raporları duydunuz mu?”</p>
				<p class="normal">“Bana Leia’nın kısa süre sonra Nom Anor’la görüşeceği söylendi,” diye cevap verdi Luke ama konunun nereye geleceğini biliyordu. </p>
				<p class="normal">“Görüşme çoktan çıkmaza girmiş durumda,” dedi Borsk.</p>
				<p class="normal">“Buna şaşıran tüm Konsey üyeleri lütfen ellerini kaldırsın,” dedi Fyor Rodan ve on altı yaşındaki Jacen bile bu kadar ciddi bir ortamda bu tabirin ne kadar komik kaçtığını düşünmeden edemedi. </p>
				<p class="normal">“Müdahaleyi duydum,” demek zorunda kaldı Luke.</p>
				<p class="normal">“Osarianlılar Yeni Cumhuriyet elçisini önlemeye çalışmakla hata yapmışlar,” dedi Cal Omas.</p>
				<p class="normal">“Jedi kahramanımızın yardıma koşması için ne güzel bir bahane,” diye tersledi Fyor Rodan.</p>
				<p class="normal">“Düşünmeden hareket ediyorlar,” dedi Pwoe, suçlar gibi Luke’a baktı.</p>
				<p class="normal">Jacen şahit olduğu bu saygısızlığa ve arkasında yatan asıl niyetlerini gizlemeye bile zahmet etmemelerine inanamıyordu. Yeni Cumhuriyet’in sorunları hızla artıyordu, tüm galaksi için için kaynamaya başlamıştı, İmparatorluk döneminde uzun yıllar boyunca derinlere gömülmüş tüm eski düşmanlıklar, gezegenlere ve tüm ırklara tanınan özgürlüğün ardından, birer birer su yüzüne çıkmaya başlamıştı. Bu nedenle bir zamanlar Jedi Şövalyeleri’ne yöneltilen suçlamalar Yeni Cumhuriyet’e ve onun Konsey üyeleri ve temsilcilerine yöneltilmeye başlanmış ve böylece her iki grubun da suçu diğerinin üzerine yıkmaya çalışmasıyla gerilim iyice tırmanmıştı.</p>
				<p class="normal">Bu tartışmalar sürerken, oradan bir iç savaş, buradan bir kan davası, bir tarım gezegeninden şikâyet birkaç maden gezegeninden grev derken her gün başka bir felaket haberi gelmeye başlamıştı, hatta Wookiee Triebakk bile en yeni Mon Calamari muharebe kruvazörlerinin seyrüsefer sistemlerindeki sorunlar nedeniyle Pwoe’ya şikâyette bulunmuştu. </p>
				<p class="normal">Tüm bunlar Jacen’a çok saçma geliyordu, hiç durmadan konuşan ama ortaya hiçbir çözüm sunmayan bir sürü kafa, dayısının Jedi’lar üzerinde diğerlerini bir ölçüde yetki sahibi yapma isteğine karşı duyduğu korkuyu destekleyen bir örnek daha. Mükemmelleşmeye çalıştığı meditasyon tekniklerine sığınarak bir süre bu saçma tartışmalardan uzaklaştı, ta ki Borsk tekrar Luke’a bakıp ona Jedi Konseyi’yle ilgili planlarını sorana dek. </p>
				<p class="normal">Luke bir süre cevap vermedi. “Henüz son kararımı vermedim,” dedi cevaben ki bu Jacen’ı şaşırtmıştı, çünkü dayısının Konsey’i yeniden kurma konusunda kesin kararlı olduğunu biliyordu.</p>
				<p class="normal">“İster Konsey’le ister bizzat yapın ama bu başıboş dolaşan Jedi’ları kontrol altına almanız gerek,” dedi Konsey üyesi Niuk Niuv kendisinden beklenmeyen bir canlılıkla.</p>
				<p class="normal">Triebakk kükreyerek itiraz etti ve Cal Omas söylediklerini çevirdi. “Kontrol mü?” dedi kuşkulu bir ifadeyle. “Size Jedi Şövalyeleri’nden bahsettiğimizi hatırlatmama gerek var mı?”</p>
				<p class="normal">“Tehlikeli bir grup,” dedi Konsey üyesi Pwoe, sesinin tonunun su sesini andırması cümlesine daha bir ağırlık katıyordu. </p>
				<p class="normal">“Tüm galakside huzursuzluğa neden oluyorlar,” diye hemen ekledi Fyor Rodan.</p>
				<p class="normal">Jacen dayısının Konsey’in en sessiz üyesi olan Corellialı Chelch’e bakmakta olduğu fark etti, Jedi’larla ilgili bir oylamada her iki yönde de oy kullanması muhtemel olan kişiye, şu ana kadar bu konuda ne düşündüğüyle ilgili hiçbir açık vermemişti. </p>
				<p class="normal">“Outer Rim’deki çatışmaları duydum, Angor sistemine kadar uzanıyor,” diye devam etti Fyor Rodan, ayağa kalkıp yumruğunu vurdu, “Jedi’lar kafasına göre geliyor, torpidolar uçuşuyor, her zamanki gibi yine masum sivillere karşı.”</p>
				<p class="normal">“Kaçakçılar demek istedin herhalde,” diye çıkıştı Cal Omas.</p>
				<p class="normal">“Pek çoğu İmparatorluk’un devrilmesinde yardımcı oldu!” diyerek savundu Fyor Rodan.</p>
				<p class="normal">“Bunun yaptıkları yasa dışı şeyleri affettirebileceğini mi düşünüyorsun?”</p>
				<p class="normal">“Jedi Şövalyeleri kanun değildir,” dedi Niuk Niuv.</p>
				<p class="normal">“Bu onlara da hatırlatılmalı,” dedi Fyor Rodan. “Başkan Feyl’lya belki de Jedi’lara karşı bir tezkere öne sürmeliyiz. Bu Konsey’in ürünü olan ve onlardan Konsey ya da yerel otoritelerin yetkisi haricindeki düzeni sağlama girişimlerine derhal son vermelerini isteyen bir tezkere.”</p>
				<p class="normal">Borsk Fey’lya dönüp Luke’un sert ifadeli yüzüne baktı, rengi kaçtı ve kıllı yüzünü ovuşturdu. “Vaktinden önce hareket etmek manasızdır,” dedi. </p>
				<p class="normal">Jacen, Bothan’ın dayısının haşmetli varlığı karşısında nasıl sindiğini fark etmekte gecikmedi. </p>
				<p class="normal">“Vaktinden önce mi?” dedi Fyor Rodan gülerek. “Bu vahşiler Yeni Cumhuriyet’in kanunlarının onlara sorularak yapılacağını zannediyorlar. Buna göz mü yumacağız?”</p>
				<p class="normal">“En maharetli oldukları alanlarda onların yardımını istemekten vaz mı geçeceğiz?” diye cevap verdi Cal Omas öfkeyle, bunu duyan Fyor Rodan homurdandı, Triebakk’tan ise onaylayan bir bağırış yükseldi, Pwoe’dan bir hırıltı, ve hatta diğerlerine kıyasla daha pasif olan Niuk Niuv’dan bile bir seri mırıltı. </p>
				<p class="normal">Böylece sesler yeniden yükseldi, öncekinden de daha çok gürültü çıkarıyorlardı ve Jacen hemen kendisini tüm bu kargaşadan soyutladı. Jedi’ların attığı her adım, Jacen’a göre, bunu yapmaya hakkı olmayan kişiler tarafından yargılanıyordu. </p>
				<p class="normal">O ve Luke kısa süre sonra Konsey salonunu terk etti, arkalarında bıraktıkları kişiler hep bir ağızdan konuşarak birbirlerini yemeye devam ettiler. Luke’un yüzünde memnun bir gülümseme gören Jacen şaşırmıştı. </p>
				<p class="normal">“Hem Fyor Rodan hem de Niuk Niuv tartışmanın son safhasında asıl niyetlerini açık ettiler,” dedi şaşkınlığı âşikar olan Jacen’a.</p>
				<p class="normal">“Kaçakçılar konusunda mı?”</p>
				<p class="normal">Luke başını salladı ve gülümsedi. </p>
				<p class="normal">“Sence kaçakçılarla bir ilgileri mi var?” diye sordu Jacen şüpheyle.</p>
				<p class="normal">“Görülmedik bir olay değil,” dedi Luke. “Babana sor,” diye de ekledi Jacen’ı tekrar harekete geçiren bir gülümsemeyle. Han Solo’nun eskiden ne olduğu genç adamın bilmediği bir şey değildi. </p>
				<p class="normal">“Sence ucu kendi menfaatlerine dokunduğu için mi Jedi’lara karşı çıkıyorlar?” diye sordu Jacen. “Acaba bazı Konsey üyeleri Jedi’lardan bıkmış olan kaçakçılarla iş birliği içerisinde mi?”</p>
				<p class="normal">Luke omuz silkti. “Bilmiyorum,” dedi. “Ama öyle görünüyor.”</p>
				<p class="normal">“Peki bu konuda ne yapacaksın?”</p>
				<p class="normal">Luke durdu. Jacen da durdu ve ikisi yüzlerini birbirine döndüler.</p>
				<p class="normal">“Şu anda galakside hepsi kendi kafasına göre hareket eden yüz Jedi Şövalyesi var,” dedi Luke. “Asıl sorun bu.”</p>
				<p class="normal">“Sence Outer Rim’deki Jedi’ların kaçakçıların peşine düşmesi doğru bir şey değil mi?”</p>
				<p class="normal">“Mesele bu değil,” dedi Luke. “Hem de hiç. Asıl mesele dağınık olan Jedi’ların birlikte hareket etmesinin mümkün olmayışı.”</p>
				<p class="normal">Jacen’ın gözü uzaklara daldı, sanki az önce Luke’la irtibatı kesilmişti.</p>
				<p class="normal">“Wurth Skidder aptallık edip Mara’nın mekiğini korumaya kalkıp Osarianlarla aramızı açtı, diğer Jedi’larsa intikam almak için Outer Rim’de kaçakçıların peşindeler ve hâlâ diğer sektörlerdeki sorunlarla ilgili hikâyeler kulağıma gelmeye devam ediyor,” dedi Luke. “Hepsini takip edebilmek mümkün değil ve kimi zaman kendimi hastalıkla değil de sadece onun belirtileriyle uğraşıyormuş gibi hissediyorum.”</p>
				<p class="normal">Seçtiği kelimeleri duyan Jacen cevap vermedi, aynı şekilde bu bağlamda karısının durumunu hatırlayan Luke da bir an için durdu.</p>
				<p class="normal">“Bu yüzden Jedi Konseyi’ne ihtiyacımız var,” dedi Luke bir süre sonra. “Tek bir amaç ve hareket tarzı için.”</p>
				<p class="normal">“Jedi Şövalyesi olmak bu mu demek?” diye sordu Jacen birden, Luke’un birkaç ay içerisinde defalarca duyduğu bir soruydu bu –bu soru Jacen’ın küçük kardeşi ve diğer çırağı Anakin’den değil de sadece Jacen’dan geliyordu.</p>
				<p class="normal">“Neden Konsey üyelerinin ne düşündüğüne önem veriyorsun?” diye sordu Jacen, hem meraktan hem de konuyu değiştirmek için. “Jedi Konseyi’ni kurmak için onlara ihtiyacın yok. Neden onlardan ve saçma sapan görüşlerinden medet umuyorsun?”</p>
				<p class="normal">“Onlara ihtiyacım yok,” dedi Luke. “Jedi’lar, Fyor Rodan, Niuk Niuv ve hatta Borsk Fey’lya’nın zannettiğinin aksine, Konsey’e bağlı değildirler. Fakat eğer bu konuda onaylarını alamazsam hem Akademi hem de Jedi Konseyi’yle ilgili planlarımı hayata geçirmem zorlaşır, en azından halkla ilişkiler açısından. Uzlaşmayı öğrenmen gerek, Jacen. İşte bu oyunun adına diplomasi deniyor.”</p>
				<p class="normal">Zaten sorun da bu diye geçirdi içinden Jacen ama düşündüklerini dile getirmedi. Jedi’ları ilgilendiren formaliteler, Akademi’den yeni Konsey’e kadar, manevi ve kişisel olan ve başkalarının idaresinde olmaması gereken bir şeye eklenen bürokratik katmanlar gibi görünüyordu. On altı yaşındaki Jacen’ın idealist gözlerinden her bir Jedi Şövalyesi, sadece Güç yeteneklerini kullanabilmek için ihtiyaç duydukları felsefeye sıkı sıkıya bağlanarak, kendi kendisinden sorumlu olmalıydı. Düzgün eğitim almış, kendisine karanlık taraftan nasıl uzak duracağı ve iktidarı elde etmek gibi çeldirici düşüncelere nasıl karşı koyacağı öğretilmiş bir Jedi Şövalyesi’nin kendisine nasıl davranacağını söyleyecek bürokratlara ihtiyacı yoktu ve onları bu idari kademeye bu şekilde dâhil etmek ona göre işin ruhani tarafını ortadan kaldırıyordu. </p>
				<p class="normal">“Rodan ve Niuk Niuv’un bize karşı olduğunu biliyoruz,” diye devam etti Luke, konuşurken yürümeye devam etti. “Pwoe’nun bulunduğu mevkiyi tehdit edecek herhangi bir şeye karşı fazlasıyla hassas olacağından şüphe ediyorum –Quarrenler Konsey’e katılabilmek için çok uzun süre beklediler. Triebakk her ne karar verirsem vereyim benim yanımdadır, çok uzun zaman önce bana ve Jedi’lara güvenmesi gerektiğini öğrenen Cal Omas da öyle. Böyle olunca Chelch Dravvad’ın oyu büyük önem taşıyor ve Rodan ve Niuk Niuv’un öne sürdüğü konulara makul cevaplar verebilirsem onu da kendi yanıma çekeceğimi zannediyorum.”</p>
				<p class="normal">“Ya Konsey üyesi Fey’lya?” diye sordu Jacen.</p>
				<p class="normal">Luke, sanki Bothan’ın konuyla bir alakası yokmuş gibi elini salladı. </p>
				<p class="normal">“Borsk onun menfaatine en uygun olan şeyi kabul eder,” dedi. “Eğer Chelch, Rodan ve grubunu desteklerse bu durumda dörde iki durumda kalırız ve Borsk da diğerlerini destekler. Ama eğer üçe üç olursa Bosk ya ben ve Leia’yı karşısına almamak için diğerlerini de sindirir ya da karşılığında bir şeyler umarak beni destekler.”</p>
				<p class="normal">“Annem asla Borsk’un yararına bir şey yapmaz,” dedi Jacen ve Luke da itiraz etmedi. “Borsk Fey’lya aksini düşünürse zaten ahmağın tekidir.”</p>
				<p class="normal">“Dostlukların her an değiştiği bir dünyada yaşıyor,” dedi Luke. “Borsk herhangi bir zamanda sadece kendi işine gelen şeyi yapar. Bu mantığa kendisini öyle kaptırmıştır ki diğer herkesin de böyle düşündüğünü zannediyor.”</p>
				<p class="normal">Şimdi aniden durma sırası Jacen’a gelmişti. “Onayını almaya çalıştığın kişiler bunlar mı?” diye sordu şüpheyle. “Kendi konseyinde taklit etmeye çalıştığın kişiler bunlar mı?”</p>
				<p class="normal">“Tabii ki hayır,” dedi Luke, bunu beklemiyordu.</p>
				<p class="normal">“Ama olacak olan bu,” dedi Jacen.</p>
				<p class="normal">Luke bir süre öylece ona baktı ve Jacen da bir an için bile gözlerini kaçırmadı. Son zamanlarda bu konu üzerinde gittikçe daha fazla tartışmaya başlamışlardı. Jacen’ın kafasındaki çeliş-kiler onu dayısının karşısında zayıf bırakıyordu. Jacen Akademi’de bir Jedi Şövalyesi olarak eğitilmişti ama yine de Akademi’nin iyi bir şey olmadığını düşünüyordu, çok resmi ve planlıydı ve Güç’te kudret sahibi olmanın daha kişisel bir deneyim olması gerektiğine inanıyordu. Aslında Luke da bu konuda onunla bir ölçüde hemfikirdi. Akademi’nin eski usullerin tekrar hayata geçirilmesinde bir basamak olacağını hissetmişti, Jedi Şövalyeleri’nin Üstat’larıyla bire bir eğitim aldığı zamanlarda olduğu gibi, Jaina’nın Mara ve Jacen ve Anakin’in de kendisinden eğitim alması gibi. Bu uygulama uzun süre mümkün olamamıştı, çünkü Üstat konumuna yakın olan tek Jedi Luke’tu. Ama artık diğerleri vardı ve eski usuller yeniden keşfediliyordu, Luke’un uzun zaman alacağının farkına vardığı bir süreç.</p>
				<p class="normal">Yine de Jacen dayısına daha ileri ve daha hızlı gitmesi için yalvarıyordu, Jedi’ların bire bir eğitim aldığı o eski modele ve hatta onun bile daha iyisine. Kendisinde Güç’ün yoğun olduğu gençleri bulup onlara Jedi usullerini öğretmek yerine Jacen bu yeteneğe sahip olanların Jedi olmaya giden yolu kendilerinin bulmasını istiyordu. Luke bu görüşü sadece bir sözcük oyunu olarak görse de Jacen daha derine inmeye istekliydi –Jedi Şövalyesi olmanın taşıdığı anlamın özüne ulaşmak istiyordu.</p>
				<p class="normal">“Henüz görüşlerimi sağlam bir zemine bile oturtamadım,” dedi Luke, Jacen bunun kibar bir cevap olduğunu anlamıştı ve bu konuda alabileceği en iyi cevabın da bu olduğunu farkındaydı. Dayısının neden korktuğunu biliyordu: Güç’ün kendisinde yoğun olduğu Jedi Şövalyesi adayları Jedi Üstatları’na giden yolu bulamadan ayakları karanlık tarafa kayabilirdi. Yine de Jacen içten gelen bu Güç’ü sezme yeteneğinin kişisel bir şey olduğu ve sonuç olarak da kişisel bir karara bağlı olması gerektiğini düşünüyordu.</p>
  <p class="normal">Senato binasından çıkarken tek kelime daha etmediler, Han, Anakin ve Chewbacca’nın <span class="ideitalik">Millenium Falcon’la </span>uğraştığı hangara doğru yollarına devam ettiler. </p>
				</body>
</html>