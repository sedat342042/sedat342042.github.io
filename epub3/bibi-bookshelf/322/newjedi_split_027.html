<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_25">YİRMİ ALTI<br class="chapter"/>
				  <br class="chapter"/>
			    Methiye </h1>
<p class="normal"> </p>
<p class="normal"><span class="ideitalik">Millenium Falcon</span> sessizce bir zamanlar Sernpidal olan, dengesini yitirip yörüngeden çıkmış kütleye doğru yaklaştı.</p>
				<p class="normal">Leia, köprüde Han’ın yanında duruyordu, hiç konuşmuyor ve kocasının bu anı hak ettiği şekilde yaşamasına izin veriyordu.</p>
				<p class="normal">Han’ın buna ihtiyacı da vardı. Günlerce bu acı gerçekle yüzleşmemek için kendisini sürekli meşgul etmiş ve ne kadar zaman geçerse acısının o kadar azalacağını umut ederek kaçabildiği kadar kaçmıştı. </p>
				<p class="normal">Ama işe yaramamıştı. Biraz bile. Chewbacca’yı son kez gördüğü yere, aşağıya bakan Han kendisini teselli edecek bir şey bulamadı. Artık arkadaşını tüm dikkatini vererek düşünebilirdi. Chewie’yle geçirdiği onca zamanı düşündü, yaptıkları işlerden ziyade onun yüz ifadelerini ve kükremelerini. Olayların bir önemi varmış gibi görünmüyordu. Sadece Chewie’nin sesinin yankıları, Han’a bakışları, sonu gelmez münakaşaları ve aralarındaki saygı ve sevgi. </p>
				<p class="normal">Han, Chewie’nin boş koltuğuna baktı ve zihninde arkadaşını hâlâ oradaymış gibi canlandırdı, öylesine derin düşüncelere dalıp Chewie’nin görüntüsünü gözünde öylesine net olarak canlandırmıştı ki bir ara neredeyse Wookiee’nin canlanıp da yanındaki yerini alacağını bile zannetmeye başladı, Han bu kaybı bir türlü kabullenemiyordu, kabullenemezdi de. </p>
				<p class="normal">Ama Chewie artık yoktu ve bir daha geri dönmeyecekti.</p>
				<p class="normal">Gözünün önündeki görüntüler devam etti: Chewie’nin top taretinden koşarak gelişi, Chewie’nin kaldırıcıların yine teklemesi üzerine iniş rampasından Anakin’i kovalayarak Coruscant’a inişi; Chewie’nin sadece birkaç yıl önce ve onlar pek de küçük değilken Han’ın üç çocuğunu da tutup, sırf yapabileceğini göstermek için, havaya kaldırışı. Han yardımcı pilot konsolunun altında duran onun sevdiği şapkayı gördü, Leia’nın ikizlerin doğmasından kısa süre sonra kendisine verdiği ve önünde “Tebrikler, ikiz oldu!” yazan şapka. Chewie o şapkayı her fırsatta çalıp kocaman kafasına takarak sonunda lastiğini gevşetmişti. </p>
				<p class="normal">Han eğilip şapkayı aldı ve ters çevirdi, içinde hâlâ Wookiee dostunun kahverengi saçlarını görebiliyordu. </p>
				<p class="normal">Tüm bu hatıralar ne yazık ki bunların bir daha yaşanmayacağının anlaşılmasıyla bir anda kesilip sona erdi. Sayfa kapanmıştı ve Chewie’nin bu şapkada bıraktığı saçların sonrası olmayacaktı.</p>
				<p class="normal">Bir baba ve kocanın tipik korumacılığıyla Han’ın aklına çocukları geldi. Son birkaç günde kaç kez onlara ağlamamaya çalışırken ya da boş boş uzaya bakarken yakalanmış ama bir kez bile onlara bu konuda neler düşündüklerini sormamıştı. Jaina ve Jacen için daha da zor olduğunu biliyordu ve bunu anlayabilmiş olmasına kendisi bile şaşırmıştı. Anakin, çok bencil bir yaş olan, on beş yaşındaydı ve Chewie’nin ölümünden kendisini sorumlu hissetmenin ağırlığı altında olsa bile çocuk bu kaybı tam idrak edemeyeceği kadar önce kendisini düşündüğü bir dönemdeydi. İkizler ise kâinata “ben” penceresinden bakma seviyesini aşmışlardı ve daha iyi bir empati sezgisi geliştirebilmişlerdi. Bu yüzden Han üç çocuğunu da karşısına alıp teker teker onlara genç yaşta sevdiklerini kaybeden kişilere söylenen klişeleri bir bir söylemişti. </p>
				<p class="normal">Bu sözler şu anda kendisine ne kadar boş geliyor olursa olsun!</p>
				<p class="normal">Üç çocuğuyla da ayrı ayrı konuştuktan sonra, bir an için, tekrar küçük olmayı ve anne babasının ya da bir büyüğünün kendisine teselli edici klişeleri söylemesini ve kelimelerin kendisinden daha bilge birisinden geldiğini düşünmenin rahatlığını hissetmek istedi.</p>
				<p class="normal">Aslında bir ölçüde böyle bir kaynağa da sahipti, yanında duran kadına, mükemmel eşine. Leia da Chewie’yi en az onun kadar severdi ve fiziksel olarak Chewie’ye kendi kadar yakın ve onunla kendisi kadar ortak anıya sahip olmasa da hissettiği üzüntünün ondan aşağı kalır yanı olmadığını biliyordu. Ama o bu acıyı içine gömmeyi başarmıştı, kendi duygularını arka plana atarak Han’a yardım edebilmek için çırpınıyordu.</p>
				<p class="normal">Han bunun farkındaydı.</p>
				<p class="normal">“Ne kadar yaklaşmak istiyorsun?” diye sordu Leia sonunda ve o anda kendisini toparlayıp ekrana bakan Han Sernpidal’a ne kadar yaklaşmış olduklarını fark etti. Buraya Chewie’nin naaşını almak için gelmemişlerdi – bu onların ya da herhangi birinin yapabileceği bir şey değildi artık.</p>
				<p class="normal">Han buraya bu anı yaşamak için gelmiş ve Leia da seve seve kendisine eşlik etmişti. </p>
				<p class="normal">“Chewie’nin ailesine ne diyeceğiz?” diye sordu Han.</p>
				<p class="normal">“Gerçeği,” dedi Leia. “Kahraman olarak öldüğünü.”</p>
				<p class="normal">“Ben hiç...” diye başladı söze Han ama yarım kaldı.</p>
				<p class="normal">Leia şefkatle ona baktı ve kendisi toparlaması için zaman tanıdı.</p>
				<p class="normal">“Bu küreyi etrafımıza ben ördüm,” diye açıklamaya çalıştı Han. “Hepimizin etrafına – sen, ben, Chewie, çocuklar, Luke, Mara hatta Lando. O aptal droidler bile. Hepimiz onun içindeydik. Güven içerisinde yaşayan bir aileydik.”</p>
				<p class="normal">“Dokunulmaz mı?” diye sordu kavrayışı yüksek Leia.</p>
				<p class="normal">Han başını salladı. “Hiçbir şey bize zarar veremezdi – canımızı yakamazdı,” dedi ama daha fazla devam edemedi ve başını iki yana sallayıp ağlamamak için gözlerini kırptı – işe yaramayınca da gözlerini sildi ve şekilsiz haldeki Sernpidal’a baktı. Leia’nın kendisini anladığını ve daha fazla konuşması gerekmediğini biliyordu. Pek bir anlam ifade etmese de Leia da karşı çıkmamıştı. Mantıken bu çok uzun zaman önce içlerinden birinin başına gelmiş olmalıydı. Chewie’nin, herhangi birinin ya da en yüksek ihtimalle Han’ın kendisinin. Uzun süreden beridir felaketin kıyısında yaşıyorlardı, onlarca yıldır sayısız muharebeye girmiş defalarca kelle avcıları ve suikastçıların elinden kurtulmuşlardı. Han ve Leia ilk kez buluştuğunda Death Star’da değiller miydi zaten? Demek ki biri ya da daha fazlasının şu ana kadar çoktan ölmesi gerekiyordu. </p>
				<p class="normal">Sürekli şekilde ölüme bu kadar yakın bir hayat sürmüş olmalarına rağmen şaşırtıcı şekilde Han kendilerini hep dokunulmaz görmüştü. Her lazerden kaçar, her meteoru atlatır, her yere tırmanır ya da...</p>
				<p class="normal">Ama artık değil. Artık bitti. Güvenlik küresi düşen ayla birlikte parçalanıp kayboldu.</p>
				<p class="normal">“Hatta Mara bile,” dedi Han ve Leia dönüp ona baktı ama Han hâlâ ileriye bakmaya devam ediyordu. “Hastalığı onu öldüremeyecekti,” diye devam etti. “Öldüremeyeceğini biliyordum. Diğerlerinin öldüğünü duyduğum zaman bile onun yaşayacağına inanmıştım, çünkü o da bu kürenin içerisindeydi. Mara sonunda kazanacaktı.”</p>
				<p class="normal">“Kazanacak zaten,” dedi Leia.</p>
				<p class="normal">Ama Han artık eskisi gibi emin değildi. Aniden Mara’nın da ölüm döşeğinde olduğunun korkusu sardı içini ve küresinin içindeki diğerlerinin de, özellikle çocukların, zannettiği kadar güvende olmadıklarını idrak etti. Yabancılara karşı mücadelelerinde Jaina, Jacen ve Anakin, Jedi Şövalyesi unvanına layık olduklarını ispat etmişlerdi, bundan kimsenin şüphesi yoktu. Han’ın kontrolünün dışına çıkmışlardı ve kontrol altında olsun ya da olmasınlar Han onların artık güvende olmadığını biliyordu.</p>
				<p class="normal">Küre yoktu artık.</p>
				<p class="normal">Yabancı tehdidi ortadan kaldırılmış görünüyordu. </p>
				<p class="normal">Fakat Han Solo için galaksi ilk kez bu kadar tehlikeli bir yer olarak gözükmeye başlamıştı. </p>
</body>
</html>