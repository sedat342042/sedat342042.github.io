<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_8">SEKİZ<br class="chapter"/>
				  <br class="chapter"/>
			    Tabakalar</h1>
<p class="normal">“Yine Anakin’le dövüştün,” dedi Luke, Jacen’a, onu, Reecee gezegenindeki üzeri açık bir avlu olan, <span class="ideitalik">Millenium Falcon’un</span> şimdiki limanını çevreleyen duvarın üzerinde otururken gördüğünde. Han ve Chewie buraya Coruscant’tan gelmişti ve yolcuları Jacen, Anakin, C-3PO ve Leia’ya Outer Rim’e gitmeden önce sadece bir kez daha durmak zorunda olduklarını söylemişlerdi. Leia, Coruscant’ta Bolphur’u atlatmayı başarmış ve Noghri’yi akrabalarının da bulunduğu bir inde bırakmıştı. Onun aşırı korumacılığını istemiyordu –özellikle de şu anda, bir türlü kendisini kurtaramadığı entrika ve bürokrasinin yükünü üzerinden atmayı başarabildiği sırada. Bolphur her ne kadar iyi niyetli olsa da –genel olarak Noghrilerin tüm iyi niyetine rağmen– yine de onu boğuyordu. Bir süre için de olsa Bolphur’dan uzaklaşmak onun için kişisel bir başarıydı ve kısa süre için de olsa tüm yetki ve sorumluluklarını arkasında bıraktığını gösteriyordu. </p>
				<p class="normal"><span class="ideitalik">Jade Sabre,</span> Mara ve Luke güvertesinde olduğu halde, <span class="ideitalik">Falcon’un</span> bulunduğu yerin hemen yakınına iniş yapmıştı ve hepsi R2-D2 ile birlikte Luke’un kendi X-kanadını kullanan Jaina’nın da onlara katılmasını bekliyorlardı. </p>
				<p class="normal">“Onu ışın kılıcıyla talim yaparken gördüm,” diye cevap verdi Jacen dürüstçe. “Ne kadar ilerlediğini görmek istedi, ben de öyle.”</p>
				<p class="normal">“Ben kılıç düellosundan bahsetmiyorum,” dedi Luke. “Zaten babanın da siz ikinizin gemisinin ana salonunda ışın kılıcıyla tepiştiğinizi duymaktan haz edeceğini hiç zannetmiyorum ama benim asıl kastettiğim şey laf dalaşınız.”</p>
				<p class="normal">Jacen bunu beklemiyordu ve dayısı ve akıl hocasına bakakaldı, Luke’un yüz ifadesinden konuyla ilgili duygularını çıkarabilmeyi umuyordu. </p>
				<p class="normal">Yüz ifadesinden hiçbir şey çözememişti.</p>
				<p class="normal">“Sadece görüş ayrılığı,” dedi Jacen, yüzünü çevirerek. “Hepsi bu.”</p>
				<p class="normal">“Jedi rolü meselesi hakkında,” dedi Luke.</p>
				<p class="normal">“Güç’ün rolü meselesi hakkında,” diyerek düzeltti Jacen, tekrar yüzünü ona dönerek. </p>
				<p class="normal">“Sence beni aydınlatabilir misin?” diye sordu Luke. Ses tonunda alaycılıktan eser yoktu ve şaka yapmadığı da ortadaydı. </p>
				<p class="normal">Fakat Jacen, dayısının bu ifadesinden ne kadar ürkse de durumu böyle görmüyordu. İç çekip başını salladı ve tekrar yüzünü çevirdi. </p>
				<p class="normal">Luke sıçrayıp hemen onun yanında duvarın üzerine oturdu. “Karşı karşıya olduğum seçenekleri biliyorsun,” dedi.</p>
				<p class="normal">“Çoktan kararını verdin zannediyordum,” diye cevap verdi Jacen.</p>
				<p class="normal">Luke başını sallayarak onayladı. “Hemen hemen,” dedi. “Ama eğer bana söyleyecek bir şeyin varsa, Jedi Konseyi’ni neden tekrar kurmamamla ilgili bir şeyler, şu an bana söyleyebilirsin.”</p>
				<p class="normal">Jacen uzunca bir süre dikkatle dayısına baktı ve onun gözlerindeki saygı dolu bakış karşısında şaşırdı. On altı yaşında bir gençti –ve çevresindeki yetişkinler tarafından dikkate alınmaya pek de alışık değildi. Büyük hayranlık duyduğu Luke bile bir öğretmen rolünü üstlenmişti –çoğunlukla da acı dersler öğreten bir öğretmen. </p>
				<p class="normal">“Sana nasıl söyleyeceğimi bilemiyorum,” diye açıklamaya çalıştı Jacen.</p>
				<p class="normal">“Sadece kalbinden geçenleri söyle,” dedi Luke.</p>
				<p class="normal">“Sadece...” Jacen durdu ve tekrar iç çekti. Yeniden Luke’a baktı ve adamın genç yüzündeki sükûnet ve gülümsemeyi gördü. Jacen, Luke dayısını her şeyden önce, başından geçen ve ileride kendisini bekleyen onca şeye rağmen, başlı başına bir huzur ve güven kaynağı olarak görüyordu. Bu adam bir Jedi Şövalyesi’nin olması gereken şeyin canlı bir örneğiydi ve Jacen her ne kadar bu gerçeği bilse de kendisiyle felsefi bir tartışmaya girmeye hazırlanıyordu. “Güç benim için son derece saf bir şey, kim olduğumun ve kim olduğumuzun katıksız göstergesi,” diye söze başladı. “Jedi’ların yerine bürokratik bir yapı getirmek bana bir kuşu görmeye devam edebilmek için onu kafese koymak ve hatta öldürmeye kalkışmak gibi geliyor.”</p>
				<p class="normal">Luke bir süre bu sözleri düşündü. “Haksız olduğunu zannetmiyorum,” dedi. “Bu korkuları ben de paylaşıyorum. Sanırım Güç konusunda ikimiz de aynı şeyi düşünüyoruz. Ama,” dedi, parmağını kaldırarak hararetle söze devam etmek için atılan Jacen’ı susturdu, “Jedi’lar çevresindeki kişilerin anlayış ve kontrolünün ötesinde güçlere sahipler. Bu güçler beraberinde sorumluluk da getirir.”</p>
				<p class="normal">“Borsk Fey’lya gibi kişiler mi?” diye sordu Jacen alaycı bir tonda. </p>
				<p class="normal">“Evet,” diye cevap verdi Luke. “Diğer pek çok canlının hayatını etkileyecek kararlar alacak kişiler.”</p>
				<p class="normal">“Borsk Fey’lya harcadığınız zamanı hak etmiyor,” dedi Jacen ama Luke’un tepkisi onu şaşırttı.</p>
				<p class="normal">“Sözlerin ve onları dile getiriş tarzından endişeliyim,” dedi Luke tüm ciddiyetiyle, yüzünde endişeli bir ifadeyle gözlerini yeğenine dikti.</p>
				<p class="normal">Jacen ne demek istediğini anlamamıştı. </p>
				<p class="normal">“Kibir,” dedi Luke, başını iki yana sallayarak.</p>
				<p class="normal">Jacen da kelimeyi yüksek sesle tekrar etti ve bunu söylerken sesinin tonu bir sorudan çok bir ifade gibi çıkmıştı, artık anlamaya başlıyordu. “Kibir mi?” Borsk Fey’lya’yı küçümseyerek kendisini Bothan’dan daha üstün bir konumda görmüştü. </p>
				<p class="normal">“Tehlikeli bir kusur,” diye ikaz etti Luke. “Bu hepimizde var ve bunun üzerimizdeki etkisinden kurtulmak için sürekli olarak mücadele ediyoruz.”</p>
				<p class="normal">“Tek korkum...” diye söze başladı Jacen.</p>
				<p class="normal">“Kontrol,” diye sözünü tamamladı Luke. “İdare. Kardeşine bakılırsa artık Akademi’yi bile eskisi gibi sevmiyormuşsun.”</p>
				<p class="normal">“Kardeşim çok boşboğaz,” dedi Jacen.</p>
				<p class="normal">Luke güldü, itiraz edecek değildi. </p>
				<p class="normal">“Akademi’yi sevmiyorum,” diyerek itiraf etti Jacen.</p>
				<p class="normal">“Bugün sahip olduğun şeylerin çoğunu oraya borçlusun,” dedi Luke.</p>
				<p class="normal">“Öyle mi?” dedi genç adam. “Güç bende yoğundu –bu benim kanımda– ve kanım senin Yoda’yla yaptığın bire bir eğitime ne kadar yakın eğitim yaparsam o kadar daha saf akacaktır.”</p>
				<p class="normal">Luke bu söze itiraz etmeden hayranlıkla Jacen’a baktı. Bir Jedi’ın böyle eleştirel düşünmesinin iyi bir şey olduğunu biliyordu. Disiplin gerekliydi ama sorgusuz itaat geliştirici değil kısıtlayıcı bir şeydi. Üstelik Jacen’ın bahsettiği bire bir eğitim Luke’u çok etkilemişti; kendisi de Akademi’nin bundan çok uzaklaştığını düşünüyordu, bu yüzden pek çok potansiyel Jedi Şövalyesi kendilerine hakkıyla yol gösterecek kişileri bulamadıklarından sahip oldukları nitelikleri kullanabilmeyi ve daha da önemlisi karanlık tarafa karşı nasıl direneceklerini gerektiği gibi öğrenemiyorlardı. Dolayısıyla tekrar usta-çırak usulüne geri dönmek zorundaydılar ve şu an Luke’la birlikte Üstat olabilecek Jedi’ların sayısı çok azdı.</p>
				<p class="normal">“Sana haksız olduğunu söylemeyeceğim,” dedi Luke, elini Jacen’ın omzuna koydu. “Ama seni temin ederim ki yaşın ilerledikçe olaylara daha farklı bakmaya başlayacaksın.”</p>
				<p class="normal">“Daha geniş bir açıdan mı?” diye sordu Jacen, ses tonunda hafif bir alaycılık vardı.</p>
				<p class="normal">“Borsk Fey’lya ile görüşmek sence benim hoşuma gidiyor mu?” diye sordu Luke, bir kahkaha patlatarak ortamın gerginliğini sona erdirdi. Jacen’ın omzuna vurarak dönüp uzaklaşmaya başladı ama <span class="ideitalik">Falcon’un</span> açık iniş rampasına yaklaştığında Jacen seslenerek onu durdurdu. </p>
				<p class="normal">“Luke dayı!” Luke döndüğü sırada Jacen tüm ciddiyetiyle ekledi. “Doğru olanı seç.”</p>
				<p class="normal">“Ah, lütfen dikkatli olun, Leydi Vader,” dedi C-3PO, kelimeleri olmasa da konuşma şekli Bolphur’u hatırlatıyordu ve konuşma şeklinin yanı sıra hitap etmek için kullandığı unvanlar da Noghrilerinkiyle aynıydı. </p>
				<p class="normal">Leia dönüp droide ters ters baktı ve o sırada arkasındaki Mara’nın güldüğünü duydu.</p>
				<p class="normal">“Bir daha bana böyle hitap edersen seni yanan bir yağ banyosuna gönderirim,” dedi C-3PO’ya usulca.</p>
				<p class="normal">“Fakat bana bu yolculukta sizin Noghri muhafızınız olacağımı söylemiştiniz,” diye itiraz etti C-3PO tüm ciddiyetiyle. </p>
				<p class="normal">“Sadece boş konuşup Bolphur’u planımdan haberdar etme diye öyle söyledim,” dedi Leia cevaben ve droid, yüzündeki metalik ifadede bir değişiklik olmasa da gerçekten de hayrete düşmüş görünüyordu. Leia gülmesine mani olamadı. Bazen –hayır, her zaman– C-3PO kelimeleri duyduğu gibi kabul ediyordu. </p>
				<p class="normal"><span class="ideitalik">Jade Sabre’ın</span> köprüsünün diğer ucunda duran Mara durumu anlamıştı. “Aşırı ihtimamdan mı bunalmıştın?” diye sordu.</p>
				<p class="normal">Leia döndü ve başını salladı. “Bilmiyorum,” dedi, başını iki yana sallayarak. “Belki de şu an geldiğim noktada artık kendimi sadece Leia olarak düşünmek istiyorum. Prenses Leia, Konsey üyesi Leia veya Devlet Başkanı Leia olarak değil,” diye cümlesini bitirdi ve dönüp C-3PO’ya baktı, “Leydi Vader yok. Sadece Leia.”</p>
				<p class="normal">Tekrar Mara’ya döndüğünde onun da başını sallayarak onayladığını gördü. </p>
				<p class="normal">“Sence bu bencillik mi?” diye sordu Leia, Mara’ya.</p>
				<p class="normal">Mara’nın yüzüne bir gülümseme yayıldı. “Bence insani,” diye cevap verdi. “Galaksiyi kurtarmaktan fırsat bulabildiğimizde kendimize zaman ayırmamız gerekiyor.”</p>
				<p class="normal">Hayatla ölüm arasındaki ince çizgi üzerinde gidip gelen bir kadın olan Mara’nın söylemiş olması bu sözleri daha da anlamlı kılıyordu. </p>
				<p class="normal">“Fakat aynı yaştayız,” dedi Leia. “Yine de çocuk istiyorsun. Tekrar doğurduğumu düşünemiyorum bile.”</p>
				<p class="normal">“Daha önce yaptın da ondan,” dedi Mara. “Fiziksel yaş ve yaşamın evreleri iki farklı şeydir bana kalırsa.”</p>
				<p class="normal">Leia bir süre susup bu sözlerdeki haklılık payını, kendi kâinatı algılama perspektifini, Core’daki sorumluluklarından nasıl bilerek, isteyerek ve muhafızını bile geride bırakarak kaçtığını ve onun eylemlerinin ve fedakârlıklarının galaksiye bahşettiği refahın nimetlerinden bir süreliğine kendisinin de istifade etmeye karar vermiş olmasını düşündü. Sonra kendi istekleriyle, çocuk macerasına atılmaya hevesli, her şeye rağmen hayat dolu olmayı başarabilen ve Jaina’ya hem arkadaş hem de rehber olan, Mara’nınkileri kıyasladı. </p>
				<p class="normal">Bu aydınlanma anında Leia kesinlikle kıskançlık hissetmi-yordu. Tek hissettiği üzüntüydü, çünkü Mara’nın bu korkunç hastalığın pençesinden kurtulabilmesi için hiçbir şey yapamı-yordu. </p>
				<p class="normal">“İstediğin olacak,” dedi Leia usulca. </p>
				<p class="normal">Mara merakla ona baktı. </p>
				<p class="normal">“Tek istediğin,” dedi Leia. “O hastalık ya da seni etkileyen her ne ise seni yavaşlatmasın.”</p>
				<p class="normal">Mara’nın gülümsemesinde memnuniyet ve cesaret vardı. “Biliyorum.”</p>
				<p class="normal">“Beni kolla,” dedi Han, Chewie’ye, katil, belalı ve sahtekârlarıyla ünlü, Riebold’un Köpük ve Hışırtısı’na girerlerken. Burası gürültülü ve farklı dünyalardan –insan, Bothan, Rodialı, Tevrig, Vuvrialı, Snivvialı– gelen ve itişip didişen ve dalaşan serserilerle tıklım tıkış bir yerdi. Köpük ve Hışırtı’da kansız şe-kilde birini öldürüp cesedi de ortadan kaldırmasanız kimse ne fark eder ne de ilgilenirdi; bunu yaparken ortalığı batırırsanız temizleme masrafları için elleri cebe atmak zorunda kalırdınız.</p>
				<p class="normal">Han konuşurken bir yandan da Wookiee dostuna baktı ve Chewie’nin gözündeki o eski ateşi görmek içini ferahlattı, o ve kıllı dostunun geçen yıllar içinde defalarca paylaştığı o şevk dolu ışık. O ve Chewie bu tür mekânlara yabancı değillerdi ama uzun süredir böyle yerlere takılmamışlardı ve giderek yaşlandıkları da açıktı. </p>
				<p class="normal">Sarhoş biri Gamorrlu sendeleyerek gelip ikiliye çarptı ve dengesini kaybeden Han yerinden bir milim bile kımıldamayan Chewie’ye bindirdi. Wookiee domuzu andıran bu yaratığa tepeden baktı ve kükredi, Gamorrlu yine sendeleyerek uzaklaştı, takılıp yere düştü ve ayağa kalkmaya bile çalışmadan emekle-yerek ürkütücü Wookiee’den tüm hızıyla uzaklaşmaya başladı. </p>
				<p class="normal">Han, Wookiee’nin yanında olmasından pek memnundu.</p>
				<p class="normal">Chewie ona bakıp hırlayarak itiraz etti.</p>
				<p class="normal">“Biliyorum, biliyorum,” dedi Han, çünkü burada olmaktan o da kıllı dostu kadar huzursuz oluyordu. “Fakat Lando’yla görüşmeden önce burada ne işleri çevirdiğini öğrenmemiz daha faydalı olur. Sadece madencilik olduğunu zannetmem –bağlantıları sayesindeki Core’da bulunan çok daha kârlı madenlerin de haklarını satın alabilirdi. Bence başka bir şeyin peşinde ve tüm ailemle karşısına çıkmadan önce neyin peşinde olduğunu öğrenmem gerek.”</p>
				<p class="normal">Han parmaklarını şıklatırken yüzüne de bir gülümseme yayıldı. “Bagy,” dedi karşılarındaki Sullustluyu işaret ederek. </p>
				<p class="normal">Chewie bu kişiyi tanımıştı, bu ünlü üçkâğıtçı Dugo Bagy’ydi ve bir kez daha keyifsizce homurdandı. </p>
				<p class="normal">İkili kalabalığın arasında ite kaka ilerlemeye başladı ve sonunda Dugo Bagy’nin yakınlarına gelmeyi başardıklarında Sullustlu onları gördü ve içkisini bırakıp kaçmaya başladı.</p>
				<p class="normal">Han işaret etti ve Chewie hemen yolunu kesmeye yönelirken Han da sağa doğru gitti. Gözünü Han’a dikmiş olan Dugo Bagy de sağa doğru gidiyorken birden durup sola doğru fırladı ve doğruca Chewie’nin kucağına düştü, kafası ancak Wookiee’nin karnı hizasına gelen Sullustlunun hızını alamayıp Wookiee’ye bindirmesi Chewie’yi yerinden bile oynatmamıştı.</p>
				<p class="normal">“Ah, Han Solo,” dedi Dugo Bagy, Han yanına geldiğinde. “Seni görmek ne güzel.”</p>
				<p class="normal">“Otur, Dugo,” diye cevap verdi Han ve yakındaki bir masadan bir sandalye çekti. </p>
				<p class="normal">“Sen iste ben otururum,” dedi Dugo Bagy sesindeki belirgin titremeyle ve en yakındaki sandalyeye yöneldi. Han ve Chewie de birer sandalye çekip iki yanına oturdular.</p>
				<p class="normal">“Neden bu kadar gerginsin,” diye sordu Han, üçü de yerine yerleştikten sonra. </p>
				<p class="normal">“Gergin mi?” diye tekrar etti Dugo Bagy hayretle. </p>
				<p class="normal">Han kendisine öyle bir yüz ifadesiyle baktı ki Sullustlunun söyleyeceği tüm yalanlar ağzından çıkmaya bile fırsat bulamadı ve gergin şekilde etrafına bakınıp bir garson aramaya başladı.</p>
				<p class="normal">“Hey,” dedi Han, yüzünü tekrar ona çevirerek.</p>
				<p class="normal">“Kusura bakma,” dedi Dugo Bagy nispeten daha sakin bir tonda. “Diğer pek çok kişi gibi ben de seni burada gördüğüme şaşırdım. Sadece seninle konuşmak bile beni şüpheli yapar.”</p>
				<p class="normal">“Abarttığın kadar değil,” diyerek kaçakçıyı rahatlatmaya çalıştı Han. “Bu adamların hiçbirisini rahatsız etmeye niyetim yok. Sadece birkaç kişinin yararına son birkaç yıldır eski yaşam tarzıma biraz ara vermek zorunda kaldım.” Son kısmını yüksek sesle söylemişti, çünkü oradaki kendisini tanıyan herkesin bu dediklerini duymasını istiyordu. </p>
				<p class="normal">“Üstelik buraya kimsenin başına iş açmaya da gelmiş değilim,” dedi ciddi bir ifadeyle. “Sadece eski bir dostum hakkında biraz bilgi istiyorum.”</p>
				<p class="normal">Dugo Bagy kulaklarını dikip öne doğru eğildi, tavrındaki bu ani değişlikten Han, Sullustlunun iş birliği karşılığında ondan ödül beklediğini anlayabiliyordu.</p>
				<p class="normal">“Sana borcum olur,” dedi Han, üzerinde çok az parası vardı. </p>
				<p class="normal">Dugo Bagy tekrar arkasına yaslandı ve çaresizce ellerini kaldırdı. </p>
				<p class="normal">“Ben bir iş adamıyım,” dedi ama Chewie ona doğru eğilip hırıldadı.</p>
				<p class="normal">“Borçlu olunması da iyidir,” dedi Dugo Bagy aceleyle.</p>
				<p class="normal">“Lando’yla görüşeceğim,” dedi Han. “Sadece burada neyle meşgul olduğunu öğrenmek istiyorum.”</p>
				<p class="normal">Sorunun böyle basit olduğunu gören Dugo Bagy rahatladı. “Asteroitlerden maden çıkarıyor,” diye cevap verdi.</p>
				<p class="normal">Han tekrar ona ters ters baktı.</p>
				<p class="normal">“Ama öyle,” dedi Dugo Bagy.</p>
				<p class="normal">“Ve...” diye diretti Han.</p>
				<p class="normal">“Başka ne olabilir ki?” diye sordu Dugo Bagy. “Çok kârlı bir iş.”</p>
				<p class="normal">“Ve...” dedi Han tekrar.</p>
				<p class="normal">Bir iç çekerek Dugo Bagy öne doğru eğilince Han ve Chewie de aynısını yaptılar.</p>
				<p class="normal">“Lando yeni teknikler arıyor,” dedi Dugo Bagy. “Nasıl yapacaklarını bilseler kullanabilecekleri çok şeyler var.”</p>
				<p class="normal">“Ne demek istiyorsun?”</p>
				<p class="normal">“Kerane’s Folly,” dedi Dugo Bagy.</p>
				<p class="normal">“Asteroit mi?”</p>
				<p class="normal">“Hoth sisteminde,” diyerek doğruladı Dugo Bagy. “Saf platinyum ama oraya ulaşmak için pek çok asteroitin arasından geçmek gerekiyor. Denerken bir sürü kişi öldü. Lando bir yol arıyor.”</p>
				<p class="normal">“Sanırım henüz bir yol bulabilmiş değil,” dedi Han.</p>
				<p class="normal">Dugo Bagy isteksizce gülümsedi.</p>
				<p class="normal">“Yani Lando o bölgeyi bir test sahası olarak kullanıyor, asteroitteki madenleri çıkarmak için daha yeni araçlar kullanacak ve daha sonra onları tüm galaksiye satacak,” diyerek fikir yürüttü Han, Lando’nun karakteri göz önüne alındığında bu tahmininde de haksız sayılmazdı.</p>
				<p class="normal">“Başka şeyler de var,” dedi Dugo Bagy göz kırparak, bir Sullustlunun yüzünde fazlasıyla sevimli duran bir hareketti.</p>
				<p class="normal">“Kuşak Yarışı mı?” diye sordu. “Oyun oynuyor, değil mi?”</p>
				<p class="normal">“Bazılarına göre oyun,” diyerek düzeltti Dugo Bagy. “Bazılarına göreyse...”</p>
				<p class="normal">“Eğitim,” diyerek tamamladı cümlesini Han. “Demek ki Lando kaçakçılarla birlikte çalışıyor ve oyun adı altında onları avcılardan kaçmaları için eğitiyor.”</p>
				<p class="normal">“Avcılar Luke tarafından eğitildi,” dedi Dugo Bagy, sesinin tonundan Han ilk karşılaşmalarında neden bu kadar gergin olduğunu çıkarabilmişti. Anlaşılan kaçakçılar Outer Rim’deki bir avcı Jedi’ın icraatlarından son derece huzursuz olmuşlardı –Han’ın eşi, dostları ve çocukları nedeniyle Jedi’lar ve Akademi’yle olan bağından herkes haberdardı.</p>
				<p class="normal">“Kim o?” diye sordu.</p>
				<p class="normal">“Kyp Durron,” diye cevap verdi Dugo Bagy. “Ve onun iyilik meraklısı dostları. Dozen-and-Two Avengers,” dedi gözlerini devirerek. “Yol açtıkları zararlar çok paraya mal oluyor.”</p>
				<p class="normal">Han başını salladı. Kyp’i iyi tanıyordu ve şimdi her şey yerli yerine oturmaya başlamıştı. Kyp hep biraz başına buyruk olmuştu ve daha da kötüsü Kyp’in anne babası Moruth Doole adındaki ünlü bir kaçakçının eylemleri sırasında hayatını kaybetmişti. </p>
				<p class="normal">“Neden Lando’yla görüşeceksin?” diye sordu Dugo Bagy.</p>
				<p class="normal">“Dost ziyareti,” dedi Han kısaca ve ayağa kalktı, Chewie de onu takip etti, Dugo Bagy de ayağa kalkmaya yeltendi ama Chewie koca pençesini omzuna koyup onu tekrar yerine oturttu.</p>
				<p class="normal">“Bu eğlenceli olacak,” dedi Han, Chewie’ye Riebold’un Köpük ve Hışırtısı’ndan çıkarlarken.</p>
  <p class="normal">Chewie Han’a şunu hatırlatan bir kükremeyle cevap verdi, “Hep öyle değil mi?”</p>
				</body>
</html>