<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_17">ON SEKİZ<br class="chapter"/>
			      <br class="chapter"/>
		        Fırtına Büyüyor </h1>
<p class="normal"> </p>
<p class="normal">“Üst yörüngede kal,” dedi Luke Mara’ya, X-kanadının kokpitine otururken, küçük avcı uçağı <span class="ideitalik">Jade Sabre’ın </span>arka hangarında duruyordu. “Sorun çıkarsa ışık hızına atlayacağım, sen de aynısını yap.”</p>
				<p class="normal">“Hemen arkandayım,” dedi Mara ona, sesinin tonunda hâlâ Belkadan’da yaşadıklarının etkisi sezilebiliyordu. </p>
				<p class="normal">“Hemen önümde ol,” dedi Luke. Aynı şeyi son bir saat içinde en az on kez duyan karısının yüzündeki gülümsemeyi gözünün önünde canlandırabiliyordu. İkisi Helska sistemine sessizce gelmişlerdi, dördüncü gezegene yaklaşırken güneşi görünme ve izlenme riskine karşı kalkan olarak kullanmışlardı. Burada neler olabileceğine dair bir fikirleri yoktu ve Mara’nın Belkadan’da öldürdüğü savaşçı galaksilerarası engeli aşarak dördüncü gezegene çarpan şeyle ilgili olabileceği gibi Belkadan’ı harap eden salgın da buradan kaynaklanıyor olabilirdi. Belki de hepsi tesadüftü, tespitin ardından Belkadan’ın başına gelenler. Belki de Yomin Carr mahvolan gezegendeki tüm ağaçları et-kileyen illet yüzünden benzer bir metamorfoz geçirmişti. </p>
				<p class="normal">Luke buna pek ihtimal vermiyordu. Burada bir şey seziyordu, köklü ve tehlikeli bir şey, sanki Güç’ün dokusundaki bir titreşim gibi. Mara’ya bulaşan garip ve tehlikeli hastalık gibi birilerinin de galaksiye geleceğinden korkuyordu ve bunu öğrenmenin tek bir yolu vardı. Belkadan’dan getirdikleri derimsi topların nerelerle bağlantı kurduğunu bulmak. Birisi ya da bir şey ne onun ne de Mara’nın anlamadığı bir lisanı kullanarak Yomin Carr’la iletişime geçmeye çalışmıştı ki bu lisanı R2-D2 bile tercüme edememişti.</p>
				<p class="normal">Luke C-3PO’nun bunu çözebileceğine inanıyordu, çünkü protokol droidi galaksideki en eski ve kullanılmayan dilleri bile tercüme edecek şekilde programlanmıştı. Belkadan’da topladıkları bilgilerin ışığında acaba bu lisan gerçekten de bu galaksiye mi aitti? Bunu düşünmek bile Luke’un tüylerini diken diken ediyordu. </p>
				<p class="normal">Değilse bile yine de Luke’un, C-3PO’un bunu çözebileceğine olan inancı tamdı. </p>
				<p class="normal">“Aç şunu, Artoo,” dedi arkasındaki astromech’e. R2-D2, <span class="ideitalik">Jade Sabre’a</span> bağlı olan X-kanada ilgili kodları girdi ve geminin kuyruk kanadı bir makas gibi açıldı. Az sonra X-kanat uzay boşluğuna çıkıp <span class="ideitalik">Jade Sabre’ın</span> arkasında uçmaya başlamıştı bile ve aralarında yeterli mesafe olur olmaz Luke motorlarını ateşleyip Mara’yı selamlayarak uçup gitti. Dördüncü gezegene daha çevik olan X-kanatla gitmesine karar vermişlerdi, Mara da uzun menzilli keşif ve gerekirse ateş desteği rolünü üstlenecekti. </p>
				<p class="normal">X-kanadın S-folyoları şu anda kapalıydı ve bu nedenle de şu anda iki kanatlı bir avcıya benziyordu. Luke hemen sistemlerini kontrol etti ve ardından da Mara’yı arayıp ona kaçış koordinatlarını bildirdi. </p>
				<p class="normal">Sonra da daha önce anlaştıkları gibi doğruca Helska’nın güneşine doğru gitmeye başladı. </p>
				<p class="normal">“O gezegeni taradın mı?” diye sordu R2-D2’ya. </p>
				<p class="normal">Droidin cevabı olumlu olduğu kadar endişeliye de benzi-yordu ve tüm korkularına rağmen Luke yine de sırıtmayı başardı. </p>
				<p class="normal">“Çok ısındığında haber ver,” dedi ve hızı biraz daha artırdı, yanan güneşin çekimi sayesinde hızı daha da artıyordu. </p>
				<p class="normal">Luke göğsündeki baskıyı hissetti ve süredurum kompansatörünü yüzde 99’a ayarladı. Güneş ekranında her geçen saniye biraz daha büyüyordu ama o ne yaptığının bilincindeydi ve R2-D2’nun rota tayini yeteneğine olan güveni de tamdı. </p>
				<p class="normal">Yaklaşmaya devam ederlerken gövde ısısı ve R2-D2’nun şikâyetleri de hızla artmaya başladı ve Luke sonunda sağa dönüp müthiş bir hızla belirlenen koordinatlara doğru gitmeye başladı, neredeyse dördüncü gezegene doğru dümdüz bir rotaydı ve tüm yol boyunca güneş onun tam arkasında olacaktı. Eğer o gezegende birileri varsa onun yaklaştığını hemen fark edemeyeceklerdi ve bu yaklaşma, güneşin çekim kuvvetinin de sağladığı hız sayesinde, çok hızlı olacaktı. </p>
				<p class="normal">Çok geçmeden Luke gezegeni gördü, ekranında bir noktadan yumruk büyüklüğüne kadar gelmişti. Kanatları açıp tekrar sağa döndü ve yörüngeye daldı ve gezegenin buzla kaplı yüzeyini gözüyle tarayabileceği bir mesafeye kadar alçaldı. </p>
				<p class="normal">Tüm çevresinde hissedebiliyordu: bir enerji kalkanı. Et-kisini saçlarının dibinde hissedebiliyordu, cazırtısını telsizinden duyabiliyor ve ekipmanların ekranlarında neden olduğu puslu çizgileri görebiliyordu. </p>
				<p class="normal">R2-D2 ona bir şey söyledi ama o ses de araya giren enerjiye karışıp gitti. </p>
				<p class="normal">Luke ekipmanların çoğunu kapattı, sadece göz ve içgüdüleriyle uçarak biraz daha alçaldı. Yörüngenin etrafında tam bir tur atmıştı ama sürati hızla düşüyordu ve bu ikinci turda çok daha fazla şey göreceğine inanmaktaydı. </p>
				<p class="normal">“Luke,” diyen Mara’nın parazitli sesi yükseldi. Konuşmaya devam etti ama ancak birkaç kelimesi anlaşılabildi. “Arka taraf... var... noktalar.” </p>
				<p class="normal">“Mesajı tekrar et,” diye talimat verdi R2-D2’ya. “Paraziti temizleyip ne söylediğini anlamaya çalış.”</p>
				<p class="normal">X-kanadı yüzeye daha da yaklaştırdı, araziyi yalayarak gidiyor ve gözlerini ve zihnini kullanarak aşağıda neler olup bittiğini çözmeye çalışıyordu. Bir terslik olduğundan emindi, bunu sezebiliyordu. Garip bir tehlike hissi kaplamıştı içini.</p>
				<p class="normal">Birden bire X-kanadın burnu sarsılıp aşağı doğru yöneldi, sanki bir anda suyun içerisine girmiş gibiydi. </p>
				<p class="normal">Arkasında duran R2-D2 çığlığı bastı ve Luke’un tüm cihazları, özellikle de rota destek kontrolleri, kapandı.</p>
				<p class="normal">Yetmezmiş gibi buzla kaplı çorak arazi de yükselerek onu karşılamaya hazırlanıyor gibiydi. </p>
				<p class="normal">Sernpidal’dan uzaklaştılar, yük gemisi, mekik ve Outer Rim’de bulunabilecek her türde geminin, yaşadıkları gezegen henüz yok olmuş, şaşkın ve korku içindeki sayısız mültecinin, tarif edilemez ve yıkıcı bir trajedi neticesinde dostlarını ve ailelerini kaybetmiş olan kadın ve erkeklerin oluşturduğu bir konvoyla birlikte.</p>
				<p class="normal">Arkalarında Sernpidal dönen bir ölüm küresi halindeydi, atmosferi yırtılmıştı ve gezegenin bir yüzünden büyük bir dumanın yükselmesine neden olan çarpışmanın etkisiyle yörüngesinden çıkmıştı.</p>
				<p class="normal">Sernpidal artık ölmüştü, acı ve yıkıma teslim olmuştu. Artık çağlar boyunca üzerinde bir yaşam olmadan yoluna devam edecekti. </p>
				<p class="normal">Han Solo uzun bir süre titreyen gezegene baktı, gözlerinin gördüğü şeyi kalbi hâlâ kabullenememişti. </p>
				<p class="normal">“Konvoyda yüz on bir gemi var,” dedi Anakin, gergin bir halde babasının arkasından gelerek. Ne yapması gerektiğini bilmiyordu, Han’a sarılmalı mı yoksa ondan kaçmalı mıydı?</p>
				<p class="normal">Han yüzünü oğluna döndü, yüzünde sanki söylenenleri duymamış gibi hiçbir ifade yoktu. </p>
				<p class="normal">“Yüz on...” diye aynı cümleyi tekrar etmeye başladı Anakin.</p>
				<p class="normal">“Onu terk ettin,” dedi Han usulca. Bu suçlamayı duyan Anakin yumruk yemiş gibi oldu.</p>
				<p class="normal">Anakin cevap olarak bir şeyler söylemeye çalıştı; böyle bir şeyi söylediği için babasına bağırmak istiyordu. O, <span class="ideitalik">Millenium Falcon’u</span> ve içinde bulunan çok sayıda kişiyi kurtarmıştı. “Gitmek zorundaydık,” diyebildi en sonunda, “Ay düşüyor—”</p>
				<p class="normal">“Onu terk ettin,” dedi Han tekrar ama daha yüksek sesle.</p>
				<p class="normal">Anakin bunun karşısında yutkunmaktan başka bir şey yapamadı. Sernpidal’da başka bir şansı olmadığını hatırlattı kendisine ve babasının da mantıken bunu anlaması gerekiyordu. Chewie’den çok uzaktılar ve ay da büyük bir hızla yaklaşıyordu. Chewie’ye yetişip onu gemiye almaları mümkün değildi. Anakin bunları söylemek, hemen geri koşup olayla ilgili raporları getirmek ve söylediği her şeyi ispatlamak istedi.</p>
				<p class="normal">Ama yapamadı. Tek laf edemedi, babasının şu güne kadar gördüğü en çaresiz ve boş yüz ifadesine bakmaktan öte bir şey yapamadı. Babası hep onun kahramanı olmuştu, büyük Han Solo. Babası her zaman onun gücü ve cevabıydı. </p>
				<p class="normal">Ve şu anda...</p>
				<p class="normal">Şu anda Han Solo acınası ve perişan bir şeye, boş bir kabuğa benziyordu. </p>
				<p class="normal">“Onu terk ettin,” dedi Han tekrar, sesinin tonu tekrar en baştaki sakin haline dönmüştü. Bu üçüncü seferde artık şaşkınlık değil de sadece suçlama vardı ki bu da Anakin’in daha da ağırına gitmişti. “Chewie orada hayatını feda ederken sen dönüp kaçtın.”</p>
				<p class="normal">“Ben...” diye söze girdi Anakin ama dudaklarını ısırarak sustu ve gözyaşlarına boğuldu. </p>
				<p class="normal">“Oysaki Chewie seni kurtarmak için her şeyi göze almıştı,” diye gürledi Han ve parmağıyla Anakin’in göğsünü dürttü. “Onu terk ettin!”</p>
				<p class="normal">Anakin döndü ve gitti. </p>
				<p class="normal">Han etrafına bakındı, ancak o zaman bir düzine gözün en başından beri onu ve oğlunu izlemekte olduğunu fark edebildi. Açıklama olarak kaşlarını çatmaktan başka bir şey yapmadan <span class="ideitalik">Falcon’un</span> köprüsüne koştu ve koltuğuna oturdu. </p>
				<p class="normal">Dönüp de yanındaki boş koltuğu gördüğünde, kendisini o kadar yalnız hissetmişti ki. </p>
				<p class="normal">“Artoo, nedir bu?” diye bağırdı Luke, X-kanadı dönerek düşüyordu ve droidin bir cevabı yoktu. Luke sensörleri açtı ama ne çekici bir ışın ne de muhtemel bir güç kaynağı tespit edebilmişti. </p>
				<p class="normal">Luke soğukkanlılığını toparlayarak kalan zamanını hesapladı. Mara’nın heyecanlı sesi telsizden duyuluyordu ama anlaşılır olmadığından Luke cihazı kapattı. Gezegenin pürüzsüz yüzeyinde bir tümsek fark etti ama incelemeye yetecek kadar zamanı yoktu. </p>
				<p class="normal">X-kanadın burnunu yukarı kaldırıp motorlara yüklendi ve çekim gücüne karşı koymaya başladı, amacı çekim gücünden kurtulmaktan ziyade gücün seviyesini tespit edebilmekti. Yine de hiç beklemediği halde ilerleme kaydedebildi. </p>
				<p class="normal">“Kalkanlara tam güç ver,” dedi R2-D2’ya, saf güçle kurtulmasının imkânsız olduğunu anlar anlamaz.</p>
				<p class="normal">Kalkanların açılmasıyla kapanması bir oldu – ama tam o anda çekim gücü X-kanadı bırakıp da kalkanlara odaklanmıştı ve bu yüzden araç fırladı. Ama kurtulamadı – çekim derhal geri geldi ve aracı yeniden yakaladı, motorların tüm gücünü kalkanlara aktarmanın bedelini ödemeye başladığını gören Luke derhal hızı azalttı ki bu taktiği gerektiğinde bir kez daha uygulayabilsin. </p>
				<p class="normal">Ama şimdi bir planı vardı. </p>
				<p class="normal">R2-D2’nun itirazlarına rağmen Luke X-kanadın burnunu aşağı çevirdi ve hızı artırdı. Gezegen onu yutmak için hızla yaklaşıyordu.</p>
				<p class="normal">“Kalkanları hazırla,” dedi Luke, droide.</p>
				<p class="normal">R2-D2 bipleyerek yine itiraz etti. </p>
				<p class="normal">“Sen dediğimi yap,” dedi Luke. Kaynağını aradı ama bir şey göremiyordu, cihazları da hiçbir şey tespit edememişti. Fakat çekim yönüne bakarak nerede olduğunu anlayabiliyordu. Aniden motorları kapatıp ters yöne çevirdi, bu ani değişimin kendisine gereken zamanı kazandıracağına inanıyordu ve üç proton torpido atıcısını da boşalttı. Dokuz füze son hız önünde yol almaya başladı. </p>
				<p class="normal">Birbiri ardına buza isabet ettiler, arkalarından da X-kanat geliyordu.</p>
				<p class="normal">“Kalkanları aç,” diye bağırdı Luke ve levyeye asılarak uçağın burnunu düzeltti ve tekrar gazı kökledi. </p>
				<p class="normal">X-kanat, torpidoların patlamalarıyla titredi, çekici ışın tekrar kalkanları kapatmıştı ama Luke ışının tekrar yön değiştireceğini düşünmüş ve haklı çıkmıştı, çünkü gemi kendisini bu tutuştan kurtarmış ve buzun neredeyse yirmi metre üzerinden son sürat kaçıp kurtulmayı başarmıştı. </p>
				<p class="normal">“Hasarı kontrol et,” dedi Luke. Çekim gücüne tekrar yakalanmamak için geniş bir daire çizerek torpidoların isabet ettiği yere baktı ve az önce gördüğü tümseğe yöneldi. </p>
				<p class="normal">İçgüdüsel olarak bunun sıradan bir tepe olmadığını bili-yordu ve önsezisiyle daha derinlere baktığında sanki boş bir duvara çarpmıştı, Güç’ün içinde boş bir alan.</p>
				<p class="normal">Luke, Mara’nın bulunduğu konumdan bir şeyler tespit edip kendisine bilgi verebileceği umuduyla telsizi açtı, fakat ardından bu yapının ötesindeki ufkun bir anda canlandığını gördü, bu şeyler gemiden başka bir şey olamazdı. </p>
				<p class="normal">Tümseğe yakından baktı ve ardından da yönünü değiştirdi, hızla uzaklaşmak için kaldırıcılarını da ateşledi. Döndü, döndü, G kuvveti yüzünü yan tarafa doğru bastırıyordu, 180 derece dönüp yükseldi ve hızı kökledi. İşte o zaman çekim gücünden kaçmaya çalışmanın ona neye mal olduğunu anladı. Sağ motoru öksürdü ve durdu ve uzay uçuşu için kanatlarını kapamaya kalktığında da onların sıkışmış olduklarını fark etti. </p>
				<p class="normal">Diğer gemilerse hızla yaklaşıyordu ve Luke’un torpidosu tükenmişti.</p>
				<p class="normal">Geri döneceğim, dedi Han kendi kendine. Chewie gezegenden ayrılmanın bir yolunu bulmuştur.</p>
				<p class="normal">Mantıken bu imkânsızdı. Han, Wookiee’nin ay düşerken orada durduğunu görmüştü ve Sernpidal’ın kendisinin de bundan hemen sonra yok olduğu ortadaydı. </p>
				<p class="normal">Ama Han’ın şu an mantığının sesini dinleyecek hali yoktu. Kendi kendine, Chewie bir şekilde kaçmıştır, dedi ve kendisini buna inandırdı. </p>
				<p class="normal">Konvoydaki diğer bir gemiye, bir yük gemisi, çağrı yaptı ve Dubrillion’un koordinatlarını verdi, sonra da <span class="ideitalik">Falcon’la</span> keskin bir dönüş yapıp Sernpidal’a, Chewie’ye doğru gitmeye başladı. </p>
				<p class="normal">“Yardıma...” diye bir yardım çağrısı geldi konvoydaki gemilerden birinden, Han daha manevrasını tamamlamaya fırsat bulamadan. “Derhal!” dedi geminin kaptanı. “Gövdeyi deliyorlar! Dev böcekler.”</p>
				<p class="normal">Han homurdanıp küfrü bastı ama bu çağrıyı duymazdan gelmedi, çağrının koordinatlarına bakarak <span class="ideitalik">Falcon’u</span> diğer geminin bulunduğu tarafa çevirdi, konvoyun oldukça dışında ve gerisinde bir mekikti bu. </p>
				<p class="normal">“Böceklermiş,” diye tekrarladı kendi kendine alaycı bir ifadeyle ama yüzündeki ifade şahit oldukları karşısında bir anda uçup gitti.</p>
				<p class="normal">Böcekler. Büyük turfhopper yaratıklar, mekiğin titanyum alaşımdan gövdesini yaprak gibi kemiriyorlardı. </p>
				<p class="normal">“Gemiye girdiler!” diye bir feryat yükseldi gemiden. </p>
				<p class="normal">Han, <span class="ideitalik">Falcon’u</span> hemen yanaştırıp kalkanlarını açtı ve ön la-zerleriyle ateş edip böceklerden birisini paramparça etti. Fakat zavallı mekik için daha fazla yapabileceği bir şey yoktu. Bir çift böceğin iyon motorlarına saldırdığını gördü ve diğerlerine derhal gemiyi tahliye etmeleri için çağrı yapmayı denedi. </p>
				<p class="normal">Tek duyduğu geminin gövdesinin içinden yükselen bağırış çağırış oldu.</p>
				<p class="normal">Ardından mekik infilak etti ve kıvılcımlar ve ışık saçarak kaybolup gitti. </p>
				<p class="normal">Han, <span class="ideitalik">Falcon’la</span> bölgeyi tarayarak bu şeylerden daha başka kalıp kalmadığını kontrol etti. Konvoya çağrı yaparak ağaç olarak adlandırdığı bir haberleşme kanalı açtı, böylece her gemi en az diğer iki gemiyle sürekli temas halinde kalacaktı. Onlara yanaşık düzende ve konvoydaki en yavaş geminin hızıyla uçmalarını söyledi. </p>
				<p class="normal">Artık bir karar vermek zorundaydı. Kalbi Chewbacca için Sernpidal’a gitmek istiyordu ama ne olduğu belirsiz bir düşman ortalıkta dolanırken bu çaresiz kişileri nasıl terk edebilirdi?</p>
				<p class="normal">Han’ın cihazları çok uzakta ve yavaş hareket eden başka bir gemi tespit etti. Tür, kimlik ya da sinyal tespit edilemeyecek kadar uzaktaydı. Ona çağrı yaparlarsa onun da konvoyu göreceğini düşünerek haberleşme kanalını açarak çağrı yaptı. </p>
				<p class="normal">Cevap yoktu. </p>
				<p class="normal">Han tekrar çağrı yaptı ve telsize tüm kanalları arattı. </p>
				<p class="normal">“Kyp... hasar... yardım,” geldi cevap olarak.</p>
				<p class="normal">Han sesinin tonundan bunun Kyp Durron olduğunu tahmin ederek cevap verdi ve tekrar tekrar aynı cevabı duydu. Kaydedilip otomatik olarak gönderildiğini anladı ve Kyp Durron’un çoktan ölmüş olabileceğinden endişe etti. </p>
				<p class="normal">Han konvoyun önündeki gemiye çağrı yaptı. “Şu gemiyi tespit edebildin mi?”</p>
				<p class="normal">“Evet,” diye geldi cevap. “Ayrıca yardım çağrısı da alıyoruz, muhtemelen otomatik.”</p>
				<p class="normal">“Evet, ben de duydum,” dedi Han. “Siz rotanızda devam edin. Hızlı gemiler böceklere karşı konvoyun her iki yanında devriye gezsin.”</p>
				<p class="normal">“Juliupper’ın başına gelen bu muydu?” diye bir cevap geldi, infilak eden mekikten bahsediyordu. </p>
				<p class="normal">“Böcekler,” dedi Han tekrar. “Şu uzaktaki geminin yanına gidiyorum – sanırım bir dostum. Konvoy yoluna devam etsin, çok geçmeden gelirim.”</p>
				<p class="normal">Telsizi kapattı ve az sonra dâhilî haberleşmeyi açtı. Uzunca bir süre öylece baktı ve sonra iç çekti. “Anakin,” diye seslendi. “Bir yardımcı pilota ihtiyacım olacak.”</p>
				<p class="normal">Bir süre sonra oğlu biraz çekinerek de olsa kontrol odasına girdi ve usulca yanındaki koltuğa yerleşti. </p>
				<p class="normal">“Bir yardım çağrısı aldık,” dedi Han, sesinin tonu soğuk ve sakindi, herhangi bir bağışlama ya da iletişim kurma çabası sezilmiyordu. “Herhalde Kyp. Yine başı belaya girmiş. Belki de böcekler yüzündendir.”</p>
				<p class="normal">Anakin şaşkın bir halde ona baktı. </p>
				<p class="normal">“Eğer burada olsaydın sen de görürdün,” dedi Han, söylediği sözler kadar sesinin tonu da oğluna bu çocukça davranışı yüzünden <span class="ideitalik">Falcon’un</span> bir saattir yardımcı pilot olmadan uçtuğunu anlatıyordu. </p>
				<p class="normal">Anakin babasına cevap vermek istedi, ona <span class="ideitalik">Falcon’u</span> kurtarmak için Senpidal’dan kaçtığını, zamanlarının kalmadığını ve Chewbacca’yı kurtarmak için ellerinden hiçbir şey gelmeyeceğini anlatmak istedi. Anakin gibi azimli birisi için bile acı gerçek karşısında bu sözler hiçbir anlam ifade etmiyordu, Chewie ölmüştü, hem de onu kurtarırken hayatını kaybetmişti.</p>
				<p class="normal">Bu acı gerçeğin ağırlığıyla çocuk boynunu büktü.</p>
				<p class="normal">Luke’un bu yaklaşan garip görünümlü avcı uçaklarının düşman olduğunu anlaması uzun sürmemişti. Öfkeyle tepesine çöküp üzerine küçük ve erimiş kayadan mermiler yağdırdılar.</p>
				<p class="normal">Luke’un kalkanı yoktu. </p>
				<p class="normal">Daldı ve döndü, burguya girdi ama daha yarısına gelmeden burgudan çıktı, tahmin edilebilir bir hareket tarzının sonunu getireceğini anlamıştı. </p>
				<p class="normal">Burgudan çıkmasıyla tahmini rotası üzerinden sayısız merminin geçmesi de ne kadar haklı olduğunu gösterdi. </p>
				<p class="normal">Luke uçağının burnunu düzeltti, R2-D2 arkasında çığlık atıyordu ve geminin dört topu da ateş etmekteydi. Hiçbir düşman gemisini vuramadı ama açtığı yaylım ateşi önünü kesecek çok sayıda mermiyi yok etti. Yine de Luke sağa ani bir dönüş yapmak zorunda kaldı ve hemen ardından bir tane daha. Aracının bu kadar baskıya dayanabileceğinden emin değildi ve R2-D2’nun feryatları da droidin gidişatının da hiç iyi olmadığını gösteriyordu. </p>
				<p class="normal">Üçüncü bir sert dönüş yaptı ve aniden o dönüşten çıkıp sola döndü ve karşısındaki iki düşman uçağına kilitlenip ateş açtı. Önce birini paramparça etti, ardından da ikincisinden büyük bir parça koparıp döne döne düşmesine neden oldu. </p>
				<p class="normal">Luke arkadan ve yandan gelen tehdidi sezebiliyordu ve tek kaçabileceği yer olan sağa gitti tekrar, X-kanadın motorlarına yüklendi yeniden. </p>
				<p class="normal">Kalan tek motor acı içinde inledi ve istenen hızı sağlayamadı. </p>
				<p class="normal">Luke kaçıyordu ama düşmanları peşindeydi ve ondan çok daha hızlıydılar.</p>
				<p class="normal">“Bu Kyp,” dedi Han tanıdık ve hasarlı XJ X-kanadı yakından gördüğünde. “Olamaz,” diye de ekledi, tüm cihazları alarm verdiğinde ve yanına baktığında da nedenini anladı. </p>
				<p class="normal">Bir böcek sürüsü X-kanat ve <span class="ideitalik">Falcon’a</span> doğru yaklaşıyordu. </p>
				<p class="normal">“Bize tuzak kurdular,” dedi Han. “Kyp’i yem olarak kullanıp bizi çektiler.”</p>
				<p class="normal">“Sence akıllılar mı?” diye sordu Anakin kuşkuyla.</p>
				<p class="normal">“Bence işe yaradı,” dedi Han. “Sıkı bir uçuşa hazır ol, evlat!”</p>
				<p class="normal">Anakin hemen kontrollerin başına eğilip işe koyuldu. </p>
				<p class="normal">“Üst tarete geç,” dedi Han, <span class="ideitalik">Millenium Falcon’un</span> üzerindeki dörtlü lazer toplarını kastediyordu. Eski gemi böyle iki tarete sahipti, biri altta ve diğeri üstte, ayrıca önünde de kokpitten kontrol edilebilen tek bir top bulunuyordu. </p>
				<p class="normal">Doğrulurken Anakin babasının şöyle mırıldandığını duydu, “Dayan, Kyp.”</p>
				<p class="normal">Anakin hemen koridora daldı ve köşeyi döndü. Topçu koltuğuna varabilmek için yoluna çıkanları ite kaka devam etti –acaba topları kullanmayı bilen başka birisi var mı diye sorup onu da alttaki tarete göndermeyi de aklından geçirmişti ama derhal vazgeçti. Babası diğer topu başka birinin kullanmasını isteseydi zaten bu isteği kendisi dile getirirdi. </p>
				<p class="normal">Merdivenden çıktı ve dönen koltuğa yerleşip kemerlerini bağladı, ardından da parmaklarını tetiklerin üzerine yerleştirdi. Anakin burayı severdi, dönen koltuğu ve topların gümlemesini reaksiyon ve yeteneklerinin sınanması olarak görürdü ve daha da ötesi hedefin hızına bağlı olarak onun Güç’le olan bağının ne kadar kuvvetli olduğunun. Şimdi bu topları gerçekten kullanma imkânını ele geçirmişti ve içinde bulundukları tehlikeye rağmen ne kadar heyecanlı olduğunu inkâr edemiyordu. </p>
				<p class="normal">Ama bu duygu uzun sürmedi, Sernpidal’da yaşananlar daha bu kadar tazeyken olamazdı da zaten.</p>
				<p class="normal">“Bu şeylerin bize yaklaşmasına sakın izin verme,” diyerek uyardı Han, sesinin tonu Anakin’in dikkatini toplamasına yardımcı oldu, terli avuçlarıyla levyeyi bir kat daha sıkı kavradı. Bir yandan yaklaşan tehdide diğer yandan ise hasarlı X-kanada baktı ve Han gibi o da Kyp’in hâlâ hayatta olmasını umut etti. </p>
				<p class="normal">“Sakın Kyp’i vurayım deme!” diye ekledi Han birdenbire ve Anakin irkildi, sanki bir önceki başarısızlığına doğrudan gönderme yapıyor gibiydi. Babasının mırıldandığını duydu ve kulak kesildi.</p>
				<p class="normal">“Ah, Chewie, ah,” dedi Han usulca. “Sen olmadan bu şeyi nasıl yedeğe alacağım şimdi?”</p>
				<p class="normal">Anakin dinlemeyi bıraktı, sanki ait olmadığı bir yere girmiş gibi hissediyordu kendisini ve dikkatini tekrar mevcut tehdide çevirmeyi denedi, gerçi Han’ın ölü arkadaşına yakarışı çocuğu derinden etkilemişti. Derin bir nefes aldı, yüzündeki bitkin ifade yerini kararlı bakışlara terk etti. Dönen koltuğunu çevirdi ve yaklaşan bir grup böceğe benzer canlı gördü ve nişan aldı. Ardından bekledi, bekledi, ateş etmeden durup soğukkanlılığını korudu.</p>
				<p class="normal">“Onları geçip giderken mi vuracaksın?” diye bağırdı babası ona.</p>
				<p class="normal">Anakin onun sözlerine kulak asmayıp metanetini korudu, bekledi ve bekledi. Neredeyse <span class="ideitalik">Falcon’a</span> varmışlardı – Anakin soğana benzer gözlerini ve o gözlerden yansıyan vahşiliği görebiliyordu. </p>
				<p class="normal">Birden dört namlulu lazer topu ateş kusmaya başladı, ateş eden her namlu geri tepiyordu. Ekranı böcek parçaları ve ışık hüzmeleri kapladı, bir yıkım dalgası gibiydi ve genç Jedi tareti derhal çevirip böcekleri parçalara ayırmaya devam etti, ellerini tetiklerden hiç çekmiyor ve namlular ateş yağdırmaya devam ediyordu.</p>
				<p class="normal">Fakat daha fazlası geliyordu hem de büyük bir hızla! Anakin dönüp tekrar ateş etti ve tekrar diğer yana dönüp bir başkasını vurdu, bir tane daha ve bir diğeri ateş hattından kaçtığında onu takip etti, biraz ileride onu yakaladı ve –whump!– paramparça etti.</p>
				<p class="normal">Yetmemişti.</p>
				<p class="normal">“Gövdedeler!” diye bağırdı Han.</p>
				<p class="normal">Anakin merdivenden hemen ana güverteye indi, kalabalığı iterek koşup hangara gitti ve çekme kablosunu hazırladı. Babasının sürekli olarak kendisine seslendiğini duyuyordu, kalkanların hızla zayıfladığı gibi bir şeyler söylüyordu ama soğukkanlılığını korudu ve <span class="ideitalik">Falcon</span> sürüklenen X-kanadın üzerine geldiğinde kancayı ateşleyip kanatlarından birini yakaladı. </p>
				<p class="normal">Sonra da koştu, babasının gövde delinmek üzere şeklindeki feryatlarını duyabiliyordu. Fakat Anakin köprüye gitmek yerine önce ana güç aktarım ünitesine koştu. Coruscant’ta yaptıkları berbat inişten sonra burada Chewbacca ile çalıştıklarından ne yapacağını biliyordu. </p>
				<p class="normal"><span class="ideitalik">Falcon’un</span> yaşam destek sistemleri dışında ne varsa kapattı. Pek çok yolcunun korku içinde bağırdığını duyunca onları kendi duygularından derhal uzaklaştırdı. Babasının dediğine göre böcekler geminin gövdesindeydi, bu yüzden ana güç kablosunu çıkardı ve elinde kıvılcımlar saçan o şeyle geminin üst kapağına tırmandı. Kapağı yavaşça yukarı doğru kaldırdı ve ardından nefesini tuttu.</p>
				<p class="normal">Ana kablo dış gövdeye değdi ve tüm yüzeye yaydığı elektrikle <span class="ideitalik">Falcon</span> bir anda ışıl ışıl oldu. </p>
				<p class="normal">“Ne yapıyorsun?” diye bağırdı Han aşağıdan. “Gücümüz kesildi.”</p>
				<p class="normal">“Sadece gövdeyi temizliyordum,” dedi Anakin ve tekrar güç ünitesine girdi. “Bak bakalım temizlenmiş mi?”</p>
				<p class="normal">Han ters ters ona baktı ve ardından köprüye döndüğünde tüm bulguların böceklerin gövdeden temizlenmiş olduğunu bildirdiğini gördü. Çoğu boşlukta öylece sürükleniyordu, kömür olmamışlardı ama en azından sersemlemişlerdi. </p>
				<p class="normal">Işıklar titredi ve güç tekrar geri geldi. </p>
				<p class="normal">“Güzel hareket, evlat,” diye mırıldandı Han.</p>
				<p class="normal">Biraz sonra lazer topları tekrar gürlemeye başladı ve sürüklenen tüm böcekleri yok etti. </p>
				<p class="normal">Han gülümseyerek Kyp’in X-kanadıyla aralarındaki bağlantının sağlam olup olmadığını kontrol etti ve ardından konvoya doğru ilerlemeye başladı. Orada bir yük gemisinde X-kanadı indirip Jedi’ın ne durumda olduğunu görebilirlerdi. </p>
				<p class="normal">Luke tümüyle içgüdülerine göre uçuyordu, reaksiyon ve öngörü bir arada, şaşırtma, dalma ve kaçınmadan oluşan bir gösteriyle düşman avcılarından kendilerini güçlükle uzak tutabiliyordu –hatta ikisini birbirine çarptırmayı bile başarmıştı– ve bu zaman zarfında R2-D2 bir an için bile susmamıştı. Çünkü Luke astromech için çok hızlıydı ve rota değişimleri hesaplanıp onaylanamayacak kadar ani ve sürekliydi. </p>
				<p class="normal">Luke uzun bir dönüşten kuyruğunda iki düşmanla çıktı. Yana yatıp döndü ve attıkları mermilerden sıyrıldı –ama bir tanesi sağ üst kanadının alt kısmına denk gelmişti. “Lütfen hızlan,” dedi gemisine ve hızı mümkün olabileceği kadar artırmayı denedi.</p>
				<p class="normal">Düşman avcıları peşinden bir an bile ayrılmıyordu. </p>
				<p class="normal">Luke motorları ters yöne ateşledi, yaralı iyon itici kükre-yerek itiraz etti. Bir çarpışma olacağını sezerek son anda yana daldı ve iki düşman avcı uçağı onu sıyırıp geçti. </p>
				<p class="normal">X-kanadın dört topu ateş açtı ve kayaya benzer düşman avcılarının parçaları tüm sektöre saçıldı. </p>
				<p class="normal">Ama durup buna sevinecek zamanı yoktu, çünkü çok daha fazlası hemen her açıdan gelmekteydi. Luke mümkün olan her manevrayı yaptı, topları şaşmaz bir kesinlikle ateş kustu. </p>
				<p class="normal">Ama böyle bir düşmana karşı bunun yeterli olmayacağını biliyordu.</p>
				<p class="normal">Solundaki bir patlama gözüne takıldı, ve bir tane daha ve ardından <span class="ideitalik">Jade Sabre</span> ortaya çıktı ve düşmanların arasına daldı.</p>
				<p class="normal">“Yetiştim!” diye bağırdı Mara.</p>
				<p class="normal">Luke o yöne dönerken <span class="ideitalik">Jade Sabre</span> onu geçip gitti, Luke arka hangarın kapısının açıldığını görebiliyordu. X-kanadını derhal diğer geminin içine soktu ve girdiği anda da kaldırıcıları ateşledi, ardından her şeyi kapattı ve X-kanat büyük bir gürültüyle hangarın zeminine düştü. </p>
				<p class="normal">“İçerideyim!” diye bağırdı Luke ve arkasına baktığında hangar kapısının kapandığını gördü. </p>
				<p class="normal"><span class="ideitalik">Jade Sabre’ın</span> sarsılmasından isabet aldığını anlıyordu ama bu gemi bunlara dayanacak şekilde üretilmişti. Hemen avcısından atladı ve koridorda koşmaya başladı, hızından dolayı hemen her köşede duvara çarpıyordu. O köprüye varana dek Mara çoktan durumu kontrol altına almıştı ve sistemin beşinci gezegeninin çekim kuvvetinden de hız alarak yoluna devam etti, düşman avcılarıyla kısa sürede arayı açmıştı.</p>
				<p class="normal">“Burada fena bir şeyler olmuş,” dedi Mara.</p>
				<p class="normal">“Belkadan ve o savaşçıyla alakalı bir şey,” dedi Luke. “Bundan eminim.”</p>
				<p class="normal">“Ve binlerce gemi senin peşine takılmıştı,” dedi Mara.</p>
				<p class="normal">Luke uzun bir süre dikkatle düşünerek durumu değerlendirdi. “Lando’nun gezegenine dönelim,” dedi sonunda. Fakat aynı şekilde düşünen Mara oraya doğru çoktan yola çıkmıştı bile. Eğer bu gezegende bu garip avcılardan o kadar çok varsa kim bilir ne kadarı daha sektörde dilediği gibi dolaşıyordu? Kaçı Belkadan’a gitmişti ve kaçı şu anda Sernpidal’daydı?</p>
				<p class="normal">Ya da Dubrillion’da.</p>
				<p class="normal">Kyp Durron birkaç saat sonra <span class="ideitalik">Millenium Falcon’un</span> köprüsüne girdi, uzatılan bir tüple X-kanadını hangarına almış olan bir yük gemisinden buraya geçiş yapmıştı. </p>
				<p class="normal">“Elfour gitti,” dedi usulca, anlaşılan bu kayba çok üzülmüştü. </p>
				<p class="normal">Anakin acısını anlıyordu, R2-D2 ya da C-3PO’nun başına da bir şey gelse o da aynı derecede üzülürdü, belki de Chewie’nin kaybına üzüldüğü kadar. Han ise omuz silkti ve somurttu, sanki onun şu an hissettiklerinin yanında bir droidin kaybının önemi varmış gibi. </p>
				<p class="normal">“O şeyler neydi?” diye sordu Han bir süre sonra.</p>
				<p class="normal">Kyp omuz silkti. “Belkadan’dan Helska sisteminin dördüncü gezegenine giden bir gemiyi takip ettik,” dedi. “Ve orada...” durdu ve birkaç kez yutkundu ve Han ve Anakin me-rakla ona baktılar.</p>
				<p class="normal">“Diğerlerinin hepsi mi?” diye sordu Han, işte şimdi yüzünde anlayışlı bir ifade belirmişti. </p>
				<p class="normal">Kyp üzgün bir ifadeyle başını salladı. </p>
				<p class="normal">“Bu böcekler mi yaptı?” diye sordu Han.</p>
				<p class="normal">“Onlar daha sonra geldiler,” dedi Kyp ve detaylı şekilde kayaya benzeyen avcıları ve kalkanlarını nasıl kaybettiklerini anlattı. “Böcekler ışık hızına atlarken ben ve diğer bir pilotun peşine takıldı.”</p>
				<p class="normal">“Hiperuzayda da mı gidebiliyorlar?” diye sordu Anakin hayretle. </p>
				<p class="normal">Kyp omuz silkti ama cevap ortadaydı zaten.</p>
				<p class="normal">Han cevap verecekti ama sustu ve dikkatle konsol ekranına baktı.</p>
				<p class="normal">“Ne?” dedi Anakin ve Kyp bir ağızdan, Anakin eğilip bakarken Kyp de daha iyi görebilmek için yanlarına geldi. Ekranda gittikçe artan sayıda sinyaller belirmeye başlamıştı. Bir böceğin neden olabileceğinden çok daha güçlü ve büyük sinyaller.</p>
				<p class="normal">“Şu avcı uçağı meselesini bana bir daha anlatsana,” dedi Han.</p>
				<p class="normal">Hemen konvoya haber verdiler ve onlardan dağılıp mümkün olan en yüksek hızda Lando’nun gezegenine gitmelerini istediler. Çoğu gemi ışık hızına atlayabileceğini bildirdi ama iyi durumda olmayan bazılarının bunu yapması mümkün değildi. Çekici ışınlarla çekilmeleri gerekecekti ki bu da konvoyu büyük ölçüde yavaşlatacaktı. Han birkaç küçük ve hızlı gemiden derhal Lando’nun yerine gidip ona savunmayı hazır hale getirmelerini söylemelerini istedi, ardından <span class="ideitalik">Falcon</span> kalan gemilerin arasından uçarak gemilerin birbirlerine bağlanmasını organize etti. Tüm çekici gemilerin kaptanları kabul edilebilir bir hız üzerinde anlaşmışlar ve rotalarını ışık hızına atlayacak şekilde belirlemişlerdi. </p>
				<p class="normal">Anakin sürekli cihazları kontrol ederek düşman avcı uçaklarının hız ve doğrultularını tespit ederek ne zaman çatışmaya gireceklerini hesaplıyordu. </p>
				<p class="normal">Genç Jedi, Lando’nun gezegenine düşmanlarından daha önce varacaklarını duyurduğunda hepsi biraz daha rahat nefes alabildi.</p>
  <p class="normal">Ama fazla değil.</p>
				</body>
</html>