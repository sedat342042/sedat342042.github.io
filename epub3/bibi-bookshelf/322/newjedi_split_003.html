<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_1">BİR<br class="chapter"/>
  <br class="chapter"/>
  Yıpranan Doku</h1>
				<p class="normal"> </p>
				<p class="normal">Burası huzur dolu, sessizliğin sadece ikiz iyon iticilerinin uğultularıyla bozulduğu uzay boşluğuyla çevrelenmiş bir yer. Leia Organa Solo böyle huzur dolu anları seviyor olsa da aynı zamanda onları duygusal tuzaklar olarak da görürdü, çünkü bu yolculuğun sonunda karşılaşmak zorunda kalacağı kargaşayı tahmin edebilecek kadar uzun süredir bu işlerin içerisindeydi.</p>
				<p class="normal">Son zamanlarda her yolculuğun sonunda olduğu gibi.</p>
				<p class="normal">Leia, kardeşi Luke’un karısı Mara Jade için yaptırmış olduğu yeni mekiği, <span class="ideitalik">Jade Sabre’ın</span> köprüsüne girmeden önce bir an olsun durdu. Onun ilerisinde, varlığından habersiz oldukları belli olan, Mara ve Jaina kontrollerin başındaki koltuklarına yan yana yayılmış gülüyor ve konuşuyorlardı. Leia, on altı yaşında olduğu halde tecrübeli bir pilotun olgunluğu ve sakinliğine sahip olan kızı Jaina’ya baktı. Jaina, uzun koyu renk saçları ve pürüzsüz ve açık renk cildiyle tezat teşkil eden kahverengi gözleriyle, Leia’ya çok benziyordu. Leia da bu kıza baktığında kendisini görürdü –kıza değil, Leia aklındaki düşünceleri düzeltti, bu genç kadına. Kahverengi gözlerinde aynı kıvılcımı görebiliyordu, afacan, maceraperest ve azimli. </p>
				<p class="normal">Bu düşünce Leia’yı geçmişe götürdü ve ardından Jaina’ya baktığında kendisinin yansımasını değil de onun bir zamanlar olduğu genç kızı gördüğünün farkına vardı. Kendi hayatını düşünürken birden içini bir hüzün kapladı: bir diplomat, bir bürokrat, bir arabulucu, sürekli ortalığı yatıştırmaya çalışan ve Yeni Cumhuriyet’in refahı ve huzuru için çırpınan birisi. Lazer tabancalarının gürlemeleri ve ışın kılıçlarının vınlamalarının sıradan sesler olduğu o günleri özlüyor muydu? O çılgın zamanların yerini iyon iticilerinin uğultuları ve gururu incinmiş diplomatların sızlanmalarının almış olması onu üzüyor muydu?</p>
				<p class="normal">Belki, Leia itiraf etmek zorunda kalıyordu, fakat Jaina’ya bakıp da o ışıl ışıl gözlerini gördüğünde onun adına duyduğu memnuniyetin yerini tutabilecek başka bir şey yoktu.</p>
				<p class="normal">Mara ve Jaina, Leia’nın duyamadığı bir fıkranın ardından kahkahayı patlatırlarken farklı bir duygu daha -kıskançlık mı?- onu hazırlıksız yakaladı. Fakat hemen bu anlamsız düşünceyi kafasından sildi, çünkü kardeşinin eşi -Jaina’nın isteği üzerine- ona Jedi usullerini öğretme sorumluluğunu üzerine almıştı. Mara, Jaina’nın annesinin yerini tutacak değildi ve onun için daha ziyade bir abla sayılırdı, üstelik Leia, Mara’nın yeşil gözlerindeki sönmek bilmeyen alevleri hatırladığında bu kadının Jaina’ya kendisinin öğretemeyeceği şeyleri öğretebileceğini de kabul etmişti ve bu derslerin ve dostluğun kızı için ne denli önemli olduğu da zaman içinde ortaya çıkmıştı. Dolayısıyla kıskançlığını bir kenara itmiş ve geride sadece Jaina’nın böyle bir dostu olmasından duyduğu memnuniyeti bırakmıştı. </p>
				<p class="normal">Köprüye girmek için hareketlendi ama tekrar durdu, arkasındaki hareketi sezmişti. Bakmadan bile bunun Noghri muhafızı Bolphur olduğunu biliyordu, yana çekilirken sadece gözünün ucuyla ona baktı, öyle rahat ve zarif şekilde hareket ediyordu ki kendisine hafif bir rüzgârda ağır ağır sallanan dantel bir perdeyi hatırlatmıştı. Bolphur’un gölgesi olmasını sırf bu nedenden kabul etmişti, çünkü onun gibi dikkat çekmeyecek başka bir muhafız bulamazdı. Leia genç Noghri’ye hayrandı, bu kadar ölümcül yeteneklere sahip birinin bu denli sessiz ve zarif olabilmesine.</p>
				<p class="normal">Elini kaldırarak Bolphur’a orada durmasını işaret etti ve genelde duygudan yoksun olan yüzünde ani bir hayal kırıklığı ifadesi belirse de Leia onun itaat edeceğini biliyordu. Bolphur, ve diğer tüm Noghriler, Leia’nın kendilerinden istediği her şeyi yaparlardı. Onun için uçurumdan atlayıp iyon motorunun egzoz alevine bile dalarlardı ve Leia’nın bir emir verdiğinde Bolphur’un yüzünde hayal kırıklığı gördüğü anlar sadece onu kendisini gerektiği gibi koruyamayacak bir konumda durmak zorunda bıraktığı anlardı. </p>
				<p class="normal">Bolphur emrine itaat ederken Leia da onun kendi kardeşinin eşinin mekiğinde bile neden güvenliğinden endişe ettiğini hiçbir zaman anlayamayacağını fark etti. </p>
				<p class="normal">Bolphur’a başıyla işaret ederek tekrar köprüye döndü ve açık kapıdan geçti. “Ne kadar daha sürecek?” diye sordu ve onun bu ani gelişiyle Jaina ve Mara’nın hayretle yerlerinden fırlayışlarını keyifle izledi.</p>
				<p class="normal">Sorusuna cevaben Jaina ön ekrandaki görüntüyü büyüttü ve ne olduğu belirsiz ışık noktalarının yerini biri büyük bölümü mavi-beyaz, diğeri ise kızıl renk olan iki gezegen aldı. Birbirlerine o kadar yakınlardı ki büyük olan mavi-beyaz gezegenin diğerini yerçekimine mahkûm ederek nasıl kendi ayı haline getirmediğini merak etti. İkisinin ortasında, her ikisinden de yaklaşık yarım milyon kilometre uzakta, beklemekte olan bir Mon Calamari kruvazörünün, <span class="ideitalik">Mediator</span>, Yeni Cumhuriyet filosunun en yeni gemilerinden birisi, güverte ışıkları mavi-beyaz gezegenin gölgeleri arasında parlıyordu. </p>
				<p class="normal">“En yakın konumdalar,” dedi Mara, gezegenleri kastederek.</p>
				<p class="normal">“Beni bağışlayın,” diye melodik bir ses geldi kapıdan ve protokol droidi C-3PO içeri girdi. “Fakat bunun doğru olduğunu zannetmiyorum.”</p>
				<p class="normal">“Yeterince yakın,” dedi Mara. Jaina’ya döndü. “Hem Rhommamool hem de Osarian yüzey ağırlıklı, teknolojik olarak...”</p>
				<p class="normal">“Rhommamool özellikle öyledir!” diye ekledi C-3PO ve üç kadının kaşlarının çatılmasına neden oldu. Durumdan habersiz şekilde devam etti. “Osarian filosu bile en azından sıra dışı kabul edilmelidir. Tabii ki bir landspeeder’ı bile bir yıldız destroyeri kadar önemli hale getiren Pantang Scale of Aero-techno Advancement kullanıyorlarsa...”</p>
				<p class="normal">“Teşekkürler, Threepio,” dedi Leia, sesinin tonundan ihtiyacı olandan fazlasını duyduğu anlaşılıyordu. </p>
				<p class="normal">“Her ikisi de birbirlerini bu yakın mesafeden vurabilecek füzelere sahipler zaten,” diye devam etti Mara.</p>
				<p class="normal">“Oh, evet!” dedi droid heyecanla. “Mevcut eliptik yörüngeleri de dikkate alınırsa...”</p>
				<p class="normal">“Teşekkürler, Threepio,” dedi Leia.</p>
				<p class="normal">“...bir süre daha birbirlerinin menzili içinde kalacaklar,” diye devam etti C-3PO, hiç ara vermeden. “Aylar sürer en azından. Aslında iki standart hafta boyunca birbirlerine daha da yakınlaşacaklar, önümüzdeki on yıl boyunca birbirlerine en yakın olacakları zaman.”</p>
				<p class="normal">“Teşekkürler, Threepio,” dedi Mara ve Leia bir ağızdan. </p>
				<p class="normal">“Ve on yıl önceki konumlarından daha da yakın olacaklar,” diye sürdürdü konuşmasını droid, tüm kadınlar kendi aralarında konuşmaya dönerken.</p>
				<p class="normal">Mara, Jaina’nın en başta anlatmak istediği şeyi hatırlamaya çalışırken başını iki yana salladı. “Bu yüzden annen şimdi gelmeyi tercih etti.”</p>
				<p class="normal">“Çatışma çıkmasını mı bekliyorsun?” diye sordu Jaina ve ne Leia ne de Mara gözlerindeki kıvılcımı görmezden gelemedi. </p>
				<p class="normal">“<span class="ideitalik">Mediator</span> onları yolda tutmaya yeter,” dedi Leia iyimser bir yaklaşımla. Muharebe kruvazörü gerçekten de ürkütücü bir savaş gemisiydi, Mon Calamari yıldız kruvazörünün daha güçlü zırh ve silahlarla donatılmış modern bir modeli. </p>
				<p class="normal">Mara tekrar ekrana baktı ve başını iki yana salladı, ikna olmamıştı. “Bu felaketi önleyebilmek için sadece gövde gösterisinden daha fazlası gerekecek,” diye cevap verdi. </p>
				<p class="normal">“Gerçekten de raporlara bakılırsa gerilim sürekli tırmanıyor,” diye araya girdi C-3PO. “Maden hakları üzerine basit bir madencilik tartışması olarak başladı ama günümüzde neredeyse kutsal bir savaş haline geldi.”</p>
				<p class="normal">“Rhommamool’un liderinin işi,” dedi Mara. “Nom Anor. Takipçilerinin en ilkel içgüdülerine hitap ederek Osarian’la aralarındaki sürtüşmeyi bir tiranlık ve baskı meselesi haline getirdi. Onu hafife almayın.”</p>
				<p class="normal">“Uğraşmak zorunda kaldığım Nom Anor gibi tiranların listesini yapmaya kalksam herhalde sonu gelmez,” dedi Leia umursamaz bir omuz silkmeyle.</p>
				<p class="normal">“Söz konusu liste bende mevcut,” dedi C-3PO. “Tonkoss Rathba...”</p>
				<p class="normal">“Teşekkürler, Threepio,” dedi Leia, gereğinden daha kibar şekilde. </p>
				<p class="normal">“Neden, tabii ki, Prenses Leia,” diye cevap verdi droid. “Hizmetinizde olmaktan çok memnunum. Nerede kalmıştım? Ah, evet. Tonkoss Rathba...”</p>
				<p class="normal">“Sırası değil, Threepio,” dedi Leia ve sonra Mara’ya dönüp ekledi, “Onun gibileri çok gördüm.”</p>
				<p class="normal">“Onun gibisini değil,” diye cevap verdi Mara nispeten cılız bir ses tonuyla, sesindeki zayıflık Leia ve Jaina’ya, tüm cesareti ve bitmezmiş gibi görünen enerjisine rağmen, Mara’nın ağır şekilde hasta olduğunu hatırlatmıştı. Yeni Cumhuriyet’in en iyi doktorlarının bile tamamıyla çaresiz kaldığı ve düzinelerce kişinin ölümüne neden olan garip ve nadir görülen bir hastalığa yakalanmıştı. Bu moleküler bozukluğa maruz kalanlar içerisinde sadece Mara ve bir diğeri hayatta kalmayı başarabilmişti ve diğer kişi şu anda Coruscant’ta müşahede altındaydı ve hızla ölüme yaklaşıyordu. </p>
				<p class="normal">“Daluba,” diye devam etti C-3PO. “Tabii ki Ickyna...”</p>
				<p class="normal">Leia droide doğru dönmeye başladı, kibarca ama kesin şe-kilde çenesini kapatabilmeyi umuyordu ama Jaia’nın çığlığı onu yarı yolda durdurdu ve hemen dönüp ekrana baktı.</p>
				<p class="normal">“Gemiler geliyor!” diye bağırdı Jaina, şaşkınlığı sesinden belliydi. Sensör ekranında birden bire görüntüler ortaya çıkmıştı. </p>
				<p class="normal">“Dört tane,” diyerek Mara da onayladı. O daha cümlesini tamamlamadan ikaz sesi duyulmaya başladı. “Osarian’dan geli-yorlar.” Şaşkın halde Leia’ya döndü. “Kim olduğumuzu biliyorlar, değil mi?”</p>
				<p class="normal">Leia başını salladı. “Ve neden geldiğimizi de biliyorlar.”</p>
				<p class="normal">“O zaman bize dokunmamaları gerektiğini de bilirler,” dedi Jaina. Leia başını salladı ama bu sefer daha iyi kavramıştı. Bu sisteme Osarianlarla değil de –en azından ilk olarak– başrakipleri Nom Anor’la, Rhommamool’da ortalığı karıştıran kült karakterle, görüşmeye gelmişlerdi. “Onlara geri dönmelerini söyle,” dedi Mara’ya. </p>
				<p class="normal">“Kibarca mı?” diye sordu Mara, gülümseyerek ve gözlerindeki tehlikeli parıltıyla.</p>
				<p class="normal">“Yeni Cumhuriyet mekiği,” tehditkâr tonda bir ses yükseldi telsizden. “Ben Kaptan Grappa, Osarian Birinci Kuvvet’ten.”</p>
				<p class="normal">Mara bir düğmeye basarak kaptanın görüntüsünü ekrana getirdi ve dikenli kafa kemeri ve tapiri andıran hortumu olan yeşil derili ekranda belirirken Leia iç çekti. </p>
				<p class="normal">“Harika,” dedi dalga geçer bir ifadeyle.</p>
				<p class="normal">“Osarianlar, Rodialıları mı kiralamışlar?” diye sordu Jaina.</p>
				<p class="normal">“Ortalığı yatıştırmak için paralı askerlerden daha iyisi olamaz,” dedi Leia ruhsuz bir tonda. </p>
				<p class="normal">“Eyvahlar olsun,” dedi C-3PO ve endişeli şekilde yana çekildi. </p>
				<p class="normal">“Bizimle geleceksiniz,” diye ısrar etti Grappa, çok bölmeli gözleri heyecanla parlıyordu. “Osa-Prime’a.”</p>
				<p class="normal">“Osarianlılar seninle daha önce konuşmak istiyor anlaşılan,” dedi Mara. “Nom Anor’la görüşmemim onu daha da önemli bir konuma getirmesinden korkuyorlar, hem Rhommamoollular arasında hem de tüm sektörde,” dedi Leia, yersiz bir korku da değildi ve buraya gelme kararını almadan önce de bu konu üzerinde büyük tartışmalar yaşanmıştı.</p>
				<p class="normal">“Sebebi her ne ise hızla yaklaşıyorlar,” diye cevap verdi Mara. O ve Jaina vereceği talimatı duymak için gözlerini Leia’ya dikmişti, <span class="ideitalik">Jade Sabre</span>, Mara’nın gemisi olsa da bu görev Leia’nın sorumluluğundaydı. </p>
				<p class="normal">“Prenses Leia?” diye sordu panik halindeki C-3PO. </p>
				<p class="normal">Mara’nın arkasındaki koltukta oturmuş olan Leia gözlerini, Jaina’nın normal uzay görüntüsüne getirmiş olduğu, ekrana dikmişti. Yaklaşmakta olan dört avcı net olarak görülebiliyordu.</p>
				<p class="normal">“Atlat onları,” dedi kararlı şekilde, iki pilotun da bir kez daha duyması gerekmeyecek bir emirdi bu. Aslında Mara da güçlü ikiz motorlara ve sanat şaheseri manevra sistemine sahip bu mekiği deneyebilmek için fırsat kolluyordu. </p>
				<p class="normal">Yeşil gözleri parlayan ve yüzüne bir gülümseme yayılan Mara kontrollere uzandı ama sonra ellerini geri çekip kucağına koydu. “Onu duydun, Jaina,” dedi.</p>
				<p class="normal">Jaina’nın ağzı bir karış açık kalmıştı; Leia’nın da öyle.</p>
				<p class="normal">“Ciddi misin?” diye sordu Jaina. </p>
				<p class="normal">Mara’nın cevabı sıkılmışı andıran bir yüz ifadesi ve hafif bir esneme olmuştu, sanki tüm bu yaşananlar son derece sıradan şeylerdi ve Jaina da kolayca bunların üstesinden gelebilirdi.</p>
				<p class="normal">“Evet!” diye fısıldadı Jaina, yumruklarını sıktı, keyiften ağzı neredeyse kulaklarına varmıştı. Ellerini ovuşturdu, sonra da sağına uzandı, parmaklarını süredurum kompansatörünün havada duran kontrol topunun üzerine koydu. “Kemerlerinizi bağlayın,” dedi ve yüzde 95’e ayarladı, avcı pilotları kendi gemilerinin hareketlerini hissedebilmek için genelde böyle yaparlardı. G kuvvetini, Jaina böyle adlandırıldığını duymuştu, biliyor ve böyle uçmayı tercih ediyordu, bu şekilde hızlı dönüşler ve ani hızlanma onu koltuğuna yapıştıracaktı. </p>
				<p class="normal">“Fazla abartma,” dedi Leia endişeyle.</p>
				<p class="normal">Ama kızı bir kez idareyi ele almıştı ve Leia onun bu mekiği sınırlarına kadar zorlayacağını biliyordu. Jaina sağa yatıp yaklaşan gemilerden uzaklaşırken Leia eğimi hissetti.</p>
				<p class="normal">“Eğer kaçarsanız ateş açarız!” Grappa’nın sesi telsizden duyuldu.</p>
				<p class="normal">“Z-95 Headhunter’lar,” dedi Mara, yaklaşan araçlara bakarak, artık antika olmuş avcılardı ve telsizi kapatıp Leia’ya baktı. “Yakalayamazsan vuramazsın,” dedi. “Çalıştır şunları,” diye ekledi, Jaina’ya ana iticileri göstererek, bu güçlü motorların devreye girmesiyle Rodialıların eski avcılarının yanından yıldırım gibi geçip gideceklerini umuyordu. </p>
				<p class="normal">Daha sözünü bitiremeden sensör ekranında iki nokta daha belirdi, Rhommamool’un gölgeleri arasından çıkmış, <span class="ideitalik">Jade Sabre’la</span> aynı yönde yol alıyorlardı. </p>
				<p class="normal">“Mara,” dedi Leia endişeyle. Bunu duyan Mara kontrolleri ele aldı. Ama ancak bir an için, ardından Jaina’nın gözlerinin içine baktı ve genç kadına devam etmesini işaret etti.</p>
				<p class="normal">Jaina’nın iticileri ters yönde ateşleyip hayali dümeni sağa kırmasıyla Leia koltuğunda öne doğru fırladı, neyse ki kemerini bağlamıştı. Arkalarından metalik bir çarpma sesi geldi –herhalde C-3PO duvara çarptı diye düşündü Leia.</p>
				<p class="normal"><span class="ideitalik">Jade Sabre</span> aniden dururken burnu sancak tarafına döndü, Jaina iticilere tam gaz verdi ve dümeni önce sola sonra tam sağa kırdı, gemiye 180 derecelik zikzak yaptırmıştı, ardından dümeni sert şekilde kırarak geminin burnunu düzeltip devam etti. Dö-nerlerken lazer topu ateşi önlerinden geçip gitti. </p>
				<p class="normal">“Pekâlâ, ilk dörtlü peşimizde,” dedi Mara sakince. <span class="ideitalik">Jade Sabre</span> titredi, kıçtan isabet almıştı, kalkanların kolayca savuşturabileceği bir isabet. </p>
				<p class="normal">“Dene...” Mara tam bir şey diyecekti ki Jaina’nın sağa ve ardından tekrar sağa yaptığı dönüş lafı ağzına tıktı. </p>
				<p class="normal">“Hepimiz öleceğiz!” diyen sesi duyuldu C-3PO’nun kapıdan ve Leia dönmeyi başarıp baktığında önce droidin metal bir pervaza yaslanmış olduğunu ardından da, Jaina hayali dümene asılıp tekrar zikzak yapmaya başladığında, yürek parçalayan bir feryatla uçtuğunu gördü. </p>
				<p class="normal">Bir çift Headhunter görüntüden kayboldu ama sadece bir saniye için, çünkü Jaina uçağın burnuna farklı bir açı verip sadece tek motoru ateşleyerek Leia’yı tekrar koltuğuna yapıştırdı. Leia, Jaina’ya bir şeyler söylemek istedi, cesaret ya da nasihat içeren sözler, ama kelimelerin boğazına düğümlendiğini fark etti. Nedeni de G kuvveti değildi.</p>
				<p class="normal">Asıl neden Jaina’nın görüntüsüydü, kahverengi gözlerindeki ateş, çenesini kararlı şekilde dik tutuşu ve sarsılmaz konsantrasyonu. O noktada Leia artık anlamıştı. </p>
				<p class="normal">Kızı bir kadın olmuştu, annesinin ve babasının sahip olduğu tüm meziyetler onda bir araya gelmişti. </p>
				<p class="normal">Mara sağ omzunun üzerinden, Jaina ve Leia da arasından baktılar ve ikisi de onun baktığı yere bakarak ilk dörtlünün ikisinin yönlerini onlara göre değiştirip ateş açarak hızla yaklaştıklarını gördüler.</p>
				<p class="normal">“Tutunun,” diye uyardı onları Jaina, sonra da levyeye asıldı, <span class="ideitalik">Jade Sabre’ın</span> burnu yükseldi, ardından da ileri doğru itti, mekik aniden ters takla attı. </p>
				<p class="normal">“Mahvolduk,” diye bağırdı C-3PO koridordan –daha doğrusu koridorun tavanından.</p>
				<p class="normal">Yarısında Jaina ani bir dönüşle taklayı kesti, sonra da hem yandan kendi etrafında dönerek hem de zikzak çizerek gitmeye başladı, neredeyse eski rotasına geri dönmüştü ama ilk dörtlü tam arkasındaydı. Şimdi iyon iticileri kökledi, yaklaşan iki avcıyla arasına mesafe koymak için sadece hızına güveniyor gibiydi. İkisi de önce aniden dışa, sonra tekrar içeriye döndü, kaçış yolunu genişletmişlerdi ama hem mekiğe atış için daha geniş bir açıya sahip oldular hem de takip etmeleri daha kolaylaştı. </p>
				<p class="normal">“İşi biliyorlar,” dedi Mara ama tıpkı Leia gibi o da, G’ye karşı koymak için dişlerini sıkmış olan Jaina motorları ters yönde çalıştırırken, kelimelerin boğazında düğümlendiğini fark etti. </p>
				<p class="normal">“Prenses...” koridordan gelen yalvarır gibi bir bağırışı gürültülü bir tangırtı izledi. </p>
				<p class="normal">“Yaklaşıyorlar!” diye bağırdı Mara, iskeleden hızla yaklaşan avcıya dikkat çekerek. </p>
				<p class="normal">Jaina onu duymamış, duyamamıştı; şu anda kendi içine kapanmıştı, Güç’ün damarlarında aktığını hissedebiliyordu, düşmanının her hareketini takip ediyor ve içgüdüsel olarak tepki vererek onların hep bir adım önünde hareket ediyordu. Mara konuşmaya başlamadan bile Jaina ön pozisyon dengeleyici jetleri ateşleyip burnunu kaldırmış, sonra da motorlara yüklenip dümeni kırarak <span class="ideitalik">Jade Sabre’ı </span>kaldırmış ve burnunu sancak tarafına, diğer yaklaşan Headhunter avcısına doğru çevirmişti. </p>
				<p class="normal">Rodialı büyük bir hevesle son sürat onlara doğru geliyordu, <span class="ideitalik">Jade Sabre’ın</span> savunma tertibatlarından biri acı acı ötüp ışıkla onları uyardı, kilitlenmeyi haber veriyordu.</p>
				<p class="normal">“Jaina!” diye bağırdı Leia.</p>
				<p class="normal">“Bize kilitlendi!” diye ekledi Mara. </p>
				<p class="normal">Ama ardından daha yakın olan gemi, iskele tarafından gelen, <span class="ideitalik">Jade Sabre’ın</span> hemen altından geçip gitti ve Jaina kaldırıcıları ateşleyip <span class="ideitalik">Jade Sabre’ı</span> yukarı fırlatırken zavallı Headhunter da kendi etrafında dönmeye başladı. </p>
				<p class="normal">Sancak tarafından yaklaşan gemi concussion füzesini ateşledi ama o ve Headhunter yükselen<span class="ideitalik"> Jade Sabre’ın</span> hemen altından geçip gittiler. </p>
				<p class="normal">Üç kadın henüz tekrar nefes almaya başlamadan evvel diğer bir gemi tepelerine çullandı, bir X-kanat, avcı uçağının yeni XJ versiyonu, kanat uçlarındaki lazer toplarıyla ateş kusuyordu. Ama <span class="ideitalik">Jade Sabre’a </span>değil de onu geçip giden Headhunter’a ateş etmekteydi. </p>
				<p class="normal">“Bu da kim?” diye sordu Leia ve onun gibi merak eden Jaina da <span class="ideitalik">Jade Sabre’ı </span>olduğu yerde döndürdü. </p>
				<p class="normal">Headhunter sola yatıp dalışa geçti ama çok daha üstün olan X-kanat peşini bırakmadı, lazerleri isabet üzerine isabet kaydederek kalkanlarını tüketti ve sonunda gemiyi milyonlarca parçaya ayırdı. </p>
				<p class="normal">“Bir Jedi,” dedi Mara ve Jaina bir ağızdan ve Güç sezilerini toparlamakla meşgul olan Leia da onayladı. </p>
				<p class="normal">“Son sürat<span class="ideitalik"> Mediator’a,</span>” diyerek talimat verdi kızına Leia, ve Jaina, <span class="ideitalik">Jade Sabre’ın</span> yönünü tekrar çevirdi. </p>
				<p class="normal">“Bu sektörde bir Jedi olduğunu bilmiyordum,” dedi Leia, ne olduğunu anlamadığı için sadece omuz silkmekle yetinen Mara’ya.</p>
				<p class="normal">“Diğeri uzaklaşıyor,” dedi Jaina onlara, sensör ekranındaki noktaları izliyordu. “Diğer ikisi de yönlerini değiştirdi.”</p>
				<p class="normal">“Ateş etmekten çekinmeyen bir Jedi’a bulaşmak istemiyorlar,” dedi Mara.</p>
				<p class="normal">“Belki de Rodialılar zannettiğimden daha zekidirler,” dedi Leia. “Düzgün rotada seyret,” dedi kızına, kemerini çözdü ve ayağa kalktı. </p>
				<p class="normal">Jaina istemeden de olsa süredurum kompansatörlerini tekrar devreye soktu. </p>
				<p class="normal">“Sadece biri takibe devam ediyor,” dedi Jaina, Leia kapıya doğru giderken. </p>
				<p class="normal">“X-kanat,” diye ekledi Mara ve Leia da başını salladı.</p>
				<p class="normal">Köprünün dışındaki koridorda Leia baş aşağı halde duvara dayanmış olan C-3PO’yu buldu, ayakları havadaydı, başı öyle bir öne eğilmişti ki çenesi göğsüne yapışmıştı. </p>
				<p class="normal">“Tutunmayı öğrenmen gerek,” dedi Leia ona ve doğrulmasına yardım etti. Konuşurken bir yandan da koridorda Bolphur’un olduğu yere baktı ve Noghri’nin hâlâ kendisinin bırakmış olduğu yerde sakince beklediğini gördü.</p>
				<p class="normal">Nedense onu öyle gördüğüne şaşırmamıştı.</p>
				<p class="normal">Jaina sabit ama yüksek bir hızda <span class="ideitalik">Jade Sabre’ı,</span> <span class="ideitalik">Mediator’a</span> götürdü. Takip eden var mı diye sürekli kontrol ediyordu ama Rodialıların demode olmuş avcılarının bu savaşı kaldıracak hallerinin olmadığı belliydi. </p>
				<p class="normal">Kısa süre sonra Leia tekrar yanlarına geldi ve idarenin Jaina’da olduğunu Mara’nın ise gözlerini kapatıp sırtını geriye yaslamış halde dinlendiğini gördü. Hatta Jaina kendisine gemiye iniş prosedürüyle ilgili bir soru sorduğunda bile ne cevap verdi ne de gözlerini açtı.</p>
				<p class="normal">“Onlar seni yönlendirir,” diye araya girdi Leia ve az sonra<span class="ideitalik"> Mediator’dan</span> gelen bir ses açık telsizden yükseldi ve yaklaşma vektörleriyle ilgili talimatları onlara bildirdi. </p>
				<p class="normal">Jaina gemiyi yavaşça diğerine yaklaştırıp bir sıkıntı yaşamadan indirdi, Headhunter’lar karşısında sergilediği olağanüstü uçuş yeteneklerinin ardından Leia onun <span class="ideitalik">Jade Sabre</span> gibi büyük bir gemiyi böylesine kalabalık bir hangara bu denli rahat indirebilmesine hiç şaşırmamıştı. </p>
				<p class="normal">Jaina’nın kaldırıcıları kapatmasıyla son bir kez titreyen mekik, hangarın zeminine yerleşirken Mara’yı uykusundan uyandırdı. Gözlerini açtı ve nerede olduklarını gördü, hemen doğruldu. </p>
				<p class="normal">Sonra da sendeledi, sanki düşecek gibi bir hali vardı. </p>
				<p class="normal">Leia ve Jaina hemen onu tutarak dengesini sağladılar. </p>
				<p class="normal">Kendisini toparladı ve derin bir nefes aldı. “Belki bir dahaki sefere süredurum kompansatörünü doksan beşe değil de doksan yediye ayarlarsın,” dedi gülümsemeye çalışarak.</p>
				<p class="normal">Jaina güldü ama Leia’nın yüz ifadesi endişeliydi. “İyi misin?” diye sordu. </p>
				<p class="normal">Mara dikkatle ona baktı.</p>
				<p class="normal">“Belki de dinlenebileceğin bir yer bulsak iyi olacak,” dedi Leia.</p>
				<p class="normal">“Hepimizin dinlenebileceği bir yer,” diyerek düzeltti Mara, sesinin tonu Leia’ya haddini bilmesi gerektiğini söyler gibiydi. Mara, Leia’ya, kendi kocası da dahil olmak üzere herkesi girmemesi konusunda uyardığı özel alanına girdiğini hatırlatıyordu. Mara bu hastalıkla tek başına savaşması gerektiğini düşünüyordu, hayatındaki her şeyi, geçmişi, bugünü, geleceği ve ölümle ilgili tüm düşüncelerini tekrar gözden geçirmesine neden olan bir savaş. </p>
				<p class="normal">Leia da bir süre ona baktı ama yüzündeki endişeli ifade yerini kabul ettiğini gösteren diğer bir ifadeye bıraktı. Mara ne şımartılmak ne de kucaklanmak istiyordu. Bu hastalığı hayatındaki sanki en önemli ve öncelikli şeymiş gibi görerek yaşamamaya kesinlikle kararlıydı, geçmişteki gibi yaşamaya devam edecekti, bu hastalık onun için sadece huzursuz edici bir şeydi, hepsi bu. </p>
				<p class="normal">Tabii ki Leia bunun bu kadar basit olmadığını ve Mara’nın saatler boyunca inanılmaz miktarda Güç enerjisi kullanarak ancak hastalığın ilerleyişini durdurmayı başarabildiğini biliyordu. Ama bu Mara’nın bileceği bir işti. </p>
				<p class="normal">“Nom Anor’la yarın görüşmeyi umuyorum,” dedi Leia, üçü, C-3PO ve Bolphur peşlerinde olduğu halde, rampadan inip sonra da hangarda yollarına devam ederlerken. Yeni Cumhuriyet Şeref Kıtası orada onları bekliyordu, Komutan Ackdool’la birlikte, kocaman patlak gözlü bir Mon Calamari, balığa benzer bir yüz ve somon rengi bir deri. “Raporları dikkate alırsak onunla görüşmeden önce hepimizin dinlenmesi gerekiyor.”</p>
				<p class="normal">“Raporların hakkı var,” dedi Mara.</p>
				<p class="normal">“Ama önce kurtarıcımız olan Jedi’la görüşeceğim,” dedi Leia, arkasını dönüp <span class="ideitalik">Jade Sabre’ın</span> yanına inmekte olan X-kanada baktı. </p>
				<p class="normal">“Wurth Skidder,” dedi Jaina, avcı uçağının kanopisinin altındaki işaretleri tanımıştı. </p>
				<p class="normal">“Neden şaşırmadım acaba?” diye sordu Leia ve iç çekti. </p>
				<p class="normal">Ackdool yanlarına geldi, ardından bu seçkin misafirleri resmi şekilde selamladı ama Leia’nın tepkisi onu topukları ü-zerinde geri çevirmek oldu –bu hareket <span class="ideitalik">Mediator’ın</span> Şeref Kıtası üyelerinin kaşlarının kalkmasına neden olmuştu. </p>
				<p class="normal">“Neden onu gönderdin?” diye payladı onu Leia, kendisini iniş yapmış olan X-kanada doğru sürükleyerek. </p>
				<p class="normal">Komutan Ackdool cevap verecekti ama Leia devam etti. “Yardıma ihtiyacımız olsaydı yardım isterdik.”</p>
				<p class="normal">“Haklısınız, Prenses Leia,” dedi Komutan Ackdool, hafifçe başını eğerek. </p>
				<p class="normal">“Öyleyse neden gönderdin?” </p>
				<p class="normal">“Wurth Skidder’ın benim komutamda olduğunu nereden çıkardınız?” serinkanlı Komutan Ackdool cevap vermeye cüret etmişti. “Wurt Skidder’ın benim vereceğim herhangi bir emre itaat edeceğini neden düşündünüz?”</p>
				<p class="normal">“Eğer Rodialıların şansı varsa şu anda Osarian’ın gökyüzünde birkaç paraşüt aşağı süzülüyor demektir,” Wurth Skidder’ın şarkıyı andıran sesini duydular. Kendini beğenmiş genç adam hızla yaklaşıyordu, bir yandan yürürken diğer yandan da kaskını çıkardı ve sarı saçlarını savurdu. </p>
				<p class="normal">Leia yolunu kesmek için bir adım attı ve attığı ikinci hızlı adımla Jedi’ın planladığından daha önce durmasına neden oldu. </p>
				<p class="normal">“Prenses,” dedi adam başını eğerek. </p>
				<p class="normal">“Yeterince eğlendin mi bakalım?”</p>
				<p class="normal">“Fena değildi,” dedi Jedi, sırıtarak ve burnunu çekerek –sürekli burnunu çekerdi ve saçları da her zaman sanki Tatooine’deki bir kum fırtınasından henüz çıkmış gibi görünürdü. “Benim için tabii ki, Rodialılar için değil.”</p>
				<p class="normal">“Peki ya bu eğlencenin bedeli?” diye sordu Leia. </p>
				<p class="normal">Bu soru Wurth Skidder’ın yüzündeki sırıtmayı sildi ve ilgiyle Leia’ya baktı, anlaşılan neyi ima ettiğini anlamamıştı. </p>
				<p class="normal">“Bedel,” dedi Leia. “Senin küçük marifetinin bedeli?”</p>
				<p class="normal">“Bir çift proton torpidosu,” diye cevap verdi Wurth omuz silkerek. “Biraz da yakıt.”</p>
				<p class="normal">“Ve Osarianlıları yatıştırmak için bir yıl sürecek diplomatik görevler,” diye somurttu Leia.</p>
				<p class="normal">“Ama önce onlar ateş etti,” diye itiraz etti Wurth.</p>
				<p class="normal">“Senin aptallığının zaten çok zor bir görevi iyice içinden çıkılmaz hale getirdiğini bir türlü kafan almıyor mu?” Leia’nın sesi orada hazır bulunan herkesin o ana kadar hiç duymadığı bir kararlılık ve soğukluktaydı. Öyle soğuktu ki, her zaman üzerine titreyen Bolphur bile, sorun çıkacağından endişe ederek hemen yanına gelmiş ve onun sol omzunun hemen arkasında yerini almıştı, Jedi’ın hızlı vuruş mesafesinin içerisinde. </p>
				<p class="normal">“Sana saldırıyorlardı,” dedi Wurth Skidder surat asarak. “Altısı birden!”</p>
				<p class="normal">“Sadece bizi Osarian’a indirmeye çalışıyorlardı,” dedi Leia sert bir ifadeyle. “Buradaki niyetimi açıkladıktan sonra hiç de beklenmedik bir tepki değildi bu. Biz de bu yüzden uzak durmaya çalışıyorduk. Uzak durmak! Anlayabildin mi ne olduğunu?”</p>
				<p class="normal">Wurth Skidder tek laf etmedi.</p>
				<p class="normal">“Onlardan uzak durarak daha fazla sorun çıkmasını ve gücenmelerini önleyecektik,” diye devam etti Leia. “Böyle yaparak ve Shunta Osarian Dharrg’dan bir açıklama talep etmeden sanki böyle bir olay hiç yaşanmamış gibi devam edecektik.”</p>
				<p class="normal">“Ama...”</p>
				<p class="normal">“Ve bu talihsiz olaydan bahsetmeme büyüklüğünü göstermek Osarianlılar karşısında elimi güçlü hale getirecek ve bu sayede onlarla Rhommamoollular arasında uzlaşma sağlamak için bir şansım olacaktı,” diye devam etti Leia, her sözü bir öncekinden daha öfkeli çıkıyordu. “Ama artık bu fırsat uçup gitti, öyle değil mi? Artık Wurth Skidder beyimiz X-kanadının yan tarafına bir kafatası daha çizerken ben de meseleyi çözmekle uğraşırım.”</p>
				<p class="normal">“Önce onlar ateş etti,” dedi Wurth Skidder tekrar çaresizce ama Leia zaten diyeceğini demişti. </p>
				<p class="normal">“Keşke son ateş eden de onlar olsaydı,” diye cevap verdi Leia. “Eğer Shunta Osarian Dharrg tazminat talep edecek olursa tüm özürler ve ödenecek herhangi miktarda para Wurth Skider’ın şahsi fonundan karşılanacak.” </p>
				<p class="normal">Bu teklif karşısında Jedi omuzlarını dikleştirdi ama Leia ani ve yıkıcı darbeyi sona saklamıştı. “Kardeşimin de bundan haberi olacak.”</p>
				<p class="normal">Wurth Skidder tekrar başını eğdi, Leia ve diğerlerine baktı, sonra da topukları üzerinde dönerek hızla uzaklaştı. </p>
				<p class="normal">“Özür dilerim, Prenses Leia,” dedi Ackdool, “fakat Jedi Skidder üzerinde otorite sahibi değilim. İki hafta önce geldiğinde bunun büyük bir nimet olacağını zannetmiştim. Jedi yetenekleri <span class="ideitalik">Mediator’a</span> yönelik –ki bu konuda pek çok söylenti kulağımıza geldi– muhtemel terörist eylemlere karşı son derece yararlı olacaktı.”</p>
				<p class="normal">“Gerçekten de yüzeydeki füzelerin menzili içerisindesiniz,” diye ekledi C-3PO ama kısa kesti, kendisine yönelen çok sayıda öfkeli bakış susmasına yeterli olmuştu. </p>
				<p class="normal">“Hiç düşünmemiştim ki Jedi Skidder bu kadar...” Ackdool durdu, söyleyecek doğru kelimeyi arıyordu, “…dikkafalı olsun.”</p>
				<p class="normal">“İnatçı demek istedin herhalde,” dedi Leia. Yürümeye başladıklarında Leia arkasındaki Mara’nın Jaina’ya “Belki de Nom Anor tam dengini bulmuştur,” dediğini duyunca gülümsedi, </p>
				<p class="normal">C-9PO, bir protokol droidi, Rhommamool’un dinmeyen rüzgârlarının savurduğu tozlar yüzünden kızıla çalan bakır renkli, Redhaven’ın ana caddesine bitişik bir ara sokakta yol alırken ileride cereyan etmekte olan kargaşaya dikkatle baktı. Nom Anor’un fanatik takipçileri, Yaşamın Kızıl Şövalyeleri, yine kontrolden çıkmış tutakan’larının, kara gözlerinin altından çıkıp sanki beyaz kaşlarmış gibi kıvrılarak yükselen çok büyük dişlere sahip olan sekiz bacaklı kertenkeleler, üzerinde şehirde diledikleri gibi dolaşıyorlardı. </p>
				<p class="normal">“Yaşamın sunduğu hayvanlara binin,” diye bağırdı Kızıl Şövalyelerden birisi, fakir bir sivile Dressellian tüccar kokpitten zorla çıkarılıp tekme tokat yere atılırken. </p>
				<p class="normal">“Sapkınlık!” diye bağırdı birkaç diğer Kızıl Şövalye hep bir ağızdan. “Canlı taklitleri!” Tubal demirinden topuzlarıyla landspeeder’a saldırdılar, ön camını kırdılar, kaportasını ezdiler, direksiyonunu ve diğer kontrollerini parçaladılar, hatta silindir şeklindeki arka motorlarından birini yerinden söktüler. </p>
				<p class="normal">Aracın tamir edilemez hale geldiğine ikna olduktan sonra Dressellianı ayağa kaldırıp onu ileri geri sürüklemeye başladılar, onu makineleri değil de hayvanları kullanması yönünde uyarıyorlardı –daha da iyisi doğanın kendisine yürümesi için bahşettiği ayaklarını kullanmalıydı. Ardından onu vurup tekrar yere yıktılar ve orada bıraktılar, bazıları tutakan’ların sırtına bindi, diğerleri de onların yanı sıra yürümeye devam etti. </p>
				<p class="normal">Landspeeder hâlâ havada duruyordu ama kaldırıcılarından sadece ikisi çalışır haldeydi. Araçtan ziyade eğri büğrü bir metal yığınına benziyordu ve bozulan dengesi ve zayıflayan kaldırma kapasitesi nedeniyle bir tarafa yatmıştı. </p>
				<p class="normal">“Eyvahlar olsun,” dedi protokol droidi, ortalık sakinleşene kadar saklandığı yerden dışarı çıkmadı. </p>
				<p class="normal"><span class="ideitalik">Tap, tap, tap,</span> droidin başının üzerinden metale çarpan metalin sesi geldi. C-9PO yavaşça başını çevirdi ve siyah pelerinlerin püsküllerini ve kırmızı boyalı derileri gördü. </p>
				<p class="normal">Droid çığlık atarak doğruldu ve kaçmaya çalıştı ama bacaklarından birine inen bir topuzla yüzüstü kızıl tozların içine çakıldı. Başını kaldırdı ama kollarını kaldırması iki Kızıl Şövalye’nin onu daha rahat tutmasından başka bir işe yaramadı, ikisi droidi kollarından tutup çekerek götürmeye başladılar.</p>
				<p class="normal">“Bir Ninepio yakaladık,” diye seslendi içlerinden biri kertenkelelerin üzerindeki diğerlerine ve ortalık tezahüratlara boğuldu.</p>
				<p class="normal">Zavallı droid sonunun neresi olacağını biliyordu: Kefaret Ümidi Meydanı.</p>
				<p class="normal">C-9PO acı hissedecek şekilde programlanmadığı için çok memnundu.</p>
				<p class="normal">“Çok aptalca bir şeydi,” dedi Leia sert şekilde.</p>
				<p class="normal">“Wurth bize yardım ettiğini zannediyordu,” diye hatırlattı Jaina ama Leia bu savunmadan etkilenecek gibi değildi.</p>
				<p class="normal">“Wurth sadece kendisine heyecan arıyor, hepsi bu,” dedi Leia.</p>
				<p class="normal">“Onun bu düşüncesizce hareketleri Nom Anor’un, Jedi’lara yönelik eleştirilerini daha da güçlendirecek,” dedi Mara. “Osarian’da da takipçileri var,” diye cümlesini bitirirken başını eğip masadaki Komutan Ackdool’un kendisine verdiği broşürlere baktı. Bu broşürlerde Yeni Cumhuriyet’i, Jedi’ları ve mekanik ve teknolojik olan her şeyi hedef alan ve bunları Osarian gezegeninde yaşayan halkı tehdit eden kültürel yozlaşmanın kaynakları olarak gösteren renkli bir propaganda yer alıyordu. </p>
				<p class="normal">“Nom Anor neden Jedi’lardan nefret ediyor?” diye sordu Jaina. “Bizim Osarian ve Rhommamool arasındaki ihtilafla ne alakamız var? Buraya gelmek için yola çıkana kadar bu gezegenlerin adını duymamıştım bile.”</p>
				<p class="normal">“Jedi’ların bu çekişmeyle bir alakası yok,” dedi Leia. “En azından Wurth Skidder’ın yediği haltlara kadar yoktu.”</p>
				<p class="normal">“Nom Anor, Yeni Cumhuriyet’ten nefret ediyor,” dedi Mara. “Jedi’lardan da Yeni Cumhuriyet’in simgeleri oldukları için nefret ediyor.”</p>
				<p class="normal">“Nom Anor’un nefret etmediği bir şey var mı sanki?” dedi Leia asık bir yüzle.</p>
				<p class="normal">“Onu hafife alma,” diye uyardı Mara bir kez daha. “Onun, doğal elementleri ve kâinattaki yaşamı ön plana çıkararak makineleri ve teknolojiyi terk etmeye yönelik dini çağrısı ve gezegenlerden sahte bir konfederasyona katılmaktan sakınmaları yönündeki isteği pek çok kişiyi derinden etkiledi, özellikle de Rhommamool madencileri gibi bu tür gezegen ittifaklarından zarar gören kişileri.”</p>
				<p class="normal">Leia itiraz etmedi. Buraya yaptığı yolculuk öncesinde ve sırasında iki gezegenin tarihiyle ilgili pek çok şey okumuştu ve Rhommamool’daki durumun göründüğünden çok daha karmaşık olduğunu biliyordu. Madencilerin büyük bölümü bu sevimsiz kızıl gezegene gönüllü olarak gelmiş olsa da ilk “kolonicilerin” soyundan gelen çok sayıda kişi de burada yaşamaya devam ediyordu –işlediği suçların karşılığında buradaki madenlerde çalışmak zorunda bırakılan suçlular. </p>
				<p class="normal">Mevcut durum her ne olursa olsun, Leia Rhommamool’un Nom Anor gibi bağnazların ortaya çıkması için mükemmel bir yer olduğunu inkâr edemezdi. Orada hayat zordu –su gibi temel ihtiyaç maddelerini elde etmek bile kolay değildi– ama Osarianlar beyaz kumlu plajları ve tertemiz göllerinde refah içerisinde yaşamaya devam ediyorlardı.</p>
				<p class="normal">“Hâlâ tüm bunların Jedi’larla ne ilgisi olduğunu anlamış değilim,” dedi Jaina.</p>
				<p class="normal">“Nom Anor, Rhommamool’a gelmeden çok önce bile Jedi’lara karşı diğerlerinin nefretini körüklemeye başlamıştı,” dedi Mara. “Burası sadece onun öfkesini kusmaya devam edebilmek için bulduğu uygun bir yer.”</p>
				<p class="normal">“Ve Jedi Şövalyeleri tüm galaksiye dağılmış ve çoğu da kendi çıkarları peşinde koşarken Nom Anor iddialarını desteklemek için sayısız örnek bulmakta da hiç zorluk çekmiyor,” dedi Leia asık yüzle. “Kardeşimin Jedi Konseyi’ni tekrar kurmayı düşündüğünü öğrendiğimde çok sevindim.”</p>
				<p class="normal">Mara başını salladı ama Jaina pek ikna olmuş görünmü-yordu, “Jacen bunun iyi bir fikir olduğunu düşünmüyor,” diye hatırlattı annesine. </p>
				<p class="normal">Leia omuz silkti. Oğlu, Jaina’nın ikizi, Jedi Şövalyeleri’nin geleceğiyle ilgili ciddi endişeleri olduğunu açıkça ifade etmişti. </p>
				<p class="normal">“Eğer galaksiye düzenin ne olduğunu tekrar hatırlatamazsak, özellikle de Osarian ve Rhommamool gibi iki izole gezegene, o zaman İmparatorluk’tan bir farkımız kalmaz,” dedi Mara.</p>
				<p class="normal">“İmparatorluk’tan daha iyiyiz,” diye üsteledi Leia.</p>
				<p class="normal">“Nom Anor’a göre, değiliz,” dedi Jaina.</p>
				<p class="normal">Ve Mara, Leia’ya yönelik bu adamı hafife almaması yönündeki ikazını bir kez daha tekrarladı. “Tanıştığım en garip adam,” diye açıkladı ve geçmişte Hutt Jabba ve Talon Karrde gibi kötü karakterlerle görüşmelerini hatırlattı, etkileyici bir açıklamaydı. “Onun üzerinde daha iyi bir intiba bırakabilmek için ona karşı Güç’ü kullanmaya kalkıştığımda...” Mara durdu, sanki duygularını en doğru şekilde nasıl ifade edeceğini tespit etmeye çalışıyordu. “...bir boşluk sezdim,” dedi sonunda. “Sanki Güç’ün onunla hiçbir ilgisi yokmuş gibiydi.”</p>
				<p class="normal">Leia ve Jaina ilgiyle ona baktılar.</p>
				<p class="normal">“Hayır,” diye devam etti Mara. “Daha doğrusu onun Güç’le bir ilgisi yoktu.”</p>
				<p class="normal">Mükemmel bir kökensiz ideolog diye geçirdi içinden Leia ve duygularını tek bir alaycı kelimeyle ifade etti: “Harika.” </p>
				<p class="normal">Fanatik Kızıl Şövalyeler tarafından kuşatılmış bir platformun üzerinde duruyordu. Önünde on bin Rhommamoollu, bir zamanlar gezegenin en önemli ticaret uzaylimanı olan, Redhaven’in büyük meydanını tıklım tıklım doldurmuştu. Bu bölgedeki tesisler ayaklanmanın ilk günlerinde, Rhommamoolluların Osarian’dan bağımsızlıklarını elde ettiklerini ilan etmeleriyle, yerle bir edilmişti. Daha yakın zamanda da, devrimin öncüsü olarak Nom Anor’un gelişinden itibaren, bu meydanın adı Kefaret Ümidi Meydanı olarak değiştirilmişti. </p>
				<p class="normal">Burası, vatandaşların Osarian’ın boyunduruğundan kurtulduklarını ilan etmeye geldikleri yerdi.</p>
				<p class="normal">Burası, takipçilerinin Yeni Cumhuriyet’i reddetmeye geldiği yerdi.</p>
				<p class="normal">Burası, inananların Jedi’ları reddetmeye geldiği yerdi.</p>
				<p class="normal">Ve burası fanatiklerin, ilerleme ve teknolojiyi yermeye, ne kadar uzağa gidileceğini bacakların ve doğanın nimetlerinden nasıl istifade edileceğini cüzdanların değil de ellerin gücünün belirlediği, daha basit bir dönemde yaşamak için çağrıda bulunmaya geldikleri yerdi. </p>
				<p class="normal">Nom Anor tüm bunlara bayılıyordu, dalkavukluğa ve gözünü kırpmadan kendini feda etme derecesindeki fanatikliğe. Rhommamool ya da orada yaşayanlar onun umurunda bile değildi, saçma sapan “daha basit dönem” çağrıları ona gülünç geliyordu.</p>
				<p class="normal">Onun asıl sevdiği ağzından çıkan sözlerin ve takipçilerinin galaksinin düzenine indirmiş olduğu darbeydi. Yeni Cumhuriyet’e ve galaksinin süper varlıkları Jedi Şövalyeleri’ne yönelik öfke ve gücenmeyi körüklemek onun en büyük tutkusuydu. </p>
				<p class="normal">Peki üstleri de bu durumdan memnun değiller miydi?</p>
				<p class="normal">Nom Anor parlak siyah pelerinini omuzlarının üzerine attı ve yumruğunu havaya kaldırarak takdir dolu bağırışların yükselmesine neden oldu. Meydanın ortasında, bir zamanlar Portmaster’ın köşkünün olduğu yerde, şimdi otuz metre çapında ve on metre derinliğinde büyük bir çukur yer alıyordu. Çukurun içinden ıslıklar ve sızlanmalar yükseliyor, bazıları merhamet dilenirken bazıları da kibar ifadelerle mevcut durumlarını protesto ediyorlardı –Rhommamool halkı tarafından toplanarak çukura atılan droidlerin sesleri.</p>
				<p class="normal">Bir çift Kızıl Şövalye bir caddeden meydana girdiğinde tezahürat sesleri yükseldi, aralarında bir C-9PO droidini de çekerek getiriyorlardı. Çukurun kenarına geldiler, zavallı droidi kol ve bacaklarından tuttular ve onu astromech’ler, maden droidleri, Redhaven sokak çöpçüsü droidler ve zengin Rhommamool vatandaşlarının hizmetçi droidlerinden oluşan metal yığınının üzerine fırlattılar.</p>
				<p class="normal">Bağırış çağırış sona erdiğinde Nom Anor ellerini açtı ve elinde küçük tek bir taş olduğu görüldü. Sonra yumruğunu tekrar sıktı, inanılmaz bir güçle sıkarak avucunun içindeki taşı toz haline getirdi, tozlar parmaklarının arasından yere döküldü. </p>
				<p class="normal">Bu başlama sinyaliydi.</p>
				<p class="normal">Kalabalık ilerlemeye başladı, köşkün enkazından kocaman taş parçaları topladılar. Birer birer gelip çukurun kenarında dizildiler ve ellerindeki taşları droid yığınının üzerine atmaya başladılar. </p>
				<p class="normal">Taşlama akşama kadar devam etti, güneşin parlak rengi ufukta kızıl bir çizgiye dönene ve düzinelerce droid metal parçası ve kablo yığını haline gelene kadar.</p>
  <p class="normal">Nom Anor tüm haşmetiyle sessizce bekliyordu, tüm bu yaşananları büyük bir ağırbaşlılıkla izlemiş, taraftarlarının nefret ettikleri droidleri halka açık bir alanda, onun adına infaz etmelerine müsaade etmişti. </p>
				</body>
</html>