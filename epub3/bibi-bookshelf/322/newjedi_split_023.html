<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_21">YİRMİ İKİ<br class="chapter"/>
				  <br class="chapter"/>
			    Geri Çevirmek </h1>
<p class="normal"> </p>
<p class="normal">“İşe yaramaz,” dedi Mara, Luke’un yanında durmuş, tahsis edileceği görev için fazlasıyla kırılgan görülen buzdelene, delgi gemisine bakarken. </p>
				<p class="normal">“Lando bu teknolojiyi daha önce kullanmış,” diye cevap verdi Luke. </p>
				<p class="normal">“Düşmanla dolu bir gezegende mi?” diye cevap verdi karısı. Elini kaldırdı ve parmaklarını tek tek açarak dezavantajlarını saymaya başladı. “Silahın yok, en azından geminin üzerinde; öndeki ısı ve darbe koruyucu haricinde kalkanın yok; değil coralskipper bir Headhunter’dan bile hızlı değilsin.” </p>
				<p class="normal">Luke dik dik karısına baktı ve yüzüne bir gülümseme yayıldı. Belkadan’dan döndüklerinden beri Mara odasındaydı, dinleniyordu ama hâlâ onun durumunu düşünmekten geri durmuyordu. </p>
				<p class="normal">“Buzdeleni kullanacak kişi ben olmalıyım,” dedi Mara.</p>
				<p class="normal">Luke’un gülümsemesi uçup gitti. Neyi kastettiğini biliyordu, hasta olduğu için onun kendi hayatını riske atmasının daha mantıklı olduğunu demeye getiriyordu.</p>
				<p class="normal">“Söz konusu değil,” dedi Luke.</p>
				<p class="normal">Mara ters ters ona baktı.</p>
				<p class="normal">“Eğer tekrar fenalaşırsan tüm görevi tehlikeye atarsın,” dedi Luke ve konuyu karısının durumu yüzünden duyduğu endişeden çıkarıp görevin önceliği seviyesine getirmeyi başardı. </p>
				<p class="normal">“Ya seni taşıyan gemiyi uçururken fenalaşırsam,” diye sordu Mara alaycı şekilde.</p>
				<p class="normal">“Fenalaşmazsın,” dedi Luke kendinden emin şekilde ve yüzünde gülümsemeyle onun yanından geçip gitti. </p>
				<p class="normal">Mara başını iki yana sallayıp bir süre onun gidişini izledi, sonra da kırılgan görülen delgi gemisine döndü ve iç çekti. </p>
				<p class="normal">“İşleri bitmek üzere,” dedi Jaina kardeşlerine, üçü garip küçük geminin tamiratını izlerken.</p>
				<p class="normal">“Luke dayı gerçekten de bu şeyi kullanacak mı?” diye sordu Anakin. “Ve avcı uçağında buldukları o kıyafeti giyip maskeyi de takacak mı?”</p>
				<p class="normal">Jacen ve Jaina endişeyle birbirlerine baktılar.</p>
				<p class="normal">“Kıyafeti şu sıralar giyiyor olmalı,” dedi Jaina. “Neden gidip bakmıyorsun?”</p>
				<p class="normal">Yabancılara ait eşyaları görebilmek için yanıp tutuşan me-raklı Anakin tek kelime etmeden koşarak uzaklaştı. </p>
				<p class="normal">“Luke dayının gitmesi bence yanlış,” dedi Jacen Jaina’ya, yalnız kaldıkları zaman.</p>
				<p class="normal">“Ben Mara’yı daha çok düşünüyorum,” dedi Jaina. “Günün çoğunu uyuyarak geçirdi ama akşam yemeği için kalktığında hâlâ bitkindi. Gözünün altındaki kara halkaları görmüyor musun? Başka şeylerle çok fazla meşgul olduğu için hastalığıyla gerektiği gibi mücadele edemiyor.”</p>
				<p class="normal">Bir süre birbirlerine baktılar, birbirlerinin aklından geçeni biliyorlardı ama ikisi de bu düşünceleri kelimelere dökecek kadar cesur değildi. </p>
				<p class="normal">“Mara’nın gitmesine izin veremeyiz,” dedi Jaina.</p>
				<p class="normal">“Luke dayı giderse onu kimse durduramaz,” dedi Jacen.</p>
				<p class="normal">“Ayrılmadan önce <span class="ideitalik">Rejuvenator</span> ve refakatindeki gemilerin gelmesini beklerler mi?” diye sordu Jaina. </p>
				<p class="normal">“Bence daha önce giderler,” dedi Jacen. “Luke dayımla babamı konuşurken duydum. Beklemek istemiyor ama planı filo ulaştığı sırada buzdelenle gezegenden ayrılmakmış.”</p>
				<p class="normal">Jaina sadece başını salladı; benzer bir bilgiyi C-3PO’dan da edinmişti. </p>
				<p class="normal">“Ne oldu?” diye sordu Jacen, buzdelenin yan tarafında ve üzerindeki iskeleye başka bir aracı getiren vinci işaret etti. </p>
				<p class="normal">“Taşıma gemisi,” dedi Jaina, Lando’nun teknisyenleriyle bu konu üzerinde uzun uzadıya konuşmuştu. “Buzdelenle iniş yapmak ya da durmak mümkün değil, çünkü güvenli şekilde hareket edecek kadar manevra yeteneği yok. O yüzden bu gemi onu doğru noktaya nişanlayıp fırlatacak.”</p>
				<p class="normal">“Ve pilotun tüm bu zaman zarfında delgi gemisinde durması mı gerekiyor?” diye sordu Jacen. “Tüm uçuş boyunca?”</p>
				<p class="normal">“Ne yazık ki öyle,” dedi Jaina. “Küçük buzdelendeki gücü korumak için taşıma gemisiyle arasında bir güç ve oksijen bağlantı kablosu olacak ama bunda uçacak kişinin Helska sistemine gidene kadar dümdüz yatmaktan başka yapabileceği hiçbir şey yok.”</p>
				<p class="normal">Jacen ona baktı, gülümsedi ve başını salladı.</p>
				<p class="normal">Jaina bir süre bu bakışı inceledi, Jacen’ın da kendisiyle benzer düşüncelere sahip olduğundan emin oldu. “Buzdeleni ben uçurabilirim,” dedi.</p>
				<p class="normal">“Bence senin yeteneklerin taşıma gemisi için daha uygun.”</p>
				<p class="normal">Jaina da haksız olmadığını biliyordu. Eğer Helska sisteminden hemen kaçmaları gerekirse onun ana aracı kullanıyor olması yerinde olacaktı. </p>
				<p class="normal">“Artoo nerede?” diye sordu Jacen. “Mesaj bırakmamız gerek.”</p>
				<p class="normal">Luke odada volta atarken Han, Leia ve Lando yuvarlak ve küçük masada oturmuş topladıkları filoyla hemen saldırıya mı geçsek yoksa takviyelerin gelmesini mi beklesek diye tartışıyorlardı. Masanın üzerindeki ekranda, tıraşlı kafası, kalın kaşları ve tek ve ışıldayan elmas küpesiyle <span class="ideitalik">Rejuvenator’un</span> kaptanı Komutan Warshack Rojo’nun görüntüsü bekliyordu.</p>
				<p class="normal">“Doğruca Helska sistemine gitmeliyiz,” diye ısrar etti Komutan Rojo. “<span class="ideitalik">Ranger</span> gambotlar küçük olan –coralskipper mı demiştiniz– gemileri hallederken <span class="ideitalik">Rejuvenator</span> da bu barbarların üssünü yok eder. Temiz bir iş olacağına sizi temin edebilirim, daha sonra da dönüp Yeni Cumhuriyet’in daha ciddi sorunlarıyla uğraşabiliriz. Dilerseniz sistem içerisinde bizi katılabilirsiniz.”</p>
				<p class="normal">Han ve Leia birbirlerine bakıp endişeyle gülümsediler, Cumhuriyet’in daha ciddi sorunları diyen Komutan Rojo anlaşılan durumu tam olarak kavrayamamıştı. Fakat tehdidin böyle hafife alınması Leia’yı pek şaşırtmadı.</p>
				<p class="normal">“Altı gün,” dedi. “Üç muharebe kruvazörü, bir önleyici gemi, bir yıldız destroyeri ve ona eşlik eden görev kuvveti de gelmiş olacak.”</p>
				<p class="normal">“Beklememize gerek yok,” dedi komutan, dikkafalı bir Corellialıydı. “Düşman üssünü ve hatta gerekirse üzerine kurulduğu gezegeni dümdüz edecek ateş gücüne sahibiz.”</p>
				<p class="normal">Leia iç çekti –Corellialıların ne kadar inatçı olduğunu bilirdi– ve pencerenin yanında volta atan kardeşine döndü. Luke kendisine komutanı diğer gemileri beklemesi için asla ikna edemeyeceğini söylemişti ve Konsey’deki görevinden istifa ettiği için de ona beklemesini emretme yetkisi de yoktu. Coruscant’a çağrı yapmışlardı ama cevap gelmesi uzun zaman alırdı –Leia’ya göre en iyi şartlarda altı gün– ve o zamana kadar Rojo tüm bu meseleyi çözmeye kalkışacaktı. Rojo’nun kendine güveni daha büyük bir filo toplamaya çalışan Leia için hayra alamet değildi, çünkü komutan Konsey’in daha şüpheci üyeleriyle ya görüşmüş ya da görüşecek ve o da onları tek başına bu işi halledebileceğine ve takviye kuvvet göndermelerine gerek olmadığına ikna edecekti. </p>
				<p class="normal">“Gidiyoruz,” dedi Rojo kararlı bir şekilde. “Tek gitmek zorunda kalsak da gidiyoruz.”</p>
				<p class="normal">Leia iç çekti. </p>
				<p class="normal">Luke tam inatçı adama bir şeyler söylemek için dönecekti ki pencerenin ötesindeki bir parlama gözüne takıldı. Daha da yaklaşıp dışarıdaki karanlığa baktı ve bir geminin hangardan gökyüzüne yükseldiğini gördü. Gemiyi derhal tanımıştı: taşıyıcı gemi Merry Miner ve buzdelen yoldaşı.</p>
				<p class="normal">“Mara mı?” diye sordu usulca, bir an için acaba karısı bu tehlikeli göreve kendi başına çıkmaya mı karar verdi diye aklından geçirdi. </p>
				<p class="normal">Ama düşüncelerinin bir anlamı yoktu: Mara tek başına gidemezdi, çünkü bu görev için en az iki pilot gerekiyordu ve Leia’ya sormadan böyle tehlikeli bir göreve Jaina’yı da götürmesi söz konusu bile değildi. Mara’nın potansiyel yardımcı pilotunu düşündüğünde bir anda içini bir huzursuzluk kapladı, çünkü Merry Miner ve yoldaşını kimin uçurduğuna dair artık bir fikri vardı.</p>
				<p class="normal">Diğerlerine döndü, yüz ifadesi her şeyi anlatıyordu. </p>
				<p class="normal">“Ne oldu?” diye sordu Leia.</p>
				<p class="normal">Onu geçip kapıya koştu ve oradan da koridora çıktı. </p>
				<p class="normal">“İyi akşamlar, efendim,” dedi C-3PO, son hız üzerine ge-lerek çarpıp onu duvara yapıştıran Luke’a. </p>
				<p class="normal">“Sırası değil,” dedi Luke ve R2-D2’nun da yanından geçerek koridorda uzaklaştı.</p>
				<p class="normal">“Ama Artoo, efendim.”</p>
				<p class="normal">“Sırası değil,” diye bağırdı Luke.</p>
				<p class="normal">“Efendi Jacen’dan bir mesaj var,” diye bağırdı telaşa kapılan C-3PO. Luke birden durdu ve koşarak geri gelirken Leia droidin yanına gelip hologram kaydediciyi çalıştırdı. </p>
				<p class="normal">“Luke dayı,” diye söze girdi mesaj ve Jacen’ın görüntüsü koridorda belirdi. “Yaptığımız şey için bizi affedin ama Jaina ve ben asıl saldırı gücünün size daha çok ihtiyacı olduğuna karar verdik. Dördüncü gezegenle ilgili planınızı biliyoruz: düşmanınızın gücünü ve amacını tespit etmeye çalışacaksınız –bunu biz de yapabiliriz, Luke dayı.”</p>
				<p class="normal">Han homurtuya benzer bir ses çıkardı, Leia da ondan geri kalmadı. </p>
				<p class="normal">“Mara dinlensin, çünkü buna ihtiyacı var,” diye devam etti Jacen’ın hologramı. “Jaina ve beni düşünmeyin, görevi en iyi şekilde yerine getireceğiz. Söz veriyorum.”</p>
				<p class="normal">Görüntü kayboldu. </p>
				<p class="normal">“Bu veledin...” diye söze girdi Han.</p>
				<p class="normal">“Jacen haklı,” diyerek kesti sözünü Luke ve Han, Leia ve Lando hayretle ona baktılar. “Keşke önce bana gelselerdi,” dedi Luke. “Keşke amaçlarını daha iyi koordine etselerdi.”</p>
				<p class="normal">“Ama Jacen’ı gezegene göndermenin doğru bir karar olduğunu düşünüyorsun,” dedi Leia.</p>
				<p class="normal">“Herhangi bir seçim kadar iyi,” diye cevap verdi Luke tereddüt etmeden. Yürümeye kalkan Han’ı kolundan tuttu, adamın yüz ifadesinden doğruca <span class="ideitalik">Millenium Falcon’a</span> gideceği de açıktı. </p>
				<p class="normal">“Sen Jedi Şövalyeleri yetiştiriyorsun,” dedi Luke tüm ciddiyetiyle. “Savaşçılar, kâşifler. Sadece biz huzurlu olalım diye görevden geri kalamazlar.”</p>
				<p class="normal">“Onlar sadece çocuk,” dedi Han.</p>
				<p class="normal">“İmparatorluk, <span class="ideitalik">Death Star’ı</span> yaparken biz de öyleydik,” diye hatırlattı Luke.</p>
				<p class="normal">“Kendi adına konuş,” diye gürledi Han. Gözlerini kısıp pis pis baktı arkadaşına. “Birini kurtarabilmek için galaksinin yarısına gittim, şimdi de diğerleri öbür tarafa doğru gidiyor,” diye mırıldandı sıktığı dişlerinin arasından. </p>
				<p class="normal">Luke Leia’ya baktı ve yüzündeki ifadeye rağmen az da olsa gülümsemesini sağladı. “Alış artık,” dedi Han’a, Leia. “Ve fırsatın varken de keyfini çıkar. Onlara daha fazla ayak uyduramazsın zaten.”</p>
				<p class="normal">Han biraz kenara çekilip küfrü bastı ve ancak o zaman Luke Han’ın ne kadar öfkeli ve bıkkın olduğunun farkına vardı. Chewbacca’yı henüz kaybetmişti ve kalan herkesi de kaybetmek üzereydi!</p>
				<p class="normal">“Karar verildi o zaman,” diyen Komutan Rojo’nun sesi duyuldu arkalarından. “Harekete geçelim.”</p>
				<p class="normal">“Onlar gitti diye koca filoyu da peşlerinden göndermemiz gerekmiyor,” dedi Leia. “Han, Luke ve ben <span class="ideitalik">Falcon’la</span> peşlerinden gidebiliriz.”</p>
				<p class="normal">“Onların gidişleri sizin de amacınıza zarar verir, Komutan,” dedi Luke. “Eğer düşman taşıyıcı gemiyi tespit ederse peşinden gelecek büyük filoyu da bekliyor olacaklardır.”</p>
				<p class="normal">“Bir grup kaçakçı,” dedi Komutan Rojo umursamaz bir tavırla. “Ya da özgürlükçü grup falan gibi bir şeydir. Yeni bir teknoloji bulmuşlar ve onunla Yeni Cumhuriyet’e kafa tutabileceklerini düşünmeye başlamışlardır. Fakat <span class="ideitalik">Rejuvenator’a</span> karşı koyacak bir şeye sahip olmaları imkânsız. Ben gidiyorum.”</p>
				<p class="normal">Ve söylediğini de yaptı başıyla selam verdi ve iletişimi kesti. </p>
				<p class="normal">Han ve Luke bir süre birbirlerine baktılar. “Neden onları Jedi yaptın ki?” dedi Han her zamanki alaycı ses tonuyla, Luke’un söylediklerinin aklına yattığı anlaşılıyordu.</p>
				<p class="normal">“Bizimle geliyor musun?“ diye sordu Han, Lando’ya. </p>
				<p class="normal">“Burada durup gezegenin güvenliğini sağlasam daha iyi olacak,” dedi Lando, teklifin şaşkınlığını üzerinden atar atmaz. </p>
				<p class="normal">“Geliyor olman ne güzel,” dedi Han ve cevabı umursamadan Leia’ya döndü. “Git Anakin’i bul. O da top taretini kullanır.”</p>
				<p class="normal">“Sen, Leia, Anakin ve Kyp,” dedi Lando. “Dört kişi <span class="ideitalik">Falcon’a</span> çok gelir.”</p>
				<p class="normal">“Ben, Anakin, Leia ve sen,” dedi Han. “Kyp, <span class="ideitalik">Rejuvenator’daki</span> bir avcı filosunu yönetmeye gidecek. Çoktan Rojo’yla görüştü.”</p>
				<p class="normal">“Benim savaştığım günler...” diye söze girdi Lando.</p>
				<p class="normal">“Daha yeni başlıyor,” diye kesti sözünü Han.</p>
				<p class="normal">Lando pes ettiğini gösterir şekilde ellerini havaya kaldırdı ve grup harekete geçti. Luke Mara’yı uyandırmaya gitti, onu bunun dışında tutmanın ne kadar önemli olduğunu biliyordu, diğerleriyse Anakin’i bulmaya ya da <span class="ideitalik">Millenium Falcon’u</span> hazırlamaya gittiler. Kısa süre sonra <span class="ideitalik">Falcon</span> ve <span class="ideitalik">Jade Sabre</span> Dubrillion’dan havalandı, Lando’nun bulabildiği işe yarar tüm savaş gemileriyle birlikte. Gezegen dışında Rojo’nun kuvvetleriyle buluştular ve Leia son bir kez gururlu komutanı vazgeçirmeyi denedikten sonra, hep birlikte son sürat Helska sisteminin yolunu tuttular. </p>
				<p class="normal">Jaina sisteme mükemmel bir giriş yapmıştı, güneş onlarla dördüncü gezegen arasındaydı, Luke ve Mara’nın buraya geldikleri zaman yaptığı gibi. </p>
				<p class="normal">“Luke dayı gerekli tüm koordinatları Merry Miner’ın rota bilgisayarına yüklemiş,” dedi Jaina, karın üstü taşıyıcı gemiye bağlı olan buzdelenin içinde yatan Jacen’a. “Orası ısınabilir – yakından geçeceğiz.”</p>
				<p class="normal">“Vücudumun her santimi bronzlaşacak,” dedi Jacen, buzdelicinin içinde neredeyse çıplak yatıyordu, üzerinde sadece etek vardı, coralskipper’ın ölen pilotundan alınmıştı. Daha da kötüsü aracın girişi son derece dar olduğundan içeri girebilmesi için Jaina eğilerek onu arkadan itmek zorunda kalmıştı ve tüm bu yaşananlar sırasında Jacen’ın üzerinde giydiği etekten başka hiçbir şey yoktu. Bir etek! Jaina’nın onun tekrar asaletiyle yaşamasına izin vermesi için çok uzun bir süre geçmesi gerekecekti.</p>
				<p class="normal">“Etrafından dönüp Helska’nın güneş sensörü kalkanından çıkar çıkmaz seni serbest bırakabilirim,” dedi Jaina. </p>
				<p class="normal">“Bence bu şeyle o kadar mesafe gidilemez,” dedi Jacen.</p>
				<p class="normal">“Kendi değil, benim gücümü kullanıyor olacaksın.”</p>
				<p class="normal">“Evet, ama silahım olmayacak,” dedi Jacen ve sesindeki alaycı hatta umursamaz ton, üzerindeki gerginlikten kendisini kurtardığını gösteriyordu. </p>
				<p class="normal">“Sana yaklaşmalarına izin ver ve ısı bombasını sapla gitsin,” dedi Jaina kahkahayla. Sesinin tonu derhal ciddileşerek devam etti. “Hazır mısın?”</p>
				<p class="normal">“Iska geçme,” diye geldi cevap.</p>
				<p class="normal">Jaina taşıyıcı gemiyi güneşin çevresinde döndürdü, hiç sevmese de sadece cihazları kullanarak uçuyordu, çünkü Luke’un bilgisayara yüklediği koordinatlara güveniyordu. Önündeki ekranın bir ışık topuna, dördüncü gezegene, odaklandığını gördü ve onun her geçen saniye biraz daha büyümesini izledi. “Tespit ettim, Jacen,” dedi kardeşine. “Her şey yolunda gidiyor. Eğer dengeleyici jetleri ateşlersen seni görebilirler o yüzden bir şey yapma ve benim nişanıma güven.”</p>
				<p class="normal">“Gönder bakalım,” dedi Jacen.</p>
				<p class="normal">“Ve orada birkaç dakikadan fazla kalma,” diye ekledi Jaina. “Burada savunmasız durduğumu unutma.”</p>
				<p class="normal">“Eğer seni bulurlarsa hemen Dubrillion’a dön,” dedi Jacen tüm ciddiyetiyle. </p>
				<p class="normal">Bu sözler –Jaina’nın gözünde komik sözlerdi, çünkü Jaina asla kardeşini terk edip gitmezdi– koordinatları takip edip nazikçe tetiğe basarken bile aklını kurcalamaya devam etti. </p>
				<p class="normal">Jacen’ın içinde yatmakta olduğu delgi gemisi fırladı.</p>
				<p class="normal">Jacen için sorunsuz ve sakin bir uçuştu, motorların uğultusu bulunmuyordu. Buzdelenin büyük bölümü saydam olduğundan sanki kendisini uzayda bir araç olmadan uçuyormuş gibi hissediyordu, böyle büyük bir tehlikeye yaklaşırken hiç de tahmin etmediği derecede huzurlu bir ortamda bulmuştu kendisini. Ama hemen bu uyuşukluktan kendisini kurtarması lazımdı. Jaina’nın orada birkaç dakikadan daha fazla durmamasını sadece laf olsun diye söylemediğini biliyordu; eğer o ve kardeşi kaçabilmek istiyorsa bunu yapmak zorundaydılar.</p>
				<p class="normal">Şimdi de sıra Dubrillion’dan ayrıldıklarından beri Jacen’ın en çok korktuğu göreve gelmişti. Ayak başparmağını uzatıp yabancı kıyafeti –C-3PO’nun çevirisine göre ooglith cloaker– dürttü sonra da itaatkâr canlı, Luke’un yaptığı şeyi gören Anakin’in anlattığı şekilde, ayağını sarmalayıp bacaklarından yukarı çıkarken de nefesini tuttu. </p>
				<p class="normal">Jacen gözlerini kısarak nafile yere meditasyon yapmaya çalıştı, vücudunu saran kıyafetin ısırışlarını aklından uzaklaştırmaya çalışıyordu. Ama fazla kişiseldi ve onu, her birini, çok derinden hissediyordu. Sonunda tamamlandı ve bu ne kadar korkunç bir deneyim olsa da Jacen bundan daha beterinin de olabileceğini biliyordu. Yavaşça ve çekinerek elini yıldız şekilli maskeye, gnullith, uzattı ve maskeyi yüzüne takıp tüp boğazından aşağı inerken kusma hissine karşı koymaya çalıştı. </p>
				<p class="normal">İşlem tamamlandığında ileriye baktı ve dördüncü gezegenin hızla kendisine yaklaştığını gördü. Dayısı Luke’un koordinatları buzdeleni daha önce orada görmüş olduğu ve düşmanın üssünün bulunduğu yer olarak tahmin ettiği tümseğin hemen yakınına indirecek şekilde ayarladığını ve gitmesi gereken yerin de orası olması gerektiğini biliyordu. </p>
				<p class="normal">Fakat o sırada Jacen zihninde bir çağrı duydu, duymazdan gelemeyeceği bir yardım çağrısıydı bu.</p>
				<p class="normal">Düşüncelerini bu çağrıya odakladı, gözlerini kapattı ve Güç’ün kendisine rehber olmasına izin verdi. Hareket üzerinde hemen hiç düşünmeden yönlendirici jetlere dokundu ve kısa bir süre ateşleyerek burnunu yana çevirdi – bu hareketiyle düşmanı kendinden haberdar edeceğinden de korkuyordu. </p>
				<p class="normal">Gittikçe daha aşağı indi ve ışık hüzmeleri gördü –coralskipper’lar– gezegenin diğer ucunda ufukta yükseliyorlardı. “Haydi, haydi,” diye mırıldandı Jacen üzerinde olduğu gemiye ama bir kez daha jetleri ateşlemeye cesaret edemedi. </p>
				<p class="normal">Tüm ekranı donmuş gezegenin grimsi beyazıyla kaplanana kadar inmeye devam etti. Yana bakınca çok sayıda coralskipper’ın yaklaştığını gördü, yere inmesine birkaç yüz metre kala arkasına baktı. </p>
				<p class="normal">Az daha patlayıcıları ateşlemeyi unutuyordu. Derhal tetiğe bastı ve ısı bombası ileri doğru fırladı, önündeki kara gömüldü ve kör edici bir parlamayla infilak etti, şok dalgası buzdeleni ve Jacen’ı sarsmıştı. Buz ve buhardan başka bir şey göremiyordu ve patlayıcının aşağıdaki suya kadar erişip erişmediğini görmesi de mümkün değildi. </p>
				<p class="normal">Fakat durup bekleyecek halde olmadığından kabuktan geri kalanın arasına daldı, sağa sola öyle bir sarsıldı ki neredeyse kendisinden geçiyordu. </p>
				<p class="normal">Ardından... tam bir sessizlik. Buzdelen kabuğun altındaki soğuk suya daldığında ortam öylesine sakin ve huzurlu hale gelmişti ki. Arkasındaki delik donarak kapandı. Ardında bıraktığı coralskipper’ların onun bu çarpışmada öldüğünü ya da zaten bir gemi değil de gezegendeki üsse fırlatılmış bir füze olduğunu düşünmelerini umut ediyordu. </p>
				<p class="normal">İki şekilde de artık Jacen için bir önemi kalmamıştı. Sezgileri tekrar geri geldiğinde tek hissedebildiği yalnızlık ve kasvet olmuştu.</p>
				<p class="normal">Ve o çağrı – o da çok uzakta değildi.</p>
				<p class="normal">“Eyvah,” diye fısıldadı Jaina. Cihazları Jacen’ın beklenmedik roket ateşlemesini ve sonrasında yaklaşmaya başlayan coralskipper’ları tespit etmişti. Dördüncü gezegenin yüzeyindeki patlamayı gördü ve bunun planlı ve beklenen bir patlama olmasını diledi, Jacen’ın kabuğu yarıp geçmesine izin verecek patlama. Fakat şu an bunları düşünmek yerine kendi sorunlarıyla uğraşması gerekiyordu. Coralskipper’lar onun bulunduğu tarafa yönelmişler, hızla gezegenden uzaklaşıyorlardı. Fakat Helska güneşi arkasında olduğu müddetçe onu ne cihazla ne de gözle göremeyeceklerini biliyordu. </p>
				<p class="normal">Sadece Jacen’ın geldiği tarafa doğru uçuyorlardı ve bu mantık onları doğruca kendisine getirecek ve güneşin sağladığı koruma da uzun sürmeyecekti. </p>
				<p class="normal"><span class="ideitalik">Merry Miner’ın</span> silahı yoktu ve Lando’nun mürettebatının yaptığı eklentilere rağmen hızı da pek yüksek sayılmazdı. Şu anda mükemmel hareket etmek ve tespit edilemeyeceği ya da tespit edilse bile takip edilemeyeceği kadar güneşe yakın uçmak zorundaydı. Tek bir avantajı vardı: <span class="ideitalik">Merry Miner</span> çok sağlamdı, değerli maden bulunan her türden gezegeni patlatmak için inşa edilmişti. Güneşin çok ama çok yakınına gidebilirdi – herhangi bir avcı uçağından daha fazla. </p>
				<p class="normal">Jaina gözünü seyrüsefer verilerinden bir an bile ayırmadı ve güneşe gittikçe daha çok yaklaştı. Yükselen gövde sıcaklığına karşı kendisini uyaran diğer ekipmanlara kulak asmadı, geminin içinin aşırı ısındığını söyleyen kendi sezilerine de önem vermedi. </p>
				<p class="normal">Aniden artan yerçekimine karşı uçan iyon iticileri inledi; penceresinin üzerine kapanan koruyuculara rağmen Jaina aralardan güneşin nasıl yakından parladığını görebiliyordu. </p>
				<p class="normal">Yana dönüp yakın bir yörüngeye oturdu ve çekim gücünü de destek olarak kullanarak, Mara ve Luke’un yaptığı gibi, hızla güneşin arka tarafına geçti. Çekim gücüne yenilmemek için tüm hünerini sergilemek zorunda kalıyor ve <span class="ideitalik">Merry Miner’ın</span> Helska’nın güneşi tarafından çekilmemesi için büyük çaba harcıyordu. </p>
				<p class="normal">İyon iticiler inledi, ekipmanlar çığlık çığlığa itiraz etti ve G’yi ve şiddetli sarsıntıyı hisseden Jaina bağırarak güneşin arkasına geçmesiyle keskin bir dönüş yaptı. Bundan sonrasında hayatı pahasına bu karşı koyulmaz çekim gücüne direnmesi gerekiyordu ve sonunda bir sarsıntıyla ileri doğru fırlayıp kendisini çekim kuvvetinden kurtarmayı başarabildi. Sarsıntıdan kendisini toparlayan Jaina derhal penceresini örten koruyucuyu açtı ve ne kadar hasar olduğunu tespite başladı. </p>
				<p class="normal">“Eyvah,” dedi tekrar, çünkü <span class="ideitalik">Merry Miner</span> mükemmel bir iş başarıp bu uçuştan hasarsız kurtulmayı başarmış olsa da coralskipper’lar henüz takibi bırakmamış ve güneşin çevresinde daha hızlı ve yüksek bir yörüngeden takibe devam ediyorlardı. </p>
				<p class="normal">Kendisini gördüklerini biliyordu ve artık yapacak numarası da kalmamıştı.</p>
				<p class="normal">Jacen buzdelenin basit ama etkili tasarımını çok takdir etmişti. Küçük gemiyi kaldırıp gezegenin kabuğuna yasladı ve tutucu kolları açıp onu yerine sabitledi. Bunun sonuncusu olmamasını umarak derin bir nefes aldı, giymekte olduğu gnullith ve ooglith cloaker’la ilgili Luke dayısının verdiği bilgilerin doğru olmasını umuyordu. Su altında gidebilmek için üç düğmeye ardı ardına bastı ve sonra da elini ekipman tablosunun üzerindeki kilit paneline getirdi. Diğer paneller yerine oturdu ve adam su geçirmez bir bölmenin içine yerleşmiş oldu, ön duvarı dış kapı olmuştu ve kendisini ezici basınçtan koruyacak bir dizi kilidin ardından su içeri girerek bölmeye dolmaya başladı. </p>
				<p class="normal">Başta su yüzüne geldiğinde Jacen nefesini tuttu ama eli iptal düğmesinin üzerinde olduğu halde su içinde nefes almayı denemeye karar verdi. </p>
				<p class="normal">Sulu, kabarcıklı ve rahatsız ediciydi ama sorunsuz çalışıyordu, bu simbiyotik yıldız şekilli canlı sayesinde nefes alabiliyordu. Üşümüyordu da ve bir süre durup bu canlı kıyafetin ne kadar mükemmel bir şey olduğunu düşündü. </p>
				<p class="normal">Dış bölme açıldı ve Jacen suya daldı. Önce ekipmanlarını kontrol etti, ışın kılıcı ve tekrar gemiye dönmesini sağlayacak küçük sensör yön göstericisi, sonra da dikkatini etrafını kuşatan su dünyasına çevirdi. Uzakta ve aşağıda ışıkları görebiliyordu. Başta onları doğal bir şey zannetti, volkanik aktivite olabilirdi ve acaba ooglith cloaker’ın gücünü çok fazla mı abartıyorum diye düşündü. Belki de su hiç de zannettiği kadar soğuk değildi. Elleriyle kabuk üzerinde emekleyerek ışıkları daha iyi görebileceği bir yere gitti ve sonunda ne olduklarını anlayabildi: bir tür organize üstü burası!</p>
				<p class="normal">Şu anda Jacen’ın aklında sayısız endişe dolaşıyordu. Bir coralskipper pilotuna fazlasıyla benzediğini düşündü, maskesi, ikinci derisi ve hatta düşman pilotunun giydiği etekle –erkek pilotların da dişilerle aynı eteği giymesi için dua etmişti– ama onlarla nasıl konuşacaktı? Nöbetçileri aşmayı nasıl başaracaktı?</p>
				<p class="normal">Tekrar derin bir nefes aldı ve kendisine bir Jedi olduğunu ve Jedi’ların her şeyden önce kendilerini böylesine imkânsız görünen durumlarda gösterdiklerini hatırlattı. Ayrıca bir desteği daha vardı, duyduğu o gizemli yardım çağrısı artık eskisinden de güçlü geliyordu. </p>
				<p class="normal">Jacen’ın şansına bu yardım çağrısı ışıklı üsten değil de daha yukarıdan ve kabuğa yakın bir noktadan gelmekteydi. </p>
				<p class="normal">Zamanının kısıtlı olduğunu kendisine hatırlatarak hemen harekete geçti, büyük buzdan kabuğun alt kısmında emeklemeye devam ederek çağrının kendisini yönlendirmesine izin verdi. Sonra aniden durdu, ön ve aşağıdan ve kendisine fazla uzak olmayan bir noktadan yarım düzine kadar ışık sudan kendisine doğru geliyordu. </p>
				<p class="normal">Jaina dudaklarını ısırıp <span class="ideitalik">Merry Miner’ın</span> motorlarına yüklendi ama en yüksek hızının bile yaklaşan coralskipper’ların hızıyla kıyaslanmasına imkân yoktu. Dönüp tekrar Helska’nın güneşinin koruyucu ısısına saklanmayı düşündü ama artık bu seçeneğinin bile kalmadığını fark etti, çünkü coralskipper’lardan bazıları o yönü de çoktan kapamıştı. </p>
				<p class="normal">“Beni yakaladılar,” diye mırıldandı ve Mara’yla birlikte eğitime başladığından beri ilk kez Jaina gerçekten de kendisini çaresiz hissetti, sanki Jedi olmak için harcadığı bütün çabanın şu an için ona en ufak bir faydası bile yoktu. </p>
				<p class="normal">Telepatik bir elveda çağrısı göndermeyi başlayacaktı ki başka bir şey sezdi ve gözlerini açtı... Sevinçten neredeyse yere düşecekti.</p>
				<p class="normal"><span class="ideitalik">Rejuvenator</span> hiperuzaydan tam karşısına çıkmıştı. Ve Jaina daha haberleşme kanalını açmaya fırsat bulamadan diğer kruvazör ve gambotlar da geldiler ve yaklaşan filoyu uyardılar, büyük yıldız destroyeri saldırı konumuna geçmişti. Geminin hangarlarından X-kanatlar ve diğer avcı uçakları dökülmeye başladılar; öndeki büyük lazer topları ateş açtı ve parlak ışık hüzmeleri Jaina’nın dört bir yanından akmaya başladı. </p>
				<p class="normal">“Selam, <span class="ideitalik">Merry Miner</span>,” diye tanıdık bir ses geldi. Jaina, Kyp Durron’un sesini duyduğuna bu kadar sevineceğini tahmin bile edemezdi. “Yardıma ihtiyacın var mı?”</p>
				<p class="normal">Bir X-kanat filosu yanında geçti ve filo lideri kanatlarını sallayarak onu selamladı. </p>
				<p class="normal">“Eve döndüğünde daha fazla yardıma ihtiyacın olacak,” diye başka bir ses daha duydu, babasının sesiydi bu, hemen sonrasında <span class="ideitalik">Millenium Falcon</span> ve <span class="ideitalik">Jade Sabre</span> da görüntüye girdi. </p>
				<p class="normal">“Arkamıza geç,” dedi Luke. “Onları biz hallederiz.”</p>
				<p class="normal">Jaina memnuniyetle söyleneni yaptı ve <span class="ideitalik">Falcon, Jade Sabre</span> ve tüm filonun onunla coralskipper’lar arasına girmesini keyifle izledi. <span class="ideitalik">Merry Miner’la</span> yeterince uzaklaşıp dönüp savaşa baktığında coralskipper’ların sayısının hızla azaldığını gördü. Düşman gafil avlanmıştı ve coralskipper’lar birbiri ardında dağılıp gözden kayboluyordu. Diğerleri kaçmayı başardı ama o sırada tüm kanallardan başka bir ses yükseldi. </p>
				<p class="normal">“Ben Rojo,” dedi. “Şimdi de sıra üslerine geldi.”</p>
				<p class="normal">Jaina hızını artırdı. Onlara yetişmek zorundaydı, çünkü kardeşinin bulunduğu gezegene doğru gitmekteydiler. </p>
				<p class="normal">Jacen kaçsa mı savaşsa mı bilemiyordu ama en yakındaki maskelilerden birisi kendisine el sallayıp sıraya girmesini işaret ettiğinde düşünmesine de gerek kalmamıştı.</p>
				<p class="normal">Onlardan biri olduğumu zannettiler, dedi Jacen kendi kendine, güveni arttı ve başıyla işaret edip onlara doğru gitti. </p>
				<p class="normal">Altısı da dikkatle onu süzdüler ve burada etken olan dinamikleri anladı. Onlardan biri olabilirdi ama üniforması ya da davranışı rütbesinin onlardan düşük olduğunu gösteriyordu. Bir an için durup grubu, düzenlerini ve birbirlerinden ayırt edilmelerini sağlayacak bir farkları olup olmadığını inceledi. </p>
				<p class="normal">Gözleri olduğunu fark etti. Kendisine işaret eden kişinin, lider olduğu belliydi, tek gözü vardı. Diğer gözünün yerinde ise sonradan eklenmiş gibi duran bir boğum vardı. Ooglith cloaker ve yıldız şekilli nefes alma aparatı dışında kalan yegâne yer olan gözlerinin çevresindeki deri ise dövmelerle kaplıydı. Jacen açıkta kalan bu bölgede tüm savaşçıların yara izlerinin bulunduğuna dikkat etti. </p>
				<p class="normal">Dubrillion’daki ölü pilotu ve amcasının Belkadan’dan getirdiği savaşçıyı hatırladı, ikisinin de vücudu yara izleri ve dövmelerle kaplıydı. Eğer tahmininde haklıysa Lando’nun üssündeki iki insansı da bu garip halk arasında yüksek rütbeye sahiptiler. </p>
				<p class="normal">Bu tahminden yola çıkarak Jacen hattın en gerisine ilerledi ve buz örtüsüne doğru grubu takip etti, ardından da havası ve kubbe şeklinde bir tavanı olan bir odaya gittiler. Jacen kendisine çağrı yapan meçhul kişinin bu odada olduğunu derhal anladı. Grubun son üyesi olarak yavaşça yaklaştı ve başını ihtiyatla sudan dışarı çıkardı. Gözlerinin korkudan açılmaması için büyük çaba harcadı, çünkü odanın kıyısında Jacen’ın daha önceden tanıdığı bir Jedi Şövalyesi iki büklüm yatıyordu! Grubun önündeki savaşçı çoktan Miko Reglia’nın yanına gelmiş, onu yumrukladıktan sonra kollarından tutup havaya kaldırmıştı. </p>
				<p class="normal">Jacen diğer tarafa baktığında bir kadın gördü –güzel ve görüldüğü kadarıyla morali hâlâ yerinde– öfkeliydi ama iki düşmanının arasında çaresizce duruyordu. </p>
				<p class="normal">Jacen hayretle yardım çağrısının kaynağının Miko Reglia değil de bu kadın olduğunu fark etti. </p>
				<p class="normal">Odaya çıktı ve içeri giren son savaşçının yanına yürüdü, onun gibi düşük rütbeli olduğunu zannediyordu. </p>
				<p class="normal">O savaşçı ona bakıp kaşlarını çattı ve tekrar kendisine deliği işaret etti. </p>
				<p class="normal">“Yuth ugh!” diye bağırdı ve Jacen savaşçının kendisinden tekrar suya girmesini istediğini anladı. </p>
				<p class="normal">Sonuncu olanın nöbetçiliği üstlenmesi gerektiğini düşünen Jacen tekrar buz gibi suya geri döndü.</p>
				<p class="normal">“Haydi, Miko,” dediğini duydu grup liderinin ve bu şekilsiz barbarın kendi dilini konuşmasına hayret etti. “Ölme vakti geldi.”</p>
				<p class="normal">Jacen olduğu yerde kaldı.</p>
				<p class="normal">“Onu rahat bırakın,” diye yalvardı kadın. “Yine numara yapıyorsunuz. Ciddi değiller, Miko.”</p>
				<p class="normal">Yanındaki savaşçının midesine indirdiği bir yumrukla iki büklüm olunca söyledikleri yarım kaldı.</p>
				<p class="normal">“Yuth ugh!“ diye bağırdı diğer savaşçı Jacen’a tekrar ve Jacen başını kaldırıp baktığında savaşçının gözlerinin hayretle açıldığını gördü. </p>
				<p class="normal">“Bos sos si?” diye sordu savaşçı belindeki ışın kılıcını işaret ederek.</p>
				<p class="normal">Jacen sağa baktı ve iki liderin Miko’yu çeke çeke götürdüklerini, soluna baktığında da dört savaşçıdan ikisinin üzerine gelmekte olduğu gördü, kemerinde taşıdığı şeyin ne olduğunu öğrenmek istiyorlardı. </p>
				<p class="normal">Işın kılıcını çekti ve parlayan namlusunu açtı ve tek hamlede en yakındaki savaşçının bacağını dizinden kesti ve çığlık atarak yere yığılmasına neden oldu.</p>
				<p class="normal">“Haydi, Miko,” dedi Jacen diğer Jedi’a ama o yöne bakmadan bile Miko’nun savaşacak halde olmadığını biliyordu, yaşayan bir ölüden farksızdı.</p>
  <p class="normal">Bu Jacen’ın savaşı olacaktı. </p>
				</body>
</html>