<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_11">ON İKİ<br class="chapter"/>
				  <br class="chapter"/>
				  Oyun ve Gerçek
				</h1>
  <p class="normal"> </p>
  <p class="normal">“Garipti,” dedi Jaina daha sonra kardeşine, üçü Lando’nun en yeni evinin harikalarını keşfederlerken, onları bir kuleden diğerine taşıyan saydam pnömatik tüpler ya da on üçüncü kattan yürek hoplatan bir düşüşle aniden birinci kata inmelerini sağlayan rüzgâr siperlikli oluklar gibi. İkincisini kullanmak için kask takıp kendilerini boşluğa bırakmışlar ve onları kademeli olarak yavaşlatan ve en alt katta bırakan dev bir pervaneye doğru düşmüşlerdi. </p>
				<p class="normal">“İç huzurunu buldun,” dedi Jacen.</p>
				<p class="normal">“Pilotluk yeteneklerini de değerlendirdin,” diye ekledi Anakin çabucak, o ve Jacen birbirlerine baktılar. Anakin, Lando’s Folly’den ani ayrılışının ardından, Jaina’nın performansı ve iyi olup olmadığının merak ve heyecanıyla sessizce duran, Jacen ve diğerlerini kontrol odasında bulduğundan beri, her zamanki gibi yine, Güç’ün sağladığı kazançların mı yoksa öğrenilebilecek yeteneklerin mi daha önemli olduğunu tartışmaya başlamışlardı. </p>
				<p class="normal">Jaina başını iki yana salladı ve bu manasız tartışmaya güldü. </p>
				<p class="normal">“Eylemlerinin bilincinde miydin?” diye sordu Jacen.</p>
				<p class="normal">“Araçtayken mi?” dedi Jaina. “Hatırlamıyorum bile.”</p>
				<p class="normal">“Çünkü kendini Güç’e teslim etmiştin,” diye yorum yaptı Jacen, tartışmayı zaferle noktaladığını zannediyordu.</p>
				<p class="normal">“Güç’ü pilotluk yeteneğiyle birlikte kullanmayı öğrendi de ondan,” diye cevap verdi Anakin. “Hareketleri otomatik hale geldi, çünkü uçuş konusunda deneyimliydi.”</p>
				<p class="normal">“Bu kadar basit değil,” diye ısrar etti Jacen.</p>
				<p class="normal">“Öyleyse neden sen daha iyisini yapamadın?” diye sordu Anakin.</p>
				<p class="normal">“Ben asla meditasyonda o seviyeye çıkamadım.”</p>
				<p class="normal">“Çünkü yeterince talim yapmadın,” dedi Anakin. “O yüzden seni geçtim.” Hedef takip noktalarıymış gibi havada parmaklarını şıklattı. “Güç’ü pratiğe nasıl uygulayabileceğimi biliyorum, sadece karanlıkta oturup içime bakmıyorum.”</p>
				<p class="normal">“Peki, neden benle yaptığın hiçbir düelloyu kazanamıyorsun?” diye sordu Jacen.</p>
				<p class="normal">“Şu an seni yenerim,” dedi Anakin ve eli ışın kılıcına gitti.</p>
				<p class="normal">“İkiniz de birer Jedi Şövalyesi olarak son derece aptalca davranıyorsunuz,” dedi Jaina asık suratla.</p>
				<p class="normal">“Aksine,” diye bir ses geldi ve üçü de dönüp baktıklarında kendilerine yaklaşan bir adam gördüler, yürüyüşünde belirgin bir aksama vardı ve kemerinde bir ışın kılıcı bulunuyordu.</p>
				<p class="normal">“Kyp,” dedi Anakin.</p>
				<p class="normal">Kyp Durron yanlarına geldi ve başını eğip iki çocuğu selamladı, sonra da Jaina’yı dikkatlice süzdü. “Güzel uçuştu,” dedi sonunda. </p>
				<p class="normal">“Güzel mi?” dedi Jacen gülerek.</p>
				<p class="normal">Kyp ona baktı, yüzüne bir gülümseme yayılmadan önce bir süre yüzündeki ifade ciddiyetini korudu. “Tamam,” diyerek ka-bullendi. “Daha iyisi. Uçanın sen olduğunu duyduğum anda başımın derde gireceğini biliyordum, Jaina. Şimdi birinciliği tekrar elde edebilmek için kuşaktan yeniden geçmem gerekecek.”</p>
				<p class="normal">“Şimdi mi gidiyorsun?” diye sordu Anakin, kendinden daha büyük olan bu Jedi’a hayranlığı aşikârdı ve hemen yakınına sokuldu. </p>
				<p class="normal">“Şimdi değil,” dedi Kyp. “Aslında bu sistemden gidiyorum. Halledecek işlerim var. Filom hazır ve beni bekliyor ama önce sizi bulup bir merhaba demek istedim.”</p>
				<p class="normal">“Filon mu?” dedi Jacen ve Anakin bir ağızdan, Jacen kuşkuyla ve Anakin sevinçle.</p>
				<p class="normal">“Benimle birlikte uçan bazı arkadaşlar,” dedi Kyp.</p>
				<p class="normal">“Miko Reglia gibi mi?” diye sordu Jaina.</p>
				<p class="normal">“Ve diğerleri.”</p>
				<p class="normal">“Ama başka Jedi yok galiba,” dedi Jacen, sorudan ziyade açıklama gibiydi.</p>
				<p class="normal">“Sadece bazı arkadaşlar,” dedi Kyp. “Eğer siz üçünüz bana katılmak isterseniz –yani babanız ve Luke dayınız izin verirse– sizleri memnuniyetle kabul ederim.”</p>
				<p class="normal">“Neye katılmak?” diye sordu Jacen.</p>
				<p class="normal">“İşe,” dedi Kyp.</p>
				<p class="normal">“İş mi?” Jacen’ın şüphelerinde bir azalma görülmüyordu.</p>
				<p class="normal">“Kaçakçılığı önlemek, anlaşmazlıkları çözümlemek,” dedi Kyp. Sesinde böbürlenmeden eser yoktu ve üç çocuk daha önce hiç kimsenin gözlerinde böylesine kararlı bir ifade görmemişlerdi. </p>
				<p class="normal">“Jedi’ların görevi artık bu mu?” diye sordu Jacen. “Kaçakçı kovalamak mı?” Jaina ve Anakin hayretle ona baktılar, kendisinden daha büyük ve çok daha tecrübeli bir Jedi’a böylesine kafa tutmasına çok şaşırmışlardı.</p>
				<p class="normal">“Değil mi?” dedi Kyp kısaca.</p>
				<p class="normal">“Kaçakçıların Jedi’ların dostu olarak görüldüğü dönemler de olmuştu,” dedi Jacen.</p>
				<p class="normal">“Baban gibi,” dedi Kyp.</p>
				<p class="normal">“O farklı bir dönemdi,” diye araya girdi Jaina ve gerginliği azaltmak için gelip ikisinin arasına girdi. “Gayrimeşru bir hükümetin galaksinin yönetimi devraldığı bir dönem.”</p>
				<p class="normal">Jacen başını iki yana salladı, pek ikna olmuşa benzemi-yordu.</p>
				<p class="normal">“Bize layık olmayan işler mi sence?” diye sordu Kyp ve yürümeye başladı, kibarca ama taviz vermeden Jaina’yı geçip Jacen’ın önünde dikildi. “Masum insanlar tüm varlıklarını kaybettiğinde, esir alınıp işkenceye maruz kaldıklarında onların yardımına koşmak Jedi’ların görevi değil midir?” diye sordu her kelimede sesi biraz daha yükselmişti. </p>
				<p class="normal">“Evet,” dedi Anakin.</p>
				<p class="normal">“Kendi yolunda giderken belalarla karşılaşmak ile bela aramaya çıkmak arasında fark vardır,” dedi Jacen. “Biz galaksi polisi değiliz.”</p>
				<p class="normal">“Bunların tümünü zaten dayından dinledim,” dedi Kyp.</p>
				<p class="normal">“Peki, tüm galakside ondan değerli bir bilgi kaynağı var mı şu anda?” diye sordu Jacen.</p>
				<p class="normal">“Ama yine de beni böyle davranmaktan menetmedi,” diye ekledi Kyp çabucak, her sözüne vurgu katmak için parmağıyla da Jacen’ı işaret etti. “Seçimlerime çok dikkat etmem gerektiğini söyledi ama bana engel olmadı.” Başını sallayarak cümlesini bitirdi ve Jaina’ya döndü. “Muhteşem bir uçuştu, Jaina,” dedi. “Rekorunu kırmak için geri döneceğim, sonra sen de benim rekorumu kırmaya gelirsin.”</p>
				<p class="normal">“Beni asla geçemezsin,” dedi Jaina gülerek.</p>
				<p class="normal">Kyp onun omzuna vurdu, gülümsedi ve yanından geçti. “Yola çıkma zamanı,” dedi, arkasını dönüp uzaklaşırken konuşmaya devam etti. “Eğer babanız ve dayınızdan kurtulabilirseniz teklifim üçünüz için de hâlâ geçerli. Filomda ne kadar Jedi olursa o kadar iyi.”</p>
				<p class="normal">Onlara bakıp göz kırptı ve X-kanadının kendisini beklediği yer olan uzaylimanına doğru yoluna devam etti. Anakin’in öne-risi ve Jaina’nın ısrarıyla –çünkü Jacen gitmek istememişti– üç kardeş kulenin en üst katına çıkıp gece vakti onun ayrılışını izlemek için balkona geçtiler. Bir şekilde Kyp Durron’un bu çabalarını karşılıksız bırakmayacağını biliyorlardı. </p>
				<p class="normal">Müzik Mon Calamari bestelerinin en kıvrak eserlerinden olan Dembaline’s Shwock Dubllon ya da Crested Wake ile başladı ve uzaylimanındaki tüm hoparlörlerden duyuldu. Şarkının başlangıcı sanki birbirinden bağımsız notalar gibiydi ama gittikçe birbirlerine bağlandılar, notalarla birlikte çoğunluğu eski gemilerden oluşan, B-kanatlar, A-kanatlar, bir çift Headhunter ve üç tane eski X-kanat gibi, Kyp’in filosu da bir araya gelmeye başlamıştı. Bir düzine avcı uçağı egzoz ateşleriyle kara gökyüzünü kırmızı şeritlerle donattı, pilotlar sürekli değişen bir müziğin eşliğinde dans eder gibiydiler.</p>
				<p class="normal">Ardından iki XJ X-kanat, Kyp ve Miko, görüntüye girdi, tam da Crested Wake’in gürleyen kreşendosunda ve onların bir düzine takipçisi de hızla ve disiplinli bir düzende onları takip etti.</p>
				<p class="normal">Jacen etkilendiği açıkça belli olan Anakin’e baktı ve gözlerini bile kırpmadan gösteriyi izlediğini gördü. Kardeşinin aklının tümüyle kötülüğe karşı savaşıp iyiliğe hizmet etmenin heyecanıyla dolu olduğunun farkındaydı. </p>
				<p class="normal">Anakin olayların nadiren ak ve kara olabileceğini idrak edemiyordu.</p>
				<p class="normal">“Kyp iyi bir avcı filosu kurmuş,” dedi Jaina müzik susarken. Kardeşlerine baktı ve başını iki yana salladı. “Nasıl gideceğini iyi biliyor.”</p>
				<p class="normal">“İşte, Luke dayımı Jedi Konseyi’ni bir an önce toplaması konusunda ne kadar haklı olduğuna ikna edecek bir gösteri daha,” dedi Jacen. </p>
				<p class="normal">“Bilge bir Konsey bu tür gösterilerden memnuniyet duyar,” dedi Anakin.</p>
				<p class="normal">“Galaksiye Jedi’ların ihtişamını göstermek için mi?” diye sordu Jacen eleştirir bir tonda.</p>
				<p class="normal">“Yeni Cumhuriyet’e karşı duranların kalplerine korku ve kanunlara bağlı şekilde huzur içinde yaşamak isteyenlerin kalplerine de huzur saçmak için,” diye cevap verdi kardeşi. </p>
				<p class="normal">“Yeter!” dedi Jaina her ikisine de.</p>
				<p class="normal">İkisi de onun bu isteğine uydu ve ikisi de başını iki yana sallayıp Jaina’nın peşinden tekrar kuleye girdi, ikisi de aslında savundukları konulardan zannedildiği kadar emin değildiler.</p>
				<p class="normal">“İşte gidiyorlar,” dedi Leia, o, Han, Mara, Luke, Lando, Chewie ve iki droid Lando’nun kendilerine tahsis ettiği odanın balkonundan Kyp’in şatafatlı ayrılışını izlerlerken.</p>
				<p class="normal">“Kyp’in bir tarzı olduğunu inkâr edemeyiz,” dedi Han ve daha kısık bir sesle ekledi, “Bence hâlâ Jaina’ya geçildiği için kızgındır.”</p>
				<p class="normal">“Bir Jedi’ı yenmek için başka bir Jedi gerekir,” dedi Lando ve hemen dönüp Luke’a baktı. “Gayet iyi pilot olan bir Jedi daha tanıyorum,” dedi, uzatarak. Bu sözlerin ardından diğerleri de dönüp Luke’a baktılar.</p>
				<p class="normal">Luke gülümseyip omuz silkti. Solo’nun çocuklarıyla yarışmaya hiç niyeti yoktu. Lando’nun Jedi’ı Jedi’a karşı kullanma taktiği ise onun Jedi Konseyi’ni kurma azmini kırbaçlamaktan başka bir işe yaramadı. Luke’a göre bir Jedi kendisiyle yarış halinde olmalıydı. Solo’nun çocuklarının duyduğu bu heyecanı ve bu alanda rekor kırma isteklerini hoş görebilirdi. Onlardan çok daha büyük olan Kyp’in ise bunu biliyor olması gerekirdi.</p>
				<p class="normal">“İki pilotlular için tümüyle farklı bir liste kullanıyoruz,” dedi Lando. “Ve o listede hiç Jedi yok.”</p>
				<p class="normal">Luke düşünceli şekilde Mara’ya baktı. Kuşakta yarışmak gibi bir isteği yoktu –yeteneklerini ispatlamak zorunda değildi, ne pilot ne de Jedi olarak. Ama Mara’nın olanları farklı görebileceğini düşünüyordu. Belki de onun sağlık durumuna rağmen hâlâ yeteneklerinden bir şey kaybetmediğini görmesinde yarar vardı. Belki de kuşakta bir yarışa katılırsa kendine olan güveni yerine gelip gelişen olaylar içerisindeki hayati rolünü sevdiklerinin güvenliğinden hiçbir şekilde fedakârlık yapmadan daha bir istekle devam ettirebilirdi, özellikle de Jaina’ya karşı olan görevini. </p>
				<p class="normal">“Denemek ister misin?” diye sordu Luke ona ve Lando ce-vabı duymak için merakla ona doğru eğildi.</p>
				<p class="normal">“Zaten yaptım,” dedi Mara ama öyle usulca söylemişti ki Luke’tan başka duyan olmamıştı, kendisini tümüyle kendiyle barışık halde hissediyordu ve ihtiyacı olan tüm kendine güveni zaten Jaina’nın muhteşem yarışı ardından toplamayı başarmıştı.</p>
				<p class="normal">Luke onun kendisini ne kadar iyi anladığını görerek hayran olmuştu, onun kendisini ispat etmek için yarışmaya katılmak zorunda hissetmeyeceğini ama o çok isterse yine de onu kırmamak için kendi isteğiyle katılabileceğini biliyordu.</p>
				<p class="normal">Her seferinde bunu yapmayı başarıyordu zaten.</p>
				<p class="normal">“Sanırım bu teklifi reddetmek zorundayız,” dedi Mara, Lando’ya.</p>
				<p class="normal">Lando itiraza başlayıp ikisinin en iyisi olduğunu ve hiçbir çift pilotunun yanından bile geçemeyecekleri skorları elde edebileceklerini anlatmaya başladı. Fakat sonra Han ve Leia’nın bulunduğu tarafa baktı ve onların başını iki yana salladığını gördü, ona Mara’nın durumunu hatırlatıp uzak dur der gibiydiler.</p>
				<p class="normal">“Neyse eğer fikrinizi değiştirirseniz...” dedi pişmanlıkla karışık bir ses tonuyla.</p>
				<p class="normal">Luke düşündüğü zaman bu onun da aklına yatmıştı. Çift pilotların katıldığı yarışmada listenin en üst sırasında Luke ve Mara Jade Skywalker isimlerinin görülmesi Lando’yu mutlu etmez miydi? Tek pilotlarda iki Jedi Şövalyesi’nin ismi zaten listenin en başında yerlerini almışlardı! Böyle girişimci bir adam için bundan daha iyi reklam olur muydu? Daha da önemlisi bu sayede Lando’nun yaptığı iş büyük ölçüde meşruiyet de kazanmış olacaktı.</p>
				<p class="normal">“Ya siz ikiniz?” dedi Lando, Han ve Leia’ya dönerek. </p>
				<p class="normal">“Konsey toplantılarında yeterince manevra yaptım zaten,” diye cevap verdi Leia, başını iki yana salladı, elini havaya kaldırdı ve asteroit kuşağında yarışmaya katılmak için en ufak bir niyeti olmadığını kesin bir şekilde ifade etti. </p>
				<p class="normal">“Han ve Chewie olsun o zaman!” dedi Lando büyük bir coşkuyla. “Sürekli galaksinin en iyi iki pilotu olduklarına dair atar tutarlar. İspat etsinler de görelim.”</p>
				<p class="normal">“Çok yaşlı ve yavaşım artık,” dedi Han, kolunu Leia’nın omzuna doladı. </p>
				<p class="normal">Chewie ise sadece kükredi. </p>
				<p class="normal">Jacen, Jaina ve Anakin odaya girdiler.</p>
				<p class="normal">“Kyp’in gidişini gördünüz mü?” diye sordu Anakin heyecanla, hemen Leia’ın yanına gitti. “Müzik, yanaşık düzen.”</p>
				<p class="normal">Luke başını salladı.</p>
				<p class="normal">Jaina merakla çevresini süzdü, önce Lando ve anne babasına ardından da keyfi biraz kaçmış gibi görünen Chewie ve son olarak da Mara’ya baktı. </p>
				<p class="normal">“Lando, Han ve Chewie’nin kuşakta iki kişilik araçla uçmasını istedi,” dedi Mara. “Bana iyi bir fikir gibi geldi.”</p>
				<p class="normal">Leia kendisine bakıp pis pis sırıtan kocasından uzaklaştı. Han’ın bu tür oyunlara katılmasından hiç haz etmiyordu –Lando kimseye bir şey olmayacağına dair garanti veriyor olsa bile. Yine de onun koruma içgüdüsü Han’ın gevşek sırıtışı karşısında fazla dayanamadı. Han açıkça gitmek istemediğini belli etmişti, belki de böyle bir şeyle uğraşmaya üşeniyordu ama Leia onu dürtme güdüsüne daha fazla karşı koyamadı. “Bana da,” dedi.</p>
				<p class="normal">Chewie bu sefer öncekinden daha fazla kükredi, onlara bu fikrin kendisine de cazip gelmeye başladığını anlatıyordu. </p>
				<p class="normal">“Bu çocuk oyunu,” diye homurdandı Han. “Bu işler için yaşlı, yavaş ve bezginim.”</p>
				<p class="normal">“Ve de korkaksın,” diye ekledi Anakin ve oradaki herkesi güldürdü – tabii ki Han dışında herkesi.</p>
				<p class="normal">“Şu anda birincilik Moss Deevers ve Twingo’ya ait,” dedi Lando, kargolarından ziyade içki kadehlerinin içerisinde daha büyük yükler taşımakla nam salmış olan iki kaçakçıdan bahsediyordu. Moss, bir Bothan ve Twindo da onun Sullustlu arkadaşı, eğer söyledikleri yüklerin yüzde birini taşımış olsalar şu tarihe kadar galaksinin en zengin kaçakçıları olmuş olurlardı, tabii kaçtıkları, atlattıkları ya da düşürdüklerini söyledikleri İmparatorluk gemilerinin yüzde biri bile doğru olmuş olsaydı İmparatorluk’un elinde başka yere gönderecek gemisi kalmamış olurdu. </p>
				<p class="normal">Bu iki palavracı, Han ve Chewie’nin dostlarımız olarak adlandırdığı çevrede pek haz edilmezlerdi, Han’ın şu tarihe kadar bu çiftle hiç işi olmamıştı, özellikle de Moss’la.</p>
				<p class="normal">Ama Lando’nun şansına bakın ki bu ikisi gelmiş ve çift pilotlu yarış listesinin başına yerleşmeyi başarmışlardı. </p>
				<p class="normal">“Sen bir TIE bombacısına sığmazsın bile,” dedi Han, Wookiee’ye. “Bacakların aracın tabanından çıkar ve yol boyunca asteroit tekmelersin.”</p>
				<p class="normal">Chewie yumruklarını kafasının iki yanına kaldırdı ve Sullustlunun koca kulaklarını taklit edip yüzüne aptalca bir ifade verdi. </p>
				<p class="normal">Sonrada kükreyerek Han’a Moss ve Twingo’nun bu işin peşini asla bırakmayacağını hatırlattı. Eğer bu iki palavracı Han ve Chewie’nin onların birinci olduğu yarışmada yarışmayı reddettiklerini duyarlarsa bunu kendilerinin uçuş yeteneklerinin daha üstün olduğunun bir göstergesi olarak kabul edeceklerdi. </p>
				<p class="normal">“Biliyorum, biliyorum,” dedi Han. Etrafındakilere baktı, hepsi yüzlerinde bir gülümsemeyle ona bakıyordu. “Ne?” diye sordu saf bir ifadeyle.</p>
				<p class="normal">Bu gülümsemeler Lando’nun mürettebatı, Han ve Chewie’yi TIE bombacısının iki koltuğuna yerleştirebilmek için çırpınırken daha da arttı. Talihsiz yardımcılardan birisi Chewie’nin bacağını yanlış yöne çevirmek gafletinde bulununca sırtına yediği tokatla –aslında çok sert değildi– birkaç metre öteye uçmuştu. Mürettebat sonunda ikisini araca yerleştirmeyi başardı; Chewie komik görünüyordu, bacaklarını o kadar bükmek zorunda kalmıştı ki dizleri neredeyse çenesine değecekti. </p>
				<p class="normal">“Gitmeye hazır mısınız?” diye geldi çağrı.</p>
				<p class="normal">“Bu şeyle nasıl uçulur ki,” dedi Han ve hayretle Chewie’ye baktı.</p>
				<p class="normal">Wookiee uludu.</p>
				<p class="normal">“Pek iyi göründüğün söylenemez!” dedi Han.</p>
				<p class="normal">“Fark etmez,” dedi Lando. “Zaten Moss ve Twingo’nun dört kırk birlik rekorunun yanından bile geçemezsiniz.”</p>
				<p class="normal">Chewie gürledi.</p>
				<p class="normal">“Hazırız!” diye bağırdı Han.</p>
				<p class="normal">“Hep gururuna yenik düşer,” diye fısıldadı Lando, Leia ve diğerlerine göz kırparak, Han ve Chewie hangarı terk eder etmez tümü gösteriyi izlemek için kontrol odasına geri döndüler. Üç çocuk yolda neler olabileceğini kendi aralarında konuşuyorlardı, babaları ve Chewie’nin önceki rekoru kıracağı konusunda hemfikirdiler, ayrıca gerekli Güç yeteneklerine sahip olmadıkları için çift yarışında fazla ileri gitmelerinin mümkün olmadığı sonucuna da varmışlardı. Jaina’nın gözünde, kendisine doğru gelen taştan duvarı aşmasını sağlayan Güç yeteneklerini dikkate aldığında, onlar körlemesine uçuyor sayılırlardı. </p>
				<p class="normal">Güç’le ilgili değerlendirmelerinde fikir ayrılığına düşseler de hem Jacen hem de Anakin bu konuda Jaina’yla aynı görüşteydiler. </p>
				<p class="normal">Luke tüm bu tartışmaları keyifle izledi. Ona göre hiçbiri Güç’ün gerçek kudretini ve sınırlarını tam olarak idrak edememişti ve hiçbiri babalarının ne kadar kurnaz bir adam olduğunun farkında değildi. Luke Güç’ü asla hafife almazdı ama Han Solo’yu da öyle.</p>
				<p class="normal">Üstelik Luke, Han ve Chewie’nin asteroit kuşaklarında uçma konusuna ne kadar tecrübeli olduklarını da biliyordu. </p>
				<p class="normal">Grup kontrol odasına varana kadar geçen zaman içerisinde, tüm çevrelerini kuşatan ekranlarda Han ve Chewie’nin pratik manevraları yapmaya başladığını ve kuşağa giriş bölgesine doğru yaklaştıklarını gördüler. </p>
				<p class="normal"><span class="ideitalik">Belt Runner I’deki</span> kontrolör ikiliye kalkanlarına tam güç verip devam etmelerini söyledi. </p>
				<p class="normal">“Ne güzel,” dedi Han keyifsizce ve kontrol odasındaki herkesi tekrar güldürdü. </p>
				<p class="normal">İkinci dikdörtgen ekran, asteroit kuşağında uçmaya başlayan TIE bombacısını yakından gösteriyordu, engellerin etrafından kolaylıkla geçip giden karanlığın içindeki bir ışık huzmesi. Bir taş kümesinin içinden öyle bir geçmişlerdi ki görenler onların hayalet gibi taşların içinden geçip gittiğini zannetmişti. </p>
				<p class="normal">“Güzel,” dedi Jacen.</p>
				<p class="normal">Fakat Han olayları böyle görmüyordu. Aslında o ve Chewie asteroit kuşağına girdikleri andan beri aralıksız korku dolu çığlıklar atmaktaydılar. Ekranlarda son derece soğukkanlılıkla yapılıyormuş gibi görünen manevralar aslında korku dolu tepkilerin ve şansın yaver gitmesinin ürünlerinden öte şeyler değillerdi. TIE bombacısı bir asteroitin köşesinden döndüğünde Chewie’nin kolu yukarı kalktı ve yana kayınca Han’ın kafasına vurdu.</p>
				<p class="normal">Han araçla dimdik yükselmek üzereydi, böyle yaparsa doğruca farkında bile olmadığı başka bir asteroite doğru gidecekti, ama Chewie’nin kolunun neden olduğu darbe onun kontrolü kaybetmesine neden olunca TIE bombacısı aynı yönde gitmeye devam etti ve Han, Chewie ve yerdeki gözlemcilerin birbirlerine fazla yakın olarak gördükleri iki asteroitin arasından bir şekilde geçmeyi başardılar. </p>
				<p class="normal">Manevra kusursuz görünüyordu.</p>
				<p class="normal">“Kıl yumağı!” diye bağırdı Han, Chewie’ye.</p>
				<p class="normal">Wookiee döndü, ikisinin yüzü arasında en fazla bir santim mesafe vardı ve kükredi. Ardından ikisi de ön cama baktılar ve bir asteroitin onları dümdüz etmek için yaklaştığını fark ettiler, ikisi birden bağırıp içgüdüsel olarak yüzlerini korumak için elleriyle örttüler.</p>
				<p class="normal">Böyle yaptıklarında Chewie’nin fazla yüksekte duran dizi levyeyi yana itti ve TIE bombacısı yana yatıp asteroitten kurtuldu.</p>
				<p class="normal">Bu da kusursuz görünmüştü dışarıdan.</p>
				<p class="normal">Lando’nun sesi hoparlörden yükseldi. “Çocuklar burada ağızları açık halde sizleri izliyorlar.”</p>
				<p class="normal">Han telsizden cevap verdi. “Basit iş,” dedi ve telsizi kapatmasıyla çığlığı basması bir oldu, “Bu kadarı da fazla artık!” önlerinde asteroitlerden bir duvar oluşmuştu.</p>
				<p class="normal">Han aracı sağa yatırdı, Chewie de sola ve TIE bombacısı da hiçbir şey yapmadı. İkisi de diğerinin hareketini görmüş ve bu sefer de tam tersini yapmışlardı ve sonuç olarak TIE bombacısı yine tepki vermemişti. </p>
				<p class="normal">“Sola, sola, seni kürk yığını,” diye bağırdı Han çaresizce, sonra da levyeyi sağa kırdı ve bu seferde Chewie emrine uyduğu için TIE bombacısı yine tepki vermedi.</p>
				<p class="normal">“Senin solun benim değil!” diye gürledi Han, ikisinin de aynı yöne baktığı dikkate alındığında söylediğinin bir anlamı yoktu aslında.</p>
				<p class="normal">Chewie uzandı, Han’ın ellerini ve tuttuğu levyeyi koca pençesiyle kavradı ve iki levyeyi de aynı anda çekti. Çevik TIE bombacısı derhal sola döndü, taştan duvarın yüzeyini yalayarak geçtiler ve Han motorları kökleyince kendilerini güç bela duvarın kenarından dışarı atmayı başardılar, sonra tekrar sağa kırıp yeniden yağmurun içine girdiler –onu böylesine kusursuz gösteren basit bir manevra gibi görülüyor olmasıydı.</p>
				<p class="normal">Yağmurun içinde fazla hızlı yol almaya başladılar. Lando’nun sesi hoparlörden yükseldi ama kontrolü tekrar ele almak için çırpındıklarından ne dediğine pek kulak veremediler. Çok büyük ve dönmekte olan bir kaya hızla yaklaşıyordu ve nihayet uyum içinde çalışmaya başlamış olan iki pilot hemen taşın altına doğru dalıp motorları ters yönde çalıştırdılar ve mükemmel bir takla ile asteroitin yüzeyinden kurtuldukları gibi onun çekimini de uçuşlarına karşı direnç vazifesi görmesi için kullandılar. </p>
				<p class="normal">Tabandan daha güvenli bir hızda dışarı çıktılar ve nispeten daha açık bir alanda ritimli bir şekilde yol almaya devam ettiler. Han saate baktı, asıl derdi Chewie ile birlikte bu baş belası yerden bir an önce çıkabilmekti. </p>
				<p class="normal">Çalışmıyor.</p>
				<p class="normal">“Ne?” diye sordu ve alete vurdu.</p>
				<p class="normal">Tık yok.</p>
				<p class="normal">Bu sefer Han telsize sarıldı. “Kronometre çalışmıyor,” dedi. “Süremizi nasıl öğreneceğiz?”</p>
				<p class="normal">Sesi hoparlörden gelip tüm kontrol odasını çınlattığında, orada bulunanların tümü hep birden duvardaki kronometreye baktı. Üç dakika, otuz üç saniye, iki pilotlularda yeni bir rekora yaklaşıyorlardı.</p>
				<p class="normal">Üç otuz üç – onları yenmenize az kaldı, dedi Lando ve çabucak ekledi, “Ama üç çocuğun da hâlâ senden çok ilerideler,” gösterinin devam etmesi için ikisini de olabildiğince gaza getirmeye çalışıyordu.</p>
				<p class="normal">“Süremizi nasıl öğreneceğiz?” dedi Han tekrar, eskisinden daha sesli şekilde.</p>
				<p class="normal">“Seni duyamıyor,” dedi Luke ve Lando’nun yüz ifadesindeki ani değişikliğin ardından tüm gülümsemeler ve baş sallayıp takdir etmeler bir anda solup gitti. Kontrol pod’larındaki teknisyenler ekipmanlarının üzerine eğildiler ve <span class="ideitalik">Belt-Runner I</span> ile haberleşmek için birkaç kanal açtılar.</p>
				<p class="normal">“Üç kırk yedi,” diye bağırdı Lando yüksek sesle. </p>
				<p class="normal">“Süre?” diye sordu Han, tek kelime duyamadığı ortadaydı. </p>
				<p class="normal">“Sadece bir haberleşme sorunu,” dedi Lando diğerlerine. </p>
				<p class="normal">“Bundan daha fazlası,” dedi kontrolörlerden birisi. “<span class="ideitalik">Belt-Runner I</span> tüm bağlantıyı kaybetti.”</p>
				<p class="normal">“Tüm bağlantı mı?” diye sordu Lando.</p>
				<p class="normal">“Evet,” diyerek onayladı adam.</p>
				<p class="normal">“Bu da ne demek?” diye sordu Leia, Luke’u dirseğinden tutarak. </p>
				<p class="normal">“Sağır oldukları anlamına gelir,” dedi Luke asık bir yüzle. “Ve de kalkanları çalışmıyordur.”</p>
				<p class="normal">Bu sözlerin ardından odada bulunan herkesin gözleri kocaman açıldı. Luke kontrol odasından koşarak çıktı.</p>
				<p class="normal">TIE bombacısının içinde bulunan Han ve Chewie nispeten boş olan asteroit kuşağında, kesinlikle güven içerisinde olduklarından emin halde, yollarına devam ettiler ve hatta sistemlerini kendi avantajlarına nasıl kullanabileceklerini bile anlamaya başlamışlardı. </p>
				<p class="normal">Sistemler çalışıyor olaydı tabii ki.</p>
				<p class="normal">“Şunu geçip git,” dedi Han ve sağdaki büyük ve pürüzsüz yüzeyli bir kayayı işaret etti. Ardından da kolunu geri çekerek kendi uçuş istikametlerini hesaplayarak yaklaşan diğer bir kümeyi hangi noktada geçip gidebileceklerini işaret etti. </p>
				<p class="normal">Chewie kendisine söyleneni yaptı, TIE bombacısını sağdaki asteroite doğru yaklaştırdı, amacı sadece sıyırarak geçmek ve kalkanları da bir tür itici gibi kullanmaktı.</p>
				<p class="normal">Sürtünerek geçtiler ama yansıtıcı kalkanlarıyla değil de güneş enerjisi panelleriyle. TIE bombacısı geriye fırlayıp dönmeye başladı ve paniğe kapılan Han ve Chewie hemen içgüdüsel olarak hasarın nerede olduğuna baktılar: güneş panelinin yarısı kopmuş ve bağlantı kirişi de eğilmişti. </p>
				<p class="normal">Levyeye yapışıp tekrar dengeyi sağlamaya çalıştılar, deli gibi kolu bir o yana bir bu yana yatırıyorlardı. Bu arbedede Han’ı tutan kemerlerden biri açılınca Han kontrollerin üzerine öne doğru düştü ve geminin çapraz şekilde dalıp kendi tarafında dönmesine yol açtı.</p>
				<p class="normal">Chewie derhal tepki verip Han’ın konsolundaki iptal düğmesine bastı ve kontrolü kendi eline aldı, Han bağırırken o da bir yandan kükrüyordu. </p>
				<p class="normal">“Kalkan yok, Chewie! Kalkan yok!” diye bağırdı Han.</p>
				<p class="normal">Koca bir asteroit taştan bir duvar gibi bir anda ön camlarını kapladı.</p>
				<p class="normal">“Aşağı, aşağı, aşağı,” diye bağırdı Lando, ekrandan izlerken, TIE avcısı da tıpkı onun dediği gibi taşın hemen önünde aşağı daldı ve...</p>
				<p class="normal">Hiçbir şey.</p>
				<p class="normal">“Sinyal kesildi!” diye bağırdı kontrolörlerden birisi.</p>
				<p class="normal">“<span class="ideitalik">Belt Runner I de</span> sinyal alamıyor,” diye ekledi bir diğeri.</p>
				<p class="normal">Dikdörtgen ekranın görüntüsü bir anda değişti ve bir TIE avcısının son sürat yol almakta olduğunu gördüler. </p>
  <p class="normal">“Bul onları,” diye mırıldandı Leia, ekranda yeni beliren bu TIE avcısının pilotu kardeşi Luke’tan başkası değildi. </p>
				</body>
</html>