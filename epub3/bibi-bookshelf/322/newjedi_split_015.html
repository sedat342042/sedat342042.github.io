<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_13">ON DÖRT<br class="chapter"/>
			    Yakın, Daha Yakın</h1>
<p class="normal"> </p>
				<p class="normal">R5-L4 panik içerisinde çığlık attı, böcek yaratığın asit salgılayan kıskaçlarının deldiği kafasından kıvılcımlar püskür-müştü, bu kıskaçlar sanki toprağı kazar gibi kolayca metalin içine işleyebiliyorlardı. </p>
				<p class="normal">Perişan olan droidin önünde duran Kyp geminin gövdesindeki deliklerden tüm oksijen uzaya kaçmadan önce özel kıyafetini giymeye çalışıyordu. R5-L4’ün çığlıklarını duymuş ve sanki yakın bir dostunu kaybediyormuş gibi buna üzülmüştü ama kıyafetini giyene kadar yapabileceği hiçbir şey yoktu. </p>
				<p class="normal">Kıvılcımlar uçuşmaya devam edip Kyp’in koltuğunun arkasına yağdılar. Droid alev aldı ama yetersiz oksijen nedeniyle kendiliğinden söndü. Fakat R5-L4’ün işi bitmişti; çığlığı sustu. </p>
				<p class="normal">Kyp tek başınaydı. </p>
				<p class="normal">Kemerini açtı ve arkaya döndüğünde böceği andıran bir yaratığın droidin iç organları olan kabloları ve devreleri büyük bir iştahla kemirdiğini gördü, diğer bir böcek yaratık da sağdaki alt kanada asılmıştı ve anlaşılan gözünü iyon iticilerine dikmişti. </p>
				<p class="normal">Çabucak karar veren Kyp motoru kapatıp levyeyi çekerek S-folyoları kapattı. Onlar birbirine yaklaşırken tüm araç gıcırdadı ve böcek yaratığı arada tuzağa düşürdüler ama ezemediler. Kyp levyeyi ileri geri sallayarak folyoları açıp kapatmaya devam etti, o yaratığı oradan koparmak ya da arada ezmek istiyordu. Fakat böcek bulunduğu yere büyük bir azimle tutunmuştu, bu yüzden Kyp folyoları olabildiği kadar sıkı tutmakla yetinmek zorunda kaldı. </p>
				<p class="normal">Koltuğunun arkasındaki böceksi yaratık yemeğini bitirmişti ve şimdi de asit kıskaçları Kyp’in koltuğunun arkasını hedef almıştı. </p>
				<p class="normal">Jedi bekledi, bekledi, eli düğmenin üzerindeydi.</p>
				<p class="normal">Kıskaçlar yarıp geçti; Kyp hemen koltuğuna yerleşti ve emniyet kemerine tüm gücüyle asıldı. Kanopi tüm X-kanadı titreten bir şokla yerinden fırladı, uçağın burnunu aşağı ittiğinden uçuş yönünü bile değiştirmişti.</p>
				<p class="normal">Kyp döndü, şimdi de kanattakini ne yapacağına karar verecekti ama durdu, şok olmuştu, arkadaki yaratık hâlâ oradaydı, arkadaki dört bacağını X-kanada geçirmişti ve öndeki ikisini de havada sallıyordu. Arkada iki büklüm olmuştu, başı yukarıdaydı ve kıskaçları fırlatılan koltuğa saplanıp kalmıştı. Doğru düzgün düşünemeyen ve büyük ölçüde korkusuyla tepki veren Kyp dizleri üzerinde durdu, ışın kılıcını çekti ve parlak namlusunu öne doğru uzattı. Tek hamlede gemiyi tutan iki bacağı ters hamlede de geri kalan iki bacağı kesti ve yaratık ve koltuk uçup gitti. </p>
				<p class="normal">Kyp toparlanmaya çalışırken, bugün yaşanan kayıpları düşünüp R5-L4’den geriye kalanları gördüğünde içinde büyük bir öfke birikti. Durumu biliyordu, onun haricinde Dozen-and-Two Avengers’dan kurtulan olmamıştı –ani bir patlama tüm X-kanadı sarstığında ve kanatlar arasına yapışmış olan o inatçı yaratık bir şekilde kıskaçlarını iyon iticileri delebilecek kadar uzattığında o da artık kaçabileceğinden umudu kesmişti. </p>
				<p class="normal">Sıkıca tutunup emekleyerek kokpitinden dışarı çıktı, araca bağlı olmadığından yapacağı tek bir hatada uzay boşluğuna sürüklenip gideceğini biliyordu. Şu anda X-kanat kendi etrafında dönmeye başlamıştı –sıfır yerçekiminden dolayı Kyp hareketi hissetmiyordu ama yıldızların yerinin değiştiğini görebiliyordu. Sıkıca tutundu, dönüşün sonunda merkezkaç kuvveti oluşturarak onu dışarı atacağını biliyordu. </p>
				<p class="normal">Kendisini hiç böyle çaresiz hissetmemişti, okyanusların en büyüğünde bir salın üzerindeki kazazede gibi. Ama o bir Jedi’dı, eğitimli ve yetenekli. Öfkesine teslim olmayı reddederek ondan kurtuldu ve meseleye daha mantıklı şekilde ve dikkatle yaklaştı. </p>
				<p class="normal">Böcek ona baktı; kıskaçlarını iştahla savurdu. </p>
				<p class="normal">Kyp ışın kılıcını tam kıskaçların ortasına soktu, enerji kılıcı yaratığın kafasını delip geçti. Böcek çılgına dönmüştü; X-kanat daha hızlı dönmeye başladı, üstelik şimdi baştan kuyruğa doğru da dönüyordu. Bir an için boş bulunan Kyp’in eli kaydı ve geriye doğru yuvarlandı. Işın kılıcı elinden uçtu ama Güç’ü kullanarak kılıcını derhal yakaladı, bu durumda kendisine pek yardımcı olmasa da bu silaha ihtiyacı olacaktı. Kyp ışın kılıcını tutar tutmaz diğer taraftan da zihniyle dönen X-kanadı kavradı ve sanki güçlü ellerle tutulmuş gibi aracı bir anda durdurdu. Santim santim yoluna devam etti ve sonunda kuyruğa tutunup kendisini uçağın gövdesine çekti. </p>
				<p class="normal">Hâlâ kanatların arasında duran canavar böcek artık kımıldamıyordu. </p>
				<p class="normal">Kyp ışın kılıcını kapattı ve bu fırsatı değerlendirip hemen hasarlı motoru incelemeye koyuldu, tamirata girişmek için bir yol düşünüyordu? Ne yapmalıydı?</p>
				<p class="normal">İç çekerek çabucak uçağın gövdesinden kokpitin içine geçti. Hiperiticileri sağlam görünüyordu ama kanopisi olmadan onları çalıştırmaya cesaret edemedi. Önce denge jetleriyle aracı dengeledi, sonra da genel hasarı ve elinde neyin kalıp kalmadığını incelemeye başladı. Refleks gereği acil durum kutusunu aradı ama tüm kanopinin gittiğini düşününce bir anda tamir edecek bir şeyin kalmadığını da anlamıştı. </p>
				<p class="normal">Ne yapacaktı? Etrafta iskân edilmiş bir gezegen olsa da Kyp kanopisi olmadan iniş yapamazdı ve özel kıyafetinin havası da sadece birkaç saat yeterdi, Jedi transına geçerse birkaç gün.</p>
				<p class="normal">Fakat bunları daha sonra dert etmesi gerektiğini söyledi kendi kendine. Asıl sınav onu bekliyordu: iyon iticileri yeniden çalıştırdı. Motorlar önce aksırıp tıksırdı ve ardından düşük güçle de olsa çalışmaya başladılar. </p>
				<p class="normal">Yan tarafına baktı, ölü yaratığa ve hemen hemen açık olan kanatlara. Fakat aklı başına yeni gelmeye başlayan Kyp bu yabancı yaşam türünün incelenmesi gerektiğine karar verdi. Kendisi başaramasa bile onun aracının enkazını bulacak kişilerin bu yaratığı görmesi gerekliydi.</p>
				<p class="normal"><span class="ideitalik">Kendisi başaramayacak olsa bile...</span></p>
				<p class="normal">Bu rahatsız edici düşünce zihninin duvarlarında yankılanarak uzaklaştı. Arkasına yaslandı ve kendisini rahatlamaya zorladı, bilinçli halden vazgeçip kendisini Güç’ün akışına teslim etti. Gemisini zihninde canlandırarak düşüncelerini aracın mekaniklerinin ötesine taşıdı, farklı bileşenlerin gerçek amaçlarının bir araya gelerek X-kanadını oluşturduğu felsefi boyuta. Ancak o zaman anladı –mükemmel bir çözüm değildi ama tek şansıydı.</p>
				<p class="normal">Kendisine yardımcı olacak bir astromech olmadan ve sadece temel bir mühendislik kitabından yardım alarak Kyp iyon iticilerin güç bağlantılarını değiştirdi ve onları kalkanlara güç verecek şekilde yeniden düzenledi. Sonrada nefesini tutup motorları yeniden çalıştırdı. Bu sefer aracı itmek yerine onun çevresindeki küre şeklinde bir kalkan oluşturmuşlardı, bu sayede hiperuzaydan sağ kalarak geçmeyi umuyordu. Dubrillion’un koordinatlarını girdi. Bir yandan kayıtları da aramaya devam ediyordu ve başka bir seçeneği daha olduğunu gördü, Sernpidal adındaki uzak bir gezegen. </p>
				<p class="normal">Lando’nun kendisine yardım edeceğini bilen Kyp sonunda kararını verdi ama hasarlı motordan gelen bir dizi aksırık ve tıksırık ardından fikrini değiştirip rotasını daha yakın olan Sernpidal’a çevirdi. Koordinatları uygun şekilde belirleyip hiperiticileri çalıştırdı, tüm dikkatini dengesiz çalışan iyon güç ünitesine odaklamıştı, her hareketi ve sesi dengesiz olan.</p>
				<p class="normal">Hiperuzaya girmesi ve çıkması bir oldu, daha bir saniye önce iyon iticileri sarsılmış ve kalkanı da kapanmıştı. Ama tekrar açılması bir oldu ve kendisini bekleyen yıldırıcı görevi düşününce başını iki yana salladı. Sernpidal’a kadar kısa hiperitici sıçrayışlarıyla gitmek zorundaydı. Bu zaman zarfında da iyon motorlarının tamamen bozulmamasını umut etmekten başka seçeneği yoktu. </p>
				<p class="normal">Hiperiticileri çalıştırdı, gözlerini kapattı ve arkadan gelen titreşimi hissetti, sadece gerektiği kadar çalıştırıyor ve iyon iticileri gereğinden fazla zorlamıyordu. Nefesi yavaşladı, kalbi daha yavaş atmaya başladı, ama bu titreşimleri hissetmesine, hiperuzay atlamalarını yapmasına ve iyon iticileri hazırlayıp her şeyi yeni baştan tekrar etmesine yetecek kadar bilincini koruyordu. </p>
				<p class="normal">Danni Quee donmuş suyun hemen üzerinde bulunan buz duvarlı, kubbeli bir odada oturuyordu, tepesinde ise yüzlerce metre kalınlığında bir buz tabakası yer almaktaydı. Üzerinde sadece pançosu ve diğer elbisesi olan korkunç ve tüm vücudunu sarmış bir yaratık bulunuyordu, boğazından içeri girmiş olan denizyıldızı şekilli yaratık ise gitmişti. Doğru düzgün bir kıyafeti olmamasına rağmen Danni üşümüyordu. Odanın zeminini kaplayan likene benzeyen garip şey ısı ve ışık yayıyordu, muhtemelen oksijen de diye düşündü, çünkü orada rahatça nefes alabiliyordu. </p>
				<p class="normal">Onu zapt edenler bu tarihe kadar gördüğü her şeyden daha da korkunçtular, özellikle de onlara liderlik ettiği anlaşılan büyük ve dokunaçlı beyin, fakat anlaşılmaz şekilde soylu bir tutumları da bulunuyordu. Danni işkenceye uğramamıştı –henüz– ve şu ana kadar tecavüze yeltenen de olmamıştı. İnsansı lider Da’Gara’nın da dediği gibi o onların gözünde, Yomin Carr’ın söyledikleri doğrultusunda, takdire değer bir düşmandı ve dolayısıyla da belli ölçüde bir saygıyı hak etmişti. </p>
				<p class="normal">Yine de onu kurban etmeyi düşünüyorlardı.</p>
				<p class="normal">Artık yalnız başınaydı ve saatler geçip gidiyordu. Arada bir sudan kabarcıklar yükseliyor ve bir çift dövmeli barbar sudan dışarı çıkıyordu, biri silahını ona doğru tutarken diğeri de yiyeceğini –kımıl kımıl yılan balığı gibi bir şey– ve içeceğini yanına getiriyordu. Aşağıda, derinlerde, savaş koordinatörünün bulunduğu ve volkanik aktivite nedeniyle suyun daha ılık olduğu yerde, neler döndüğünü merak etmeye başlamıştı. Bu donmuş dünyanın dışında, onun evi olan galakside de neler yaşandığını merak ediyordu. Da’Gara tüm galaksiyi fethederek Yuuzhan Vong önünde diz çökmelerini sağlayacaklarını söylemişti ve bu yolda ilerlediklerini görebiliyordu.</p>
				<p class="normal">Danni, Da’Gara’nın kendisinin bir gün inançsızlığını bırakacağını zannettiği gibi bir hisse de kapılmıştı, tıpkı galakside yaşayan tüm canlıların Yuuzhan Vong’un haklılığını ve ışığını takdir etmesini beklediği gibi.</p>
				<p class="normal">Ama o hiç böyle düşünmüyordu.</p>
				<p class="normal">Sudan yine kabarcıklar çıktı, birisi daha geliyordu. Danni merakla kabarcıklara baktı. Gelmelerini bekliyordu –Da’Gara ona başka bir dünyagemisinin daha kısa süre içerisinde geleceğini ve kendisinin de onların ihtişamına şahit olacaklarını söylemişti. Anlaşılan Yuuzhan Vong için her şey “ihtişam” kelimesinin çevresinde dönüyordu. Kendisini zihinsel olarak yine bu canlı elbise ve maskeden dolayı çekeceği zahmete hazırladı. </p>
				<p class="normal">Fakat az sonra hiç de beklemediği bir şey gördü, sudan fırlayan bir çift dövmeli barbar perişan haldeki bir insan erkeği sürükleyerek yanına getirdiler. </p>
				<p class="normal">Ardından Da’Gara geldi ve diğer ikisi esiri yerde sürüklerken Danni’nin yanına doğru yürüdü, esirin üzerindeki organik elbisesi yavaş yavaş soyulmaya başlamıştı. </p>
				<p class="normal">“Bazı savaşçılar bize saldırdı,” dedi prefect denizyıldızı şekilli solunum cihazının ardından. “Anlaşılan sizin en iyi savaşçılarınızdılar.” Durdu ve başıyla perişan haldeki adamı işaret etti. “Kolayca yok edildiler.”</p>
				<p class="normal">Danni merakla ona baktı, kullandığı kelimelerden çok onları kullanış tarzı nedeniyle. Önceden telaffuzu ve kelime kullanımı berbattı ve her cümleyi kurmadan önce bir süre düşünürdü ama eskisine kıyasla belirgin şekilde daha düzgün konuşuyordu.</p>
				<p class="normal">“Gücümüzden şüphen mi var?” diye sordu Da’Gara, anlaşılan yüzündeki ifade dikkatini çekmişti. </p>
				<p class="normal">“Dilimizi öğrenmişsin,” diye cevap verdi. </p>
				<p class="normal">Prefect başını yana çevirdi ve parmağıyla kulağına vurdu, Danni içinde bir şey olduğunu gördü, sanki bir solucanın kuyruğu gibi kıvrılıyordu. “Bizim de kendi usullerimiz var, Danni Quee. Sen de öğreneceksin.”</p>
				<p class="normal">Danni’nin bundan şüphesi yoktu ve bu Yuuzhan Vong’u daha da korkutucu hale getirmekteydi. </p>
				<p class="normal">Prefect gözlerini Danni’ye dikti. “O değersiz,” dedi, yeni geleni göstererek ve sonra da yaptığı ani el hareketini gören diğer ikisi derhal suya atladı. Da’Gara bir süre daha gözlerini Danni’den ayırmadı, sonra da arkasında duran karanlık suyun içine daldı. </p>
				<p class="normal">Danni hemen insanın yanına koştu. Üzerinde ne kimlik ne de kısa bir şorttan başka bir kıyafeti vardı. Vücudu yeni yara izleriyle doluydu, sanki onu yaralayan Da’Gara’nın savaşçıları ardından onu iyileştirmişlerdi. Danni, prefect’in onun değersiz olduğunu söylemekle neyi kastettiğini biliyordu. </p>
				<p class="normal">Bu adam savaş koordinatörüne kurban edilecekti.</p>
				<p class="normal">Danni derin bir nefes aldı ve kontrolünü kaybetmemeye çalıştı. O da savaş koordinatörüyle, korkunç yammosk, karşı karşıya gelmek zorunda kalacaktı. Onun iki ince ve yapış yapış dâhili köksüsü kendisini sarmalamış ve onu canavarın büyük dokunaçlarının arasına ve kara gözleri ve tek dişten oluşan ağzına doğru çekmişti. </p>
				<p class="normal">Fakat savaş koordinatörü onu almamıştı ve kendisinin başka bir şey için kullanılmasını uygun görmüştü ki Prefect Da’Gara kendisine bunun büyük bir onur olduğunu söylemişti –gerçi bayılmak üzere olduğu için dizleri titremekte olan Danni’nin bu büyük onuru takdir edecek hali yoktu. </p>
				<p class="normal">Savaş koordinatörü bu adama aynı şeyi yapmayacak, diye düşünüyordu Danni. Dokunaçlarla sarılacak ve yavaş yavaş yutulacaktı.</p>
				<p class="normal">Adam titredi ve sonra yavaşça gözlerini açtı, acı çektiği belliydi.</p>
				<p class="normal">“Neredeyim?” diye mırıldandı. </p>
				<p class="normal">“Dördüncü gezegende,” dedi Danni.</p>
				<p class="normal">“Avcı uçakları... kayaya benzeyen,” diye kekeledi adam.</p>
				<p class="normal">“Coralskipper’lar,” dedi Danni ona, çünkü Da’Gara onun dilinde onlara ne ad verildiğini kendisine söylemişti. Yaralı adamın başını yavaşça yere yatırdı. “Biraz dinlen. Artık güvendesin.”</p>
				<p class="normal">Bir saat kadar sonra –Danni zaman algısını çoktan kaybetmişti– adam feryat ederek uyandı. “Gemiyi delip geliyor!” diye bağırdı sonra da nerede olduğunu idrak edince hemen ustu. Şaşkınlıkla Danni’ye baktı. “Dördüncü gezegen mi?” diye sordu. </p>
				<p class="normal">Danni başını salladı.</p>
				<p class="normal">“Helska sistemi mi?”</p>
				<p class="normal">Danni tekrar başını salladı ve adamın dik oturmasına yardım etmek için yanına gitti. “Ben Danni Quee,” dedi. “Belkadan’daki ExGal istasyonundan geldim...” Adamın yüzündeki ifadenin değişmesiyle durdu.</p>
				<p class="normal">“Spacecaster sınıfı mekik,” dedi.</p>
				<p class="normal">Danni hayretle ona baktı. </p>
				<p class="normal">“Sizi takip ediyorduk,” dedi adam. “Helska’ya kadar. Sizi bulmaya gelmiştik.”</p>
				<p class="normal">“Bizi mi?”</p>
				<p class="normal">Adam güçlükle gülümsedi ve elini uzattı. “Dozen-and-Two Avengers’dan Miko Reglia.”</p>
				<p class="normal">Danni adamın elini sıktı ama yüzündeki ifadeden neden bahsettiğine dair hiçbir fikri olmadığını anlamak mümkündü. </p>
				<p class="normal">“Bir filo...” Miko durmak zorunda kaldı –aslında ne filosuydu onlar? “Avcı uçaklarından oluşan bir filo,” dedi. “Kyp Durron ve benim komutamdaki.”</p>
				<p class="normal">“Sen Jedi Şövalyesi misin?” diye sordu Danni, gözleri hay-retle kocaman açılmış ve içinde bir umut ışığı belirmişti. </p>
				<p class="normal">Miko başını salladı ve belirgin şekilde duruşu değişti, sanki Jedi Şövalyesi olduğunun hatırlatılması bile bir anda ruh halini değiştirmişti. “Evet,” dedi vakur bir edayla. “Akademi’de Luke Skywalker tarafından eğitildim ve henüz eğitimim tamamlanmamış olsa da –Kyp Durron’un çırağı olarak eğitimime devam ediyordum– ben bir Jedi Şövalyesi’yim.”</p>
				<p class="normal">Danni tekrar suya baktı. Miko’nun söylediklerine inanıyordu ve bunun ışığında acaba düşmanların zayıf bir noktasını bulabilir miyim, diye düşünmeye başladı. Prefect Da’Gara bu adama değersiz demişti ama bir Jedi Şövalyesi nasıl olur da bir savaşçının gözünde kıymetsiz olurdu? Belki de Da’Gara ve diğerleri bu adamı hafife almışlardı ve onların bu hatasından istifade edebilirlerdi. </p>
				<p class="normal">Tekrar Miko’ya baktığında onun meditasyon konumunda gözlerini kapatmış huzur içinde oturduğunu gördü. </p>
				<p class="normal">“Ne yapıyorsun?” diye sordu. </p>
				<p class="normal">Miko gözlerini kırparak açtı. “Çağrı yapıyorum,” dedi. “Düşüncelerimi göndererek yakınlarda başka bir Jedi Şövalyesi olup olmadığını anlamaya çalışıyorum.”</p>
				<p class="normal">“İşe yarayacak mı?” diye sordu Danni heyecanla, yanına yanaştı.</p>
				<p class="normal">Miko omuz silkti. “Jedi’ların birbiriyle bağı vardır, Güç’le olan ortak bağımız bizi de birbirimize bağlar.” </p>
				<p class="normal">“Ama işe yarayacak, değil mi?” diyerek üsteledi pragmatik Danni.</p>
				<p class="normal">Tekrar omuz silkti. “Bilmiyorum,” dedi. “Kyp’in kaçıp kaçamadığını ve bu yakınlarda herhangi bir Jedi olup olmadığını bilmiyorum.”</p>
				<p class="normal">Danni’nin ihtiyacı olan cevap da buydu zaten. Duyduklarından sonra bu mistik düşünce gönderme usulüne fazla bel bağlamamaları gerektiğine karar verdi. </p>
				<p class="normal">“Kim bunlar?” diye sordu Miko biraz sonra. “Kaçakçılar mı?”</p>
				<p class="normal">Danni kendini tutamayıp kahkahayı patlattı. Keşke açıklaması bu kadar kolay bir şey olsaydı. “Belki Yuuzhan Vong da kaçakçılık yapıyordur,” diye cevap verdi. “Kendi galaksilerinde.”</p>
				<p class="normal">Miko tam cevap verecekti ki durdu ve dikkatle ona baktı, duydukları karşısında ne diyeceğini bilememişti. </p>
				<p class="normal">“Bizim galaksimizden değiller,” diyerek açıkladı durumu Danni.</p>
				<p class="normal">“Onları yaklaşırken tespit ettik,” diye devam etti Danni. “Galactic Rim’den geçip geldiler. Bir asteroit ya da kuyruklu yıldız olduğunu zannettik ve doğrultusunu tespit edince üç kişi gelip incelemeye karar verdik.”</p>
				<p class="normal">“Diğer ikisi?” diye sordu Miko ama daha sorusu bitmeden Danni başını iki yana salladı. </p>
				<p class="normal">Ardından Bensin Tomri ve Cho Badeleg’i düşündü ve Bensin’in korkunç sonu gözlerinin önüne geldi ve Da’Gara’nın bu adam için sarfettiği sözleri hatırladı. Aynı sahneye tekrar şahit olmak istemiyordu.</p>
				<p class="normal">“Burada ne işleri var?”</p>
				<p class="normal">“Yuuzhan Vong her şeyi istiyor,” dedi Danni.</p>
				<p class="normal">Miko merakla kendisi baktı “Fetih mi?”</p>
				<p class="normal">“Tüm galaksi.”</p>
				<p class="normal">Miko homurdandı. “Şaşırmış olmalılar.”</p>
				<p class="normal">“Onlar mı biz mi?”</p>
				<p class="normal">“Kaç tane?” diye sordu Miko. “Kaç gezegen? Kaç tane kuyrukluyıldızla, asteroitle veya her neyse gelmiş olabilirler?”</p>
				<p class="normal">“Sadece bir tane,” diye cevap verdi Danni ve Miko cevap vermeye fırsat bulamadan ekledi, “Şimdilik. Diğerlerinin de yolda olduğu kesin.”</p>
				<p class="normal">“Bu rakamın on bin katına ihtiyaçları olacak,” dedi Miko.</p>
				<p class="normal">“Mesele sadece sayılar değil,” dedi Danni. “Bizim anlayamadığımız usulleri ve silahları var. Tümü canlı organizma temelli gibi görünüyor, kullanmak için eğittikleri ya da yetiştirdikleri yaratıklar.”</p>
				<p class="normal">“Bizi içine koydukları kıyafet gibi,” dedi Miko ve ikisi de bunu hatırlayınca titrediler. </p>
				<p class="normal">Danni başını salladı. “Kendine has usulleri var,” dedi.</p>
				<p class="normal">Miko umursamaz gibi elini salladı. “Bizden üç kat kalabalıktılar,” dedi. “Ve biz sadece çoğu eski olan avcı uçakları kullanıyorduk. Yabancı avcı uçakları yıldız destroyerleri ya da muharebe kruvazörleri karşısında tutunamazlar.”</p>
				<p class="normal">“Kazanıyordunuz ama olmadı,” diye hatırlattı Danni.</p>
				<p class="normal">“Kalkanlarımızı aşmanın bir yolunu buldukları için,” diye söze başladı Miko ama sustu, söyledikleri bir anda havada kalmıştı.</p>
				<p class="normal">“Onları hafife alma,” dedi Danni, kaşlarını çatarak ve Da’Gara’nın Miko’ya saygı duymamakta haklı olup olmadığından şüphe etmeye başladı. “Bize tümüyle yabancı aletler, silahlar ve teknolojiye sahipler. Kolayca üstesinden gelemeyeceğimiz silahlar. Kendilerine güveniyor ve bizi, bizim onları tanıdığımızdan çok daha fazla tanıyorlar.”</p>
				<p class="normal">Miko ayağa kalkmaya çalıştı ama dengesini koruyamıyordu, Danni yardımına koştu. Biraz sona kibarca kadını geri itti ve yavaş ve belirgin dengeleme hareketleri içeren ve dansı andıran bir rutine başladı. Bir süre sonra bitirdiğinde dengesini bulmuşa benziyordu. “Bu gezegenden gitmemiz gerek,” dedi, çevresine ve sonunda da başını kaldırıp buzdan tavana baktı. </p>
				<p class="normal">“Yüzlerce metre kalınlığında,” dedi Danni.</p>
				<p class="normal">“Bir yolunu bulmamız gerek,” dedi Miko kararlı bir ses tonuyla. “Kaçmayı başarabilen olup olmadığını bilmiyorum ama birisinin kaçıp Yeni Cumhuriyet’i uyarması gerek. Gerçek ateş gücü karşısında bu yabancıların –ne diyordun onlara Yuuzhan Vong mu?– neler yapabileceğini bir görelim.”</p>
				<p class="normal">Danni de kararlılıkla başını salladı, Jedi Şövalyesi’nin bu azmi onu da etkilemişti ve Prefect Da’Gara’nın bu adam hakkında yanılmış olmasını gönülden diledi. </p>
				<p class="normal">“Bir düzineden fazla kaybettik,” dedi Da’Gara ve Nom Anor’un villip gözleri öfkeyle kısıldı. “Fakat zayıflıklarını fark edip dovin basal’ları kullanarak enerji kalkanlarını ortadan kaldırdığımızda savaşın gidişatı değişti,” diye ekledi çabucak. “Artık onları yenebiliriz, teke tek ve hatta teke on.”</p>
				<p class="normal">“Kaç tane?” diye sordu Vekil.</p>
				<p class="normal">“On bir düşman yok edildi,” dedi Da’Gara. “On ikinci inmeye zorlandı ve ikisi kaçmayı başarsa da grutchin’ler peşlerindeydi. Biz son iki düşmanın yok edildiğine inanıyoruz.”</p>
				<p class="normal">“İnanıyor musunuz?” dedi Nom Anor kuşkuyla. </p>
				<p class="normal">“Hiperitici dedikleri şeyle ışık hızına atladılar,” dedi Da’Gara. “Atlayıştan önce birkaç grutchin onlara tutunmayı başarmıştı ve pek çoğu da takip etmeye devam etti. Hayatta kalmış olamazlar.”</p>
				<p class="normal">Nom Anor uzunca bir süre düşünürken Da’Gara araya gir-meye cüret edemedi. Prefect buradaki sorunu görebiliyordu. Grutchin’leri serbest bırakmakla bile zaten büyük riske girmişlerdi çünkü, Yuuzhan Vong tarafından yetiştirilen çoğu yaratıktan farklı olarak, grutchin’ler akıllı ve hatta eğitimli varlıklar bile değillerdi. Onlar yıkım araçları olan canlı silahlardı ve bir kez salındıklarında ne kontrol edilebilir ne de geri çağrılabilirlerdi. Düşman avcılarına takılmamış ya da yakın takibinde olmayıp coralskipper’larla birlikte geride kalanlar yok edilmişlerdi –yetişkin bir grutchin’i yakalamaya çalışmak çok riskliydi. Bunlar önemli kayıplar değillerdi, çünkü bu böceksileri yetiştirmek hızlı ve kolay olduğundan kayıpları kısa sürede telafi etmek mümkündü. Asıl sorun pek çoğunun kaçıp gitmiş olmasındaydı. Muhtemelen avcı uçaklarını tahrip etmişler ve galakside diledikleri gibi dolaşmaya başlamışlardı. Kraliçeleri olmadığı için üreyemezlerdi ama grutchin’ler saldırgan yaratıklardı ve bölgedeki denk geldikleri tüm gemilere saldırmaya devam edeceklerdi. Bu nedenle de çok geçmeden Yeni Cumhuriyet’in dikkatini çekecek ve düşmanın gözlerinin Outer Rim’deki bu sektöre yönelmesine neden olacaklardı. Bu Praetorite Vong için bir felaket olabilirdi. </p>
				<p class="normal">Nom Anor’un endişe ettiği şey buydu ve bunda haklı olduğunu Da’Gara da biliyordu ama savaşçıların başka ne seçeneği vardı ki? Işık hızında düşmanı takip edemezlerdi, çünkü coralskipper’ları idare eden hassas dovin bassal’ların böyle bir yolculukta düşman gemilerine kilitlenmeye devam edebilmesi mümkün değildi. </p>
				<p class="normal">“Yeni esirine gelince,” dedi Nom Anor birden. “Jedi olduğuna inanıyorsun.”</p>
				<p class="normal">Da’Gara konunun değiştiğini duyunca rahatlamıştı ve memnuniyetle bu bilgiyi kendisine aktardı. “Öyle, Vekil.”</p>
				<p class="normal">“Ona dikkat edin,” diye uyardı Nom Anor.</p>
				<p class="normal">“Kadınla birlikte,” diye cevap verdi Da’Gara. “Kaçamazlar.”</p>
				<p class="normal">“Onu çözmeye başladınız mı?”</p>
				<p class="normal">“Kadını ona karşı kullanıyoruz,” dedi Da’Gara. “Kendisine dediğimiz gibi kadına da onun değersiz olduğunu söyledik. Eğer yapmamız gereken buysa onu çoktan kendi zihninde bin kez idam etmiş olduk. Savaş koordinatörünün eline düşüp onun ağzına doğru çekilirken ölümle yüz yüze geldiğinde çözülecektir.”</p>
				<p class="normal">Nom Anor’un villip’i hafifçe güldü. Da’Gara, Vekil’in ne hissettiğini çok iyi biliyordu. Çözmek ele geçirilen düşmanlara karşı Yuuzhan Vong’un kullandığı standart bir taktikti, fiziksel ve zihinsel işkenceyle tüm duygu ve kararlılığını yok ederler ve sonunda talihsiz esir yere yığılıp bebekler gibi ağlamaya başlardı, zihni kendisini beklemekte olan kaçınılmaz dehşetin düşüncesi altında daha fazla dayanamaz ve iflas ederdi. </p>
				<p class="normal">“İradesini dikkatle sınayacağız, Vekil,” dedi Da’Gara. “Ardından Jedi’ların sınırlarını ve bu sınırları nasıl aşacağımızı öğreneceğiz.”</p>
				<p class="normal">Villip’in yüzü şu anda tümüyle ikna olmuş görünüyordu ve Da’Gara’nın bu ifadenin yüzde yüz doğru şekilde aktarıldığından hiçbir şüphesi yoktu. Bu kadar erken bir Jedi ele geçirmiş olmaları onlar için büyük şanstı. Artık Nom Anor, Jedi’ların fiziksel sınırlarını Mara’ya bulaştırdıkları hastalıkla test ederken Da’Gara ve yammosk da sözde üstün varlıklar olan bu kişilerin zihinsel yetenekleriyle ilgili pek çok şey öğrenebileceklerdi. </p>
				<p class="normal">“Her şeyden önce onun gururunu kır,” dedi Nom Anor. “Onun iradesini aşıp geçebilmek için onun değersiz olduğunu vurgulamaya devam edin. Daha da iyisi Yomin Carr’ın size bahsetmiş olduğu kadını da ona karşı kullanmaya devam edebilirsiniz. O değerli ama Jedi değil, bu onu daha da zayıf kılacaktır.”</p>
				<p class="normal">“Öyleyse bir karara vardık,” dedi Da’Gara, Nom Anor’a. </p>
				<p class="normal">“Gizliliğimiz sona ermek üzere,” dedi Nom Anor. “İki aracın kaçmasıyla...”</p>
				<p class="normal">“Kaçmadılar,” diyerek araya girme cüretini gösterdi Da’Gara, bir üste karşı normal şartlarda yapılmasına asla müsamaha gösterilmeyecek bir şeydi bu. Fakat böyle bir ortamda prefect gerektiğinde biraz kural dışına çıkmanın gerektiğini düşünüyordu. Yine de Nom Anor’dan bir tepki gelmemesi ona rahat bir nefes aldırmıştı. </p>
				<p class="normal">“Bir uyarı şamandırası bırakmış olabilirler,” dedi Nom Anor. “Yapmamış olsalar bile grutchin’lerin vahşi eylemleri eninde sonunda dikkatleri üzerlerine çekecektir. Diğer taraftan bu avcı filosu en başta neden buraya geldi ki?”</p>
				<p class="normal">Da’Gara’nın makul bir cevabı yoktu ve sadece tesadüfi bir olay olmasını umut ediyordu. </p>
				<p class="normal">“Core’dan çok uzaktasınız,” diye devam etti Nom Anor. “Üstelik Yeni Cumhuriyet’in başında yeni bir bela var. Osarian-Rhommamool çatışması tüm şiddetiyle devam ediyor ve birkaç küçük çatışma daha baş gösterdi, hem gezegenler arasında hem de Yeni Cumhuriyet’e bağlı gezegenler içerisinde. Bir nedeni olmadan buraya bir avcı filosu göndermezler, demek ki filo aldığı emir neticesinde buraya geldi. Ele geçirdiğiniz Jedi’dan bir şeyler öğrenmeye bakın.”</p>
				<p class="normal">“Ben de bunu düşünüyordum.”</p>
				<p class="normal">“Ve dikkatli ol, Da’Gara,” dedi Nom Anor. “Praetorite Vong’un kalanı ne zaman geliyor?”</p>
				<p class="normal">“İkinci dünyagemisi bugün gelecek,” dedi Da’Gara. “Üçüncü de bu hafta.”</p>
				<p class="normal">“Savunmanızı gerektiği gibi hazırlayın ve sakın gafil avlanmayın,” diyerek uyardı Nom Anor. “Yeni Cumhuriyet varlığınızı öğrenirse ya da o avcılardan biri kaçmayı başarmışsa bu hafta karşınıza zannettiğinizden çok daha güçlü bir düşman çıkacak demektir.”</p>
				<p class="normal">“Hazır olacağız.”</p>
				<p class="normal">“Göreceğiz.”</p>
				<p class="normal">Villip aniden ters döndü, haberleşme kesildi ve rahatlayan Prefect Da’Gara boynunu ovaladı, çünkü tüm konuşma boyunca Vekil’in karşısında hazır olda beklediğinden boynu tutulmuştu. Savaş koordinatörü ile daha önceden görüşmüştü ve yammosk kendisini insanlar ve onların acınası enerji silahlarından korkulmaması gerektiği konusunda temin etmişti. Gezegen artık bir kale halini almıştı, yammosk kendi enerji alanını yayıyor ve dovin basal’ları da bunları derhal odaklamak için kullanıyordu. İkinci ve üçüncü dünyagemileri de gelip, her biri ağzına kadar coralskipper ile doluydu, yerlerine aldıktan sonra insanlar diledikleri zaman gelebilirlerdi. </p>
				<p class="normal">Da’Gara kendisini bekleyen diğer iş, Jedi’ın iradesini kırmak, aklına gelince pis pis sırıttı. Prefect eğitimi sırasında bu tür görevlerde yardımcı olmuştu ama bu onun sorumluluğundaki ilk görev olacaktı. </p>
				<p class="normal">Bir savaşçı için sürekli olarak düşmanının en zayıf noktasını aramak çok keyifli bir deneyimdi.</p>
				<p class="normal">Su kabarmaya başladığı zaman Danni ve Miko ayağa kalkıp birbirlerine baktılar, ikisi de eylem zamanı yaklaşırken diğerinden cesaret almaya çalışıyordu. Önce biri ve sonra diğeri hafifçe başını salladı ve ikisi de küçük odanın zıt uçlarına gidip beklemeye başladılar, Miko çömelmiş ve avuçlarını önünde tutup birbirlerine bastırmıştı. </p>
				<p class="normal">Danni de çömelmişti ve kabaran suları izliyordu. Fakat ardından başını yukarı kaldırıp Miko’ya baktı ve onun endamına ve duruşuna hayran oldu. Kollarındaki kasların izometrik baskı nedeniyle şiştiğini görebiliyordu, sanki birden harekete geçebilmek için gereken enerjiyi depoluyorlardı. </p>
				<p class="normal">Bir Yuuzhan Vong başı, intizamsız kesilmiş koyu renk saç ve yüzünde denizyıldızı aparatıyla, ortaya çıktı, ardından da kolları, bir elinde kısa bir asa tutuyordu, çukurun kenarına geldi, kenara tutundu ve kendisini sudan çekip liken kaplı zemine çıktı. </p>
				<p class="normal">Danni döndü ve duvara tırmanmaya başladı, kaçmaya çalışır gibi yaparak diğerinin dikkatini çekmişti. </p>
				<p class="normal">Bir Yuuzhan Vong daha geldi, sonra bir üçüncüsü.</p>
				<p class="normal">Miko harekete geçti, kendisini yan olarak üçünün üzerine fırlattı ve birini suya geriye diğer ikisini de zemine doğru attı. </p>
				<p class="normal">Danni hemen birine saldırdı ve aldığı silahını iki eliyle tutarken ön kolunu da savaşçının boğazına bastırdı. Tüm gücüyle bastırıyordu ama karşısındaki anormal derecede güçlü bir Yuuzhan Vong savaşçısıydı ve saniyeler içinde Danni’yi öyle bir yukarı kaldırdı ki artık kolu boğazına yetişemez oldu. </p>
				<p class="normal">Kadın çaresizlik içinde tek eliyle asayı kavradı ve onu hazır bekletirken diğer elini kurtarıp savaşçının yüzünü kavradı, bir yandan da onu ısırmaya çalışan ağzından elini korumaya çalışarak parmaklarını yıldız şekilli maskesinin altına soktu.</p>
				<p class="normal">Miko ve diğer yabancı ayağa kalkmış ve dövüş konumuna geçmişlerdi ki üçüncüsü asası elinde hazır halde sudan çıkageldi. </p>
				<p class="normal">“Değersiz,” demeye devam ederek ve silahını sallayarak etrafında daireler çizmeye başladı, fakat yaptığı hamleler gerçek saldırıdan ziyade Jedi’ın tepkisini ölçme amaçlıydı. </p>
				<p class="normal">Miko soğukkanlılığını ve dengesini korudu, aşırı tepki vermemeye özen gösterdi. Danni’nin diğer savaşçıyla boğuştuğunu görüyordu ve savaşçı onun üzerine çıkıp avantajlı haline gelmişti. </p>
				<p class="normal">Bu görüntüyü kafasından sildi, önce kendisini kurtarmadan Danni’ye yardıma gidemeyeceğini hatırlattı kendisine. Arkasındaki Yuuzhan Vong silahını mızrak gibi fırlattı ve Miko önce öne ve sonra yana atladı ve önündeki savaşçı bunu fırsat bilip kendisine doğru hamle yaptığında da yetenekli Jedi bir ayağını arkaya attı, hamleye yan döndü ve onu açık avucuyla zararsızca savuşturdu. Bloke eden aynı koluyla bir yılan gibi saldırdı, dirseği yükseldi ve kolu dümdüz yana savruldu ve elinin yanıyla Yuuzhan Vong savaşçısının boğazına bir darbe indirdi. </p>
				<p class="normal">Fakat rakibi geriye doğru sendelerken Miko arkadan bir baskı hissetti ve hamlesini tamamlayamadı ve yeni rakibine dönmek zorunda kaldı, kendisine doğru savrulan asayı güçlükle defetti ama sapının göğsünün yanını kesmesine engel olamadı.</p>
				<p class="normal">Miko’un saldırıya geçtiğini duyan Danni zor durumdaydı, ağır Yuuzhan Vong savaşçısı tepesine çökmüştü, asası yatay olarak üzerindeydi ve tüm gücüyle aşağı doğru bastırarak yavaş yavaş kadının boğazına doğru yaklaştırıyordu. Danni can havliyle son kalan kuvvetini kullanarak dizini yukarı çekip yabancının bacak arasında vurdu ve onun nefesi kesilip olduğu yerde kaldığında da –şaşkınlıktan mı acıdan mı Danni anlayamamıştı– asayı ondan almayı başardı. Hiç hız kesmeden, yumruklamaya başladı, sağ sol, sağ sol, asayı döndürdü ve rakibinin başının her iki yanına da indirdi. </p>
				<p class="normal">Yuuzhan Vong yüzünü korumak için elini uzattı ama Danni asayla yandan kafasına vurmayı başardı ve itmeye devam ederek savaşçının kafasını yana çevirdi. Asanın diğer ucunu yere dayarken yana döndü ve dizleri üzerine kalktı; ardından hiç hız kesmeden ayağa fırladı ve kendi etrafında döndü, elleri pürüzsüz silahın üzerinde yere kadar kaydı ve ardından etrafında hızla dönerek savaşçının omzuna denk gelen bir tekme savurdu, sonra da kafasının yanına vurup onu şaşkın halde ve yan şekilde yere fırlattı. </p>
				<p class="normal">Bu arada Miko da mücadeleye devam ediyordu, tokat ardından tokat savurarak Yuuzhan Vong’un kendisine saplamaya çalıştığı asayı savuruyordu, bir ışın kılıcıyla savaşıyorken kullandığı aynı denge sağlayıcı dönüş ve manevraları kullanıyordu. Tekrar meditasyona yöneldi, tepki vermek yerine öngörmek, bu sucul canlının Güç’te yankılanan hareketlerini ve düzensizliklerini tespit edebilmek.</p>
				<p class="normal">Başka bir taktiğe daha başvurdu: rakiplerini daha iyi hissedebilmek için Güç’e başvurmak, yabancıların niyet ve taktiklerini öğrenmek.</p>
				<p class="normal">Ama bunun uzay boşluğunun niyetini anlamaktan farkı olmadığını gördü. </p>
				<p class="normal">Yine de, sezgisel bir avantajı olmadığı halde, Miko kendisini saldırı, savunma ve darbelere ayak uydurur ve bazen tutma ve çevirme hareketleri yaparken buldu. Başta ayak hareketlerini en azda tutup enerjisini korumaya çalıştı, rakiplerinin kendilerini avantajlı zannetme gafletine düşmelerini istiyordu. </p>
				<p class="normal">Fakat yere yıktığı savaşçı kendisini toparlamaya başlamıştı ve Miko’nun zamanı daralıyordu. </p>
				<p class="normal">Doğruca karnına doğru savruldu asa tekrar ve Miko mahir birkaç kalça hareketiyle bundan kolayca kurtuldu. Bu sefer silahı eliyle altından tuttu ve elinin tersiyle omzunun üzerine kaldırırken öne ve rakibine doğru ilerledi, böylece Yuuzhan Vong’un maskeli yüzüyle arasında bir şey kalmadı.</p>
				<p class="normal">Onun yerine boştaki elini savaşçının kollarının arasına soktu, döndürdü ve asayı kavradı, asayı diğer yöne çevirip sıkıca tuttu. Miko üstteki eliyle aşağı bastırırken alttaki elini de yukarı itti, hem de tam rakibinin karşı baskı uygulamaya kalktığı anda, Jedi aniden ve tüm gücüyle momentumu tersine çevirdi, alttaki elini aşağı indirirken üstteki elini asanın altından çevirdi ve onu yukarı doğru harekete zorladı ve tüm gücüyle yabancının alnına vurdu. </p>
				<p class="normal">Bu sert ve ani hareketle asa savaşçının elinden kurtuldu ve Miko derhal asanın dibiyle Yuuzhan Vong’un yüzüne vurdu, bir gözünü kapattı ve onu sendeleyerek geri gönderdi.</p>
				<p class="normal">İnatçı savaşçının hemen arkasından Danni geldi ve Miko dikkatini diğer düşmanına çevirirken, hâlâ darbe aldığı boğazını tutmakta olan Danni elindeki asayla tüm gücüyle onun başının arkasına vurdu. Savaşçı taş gibi yere düştü. </p>
				<p class="normal">Geri kalan Yuuzhan Vong zemindeki deliğe doğru koştu, amacı hemen suya dalmaktı ama Miko yandan büyük bir hızla gelip savaşçının arkadaki bacağına vurup onun tepe üstü düşmesine neden oldu. </p>
				<p class="normal">Danni onu daha düşmeden yakaladı, asasıyla boğazını sıktı ve acımasızca çevirdi, başını yan tarafa çevirerek nefesini kesip onu çaresiz bıraktı. Savaşçı asayı tutup kadına yumruk atmak istedi ama havası tükenmişti ve birkaç saniye içerisinde kendinden geçti.</p>
				<p class="normal">“Canlı giysileri al,” dedi ama Miko çoktan onları savaşçıların üzerinden sökebilmenin bir yolunu aramaya başlamıştı bile. </p>
				<p class="normal">Danni’nin benzettiği ilk Yuuzhan Vong savaşçısı kendine geliyordu. Kadın yanına gelip başının arkasına vurarak onu tekrar yere yıktı.</p>
				<p class="normal">Sonunda burnun yanındaki baskı noktasını bularak iki yabancının ooglith cloaker’larını söktüler ama bu canlıları kendi vücutlarına girmeye ikna etmek için gereken yolu bulmak bolca zaman –ve uyanmakta olan savaşçıların kafasına indirilen pek çok darbe– gerektirmişti. Başardıklarında da yaratık vücutlarıyla bir hale gelirken şiddetli acıyla titrediler. </p>
				<p class="normal">Sonra da dikkatlerini yıldız şekilli nefes aparatlarına çevirdiler ama bu şeyleri takmak için de gereken cesareti toplamaları yine bolca zaman gerektirmişti. Yaratığın birleştirici köksüleri boğazından aşağı akciğerlerine doğru giderken Danni durmadan öğürüyor ve kusmamak için elinden geleni yapıyordu.</p>
				<p class="normal">İşi bittiğinde Miko’nun çoktan bu şeyi takmış olduğunu gördü.</p>
				<p class="normal">“İyi misin?” diye sordu Miko aparatla değişen sesiyle.</p>
				<p class="normal">Danni başını salladı. “Bu şeylerle bizi kolay kolay tanıyamazlar,” diye cevap verdi. “Buranın belli bir düzeni olmalı.”</p>
				<p class="normal">“Gemilerini nerede tutuyorlar mesela,” dedi Miko. Aklındaki düşünce henüz tamamlanmamıştı –gemiyi buldukları zaman nasıl uçuracaklardı–ama gerek de kalmamıştı zaten.</p>
				<p class="normal">Danni yolu biliyordu ve öne geçerek derhal dondurucu suya daldı. Suya dalar dalmaz ana Yuuzhan Vong üssünün merkezinin ışıklarını uzaktan görmeye başlamışlardı bile. Uzun dokunaçlı yammosk’u soğan biçimindeki ana bölümünün içindeki ışıktan tanımışlardı ve ikisi de o korkunç şeyin yakınına bile gitmek istemiyordu, geniş bir rıhtımın ışıklarına doğru yöneldiler, buz boyunca onun üzerindeki bir noktaya kadar geldiler, yüzmek yerine pürüzlü yüzeyde emekleyerek ilerlediler ve sonunda yüzey gemisine giden yolu tutan tüp şeklindeki yaratık görüşlerine girdi. </p>
				<p class="normal">Şaşırtıcı şekilde tüpün alt ucunda herhangi bir nöbetçi görünmüyordu, dolayısıyla onlar da girişe doğru yaklaştılar. Tam girişte durup birbirlerine baktılar ve korkularını paylaştılar. Danni içeri girmek için hareketlendi ama Miko onu omzundan tuttu ve elini kaldırdı. Ardından gözlerini kapattı, kendi merkezini buldu, sonra da tüpün içine girdi ve askerlerden aldığı asa elinde olduğu halde yoluna devam etti. </p>
				<p class="normal">Danni de nefesini tuttu ve onu takibe başladı, Miko başını çevirip ona yollarının açık olduğunu işaret etti. </p>
				<p class="normal">Sudan çıkana kadar yaklaşık yirmi metrelik bir mesafeyi santim santim gittiler. Ardından tekrar tırmanmaya başladılar, tüp şeklindeki yaratık gerçekten de mükemmel tasarlanmıştı, kaburgayı andırıyordu ve tırmanması kolaydı. Üstelik yukarıya kadar yolları da açıktı; ikisi de işlerin fazla yolunda gittiğinden endişeliydi ama hiçbiri bunu açıkça dile getirmedi. </p>
				<p class="normal">Yukarı tırmandılar ve yukarıda hâlâ önde olan Miko daha geniş bir açıklık ve yabancı dünyagemisinin alaca renklerini gördü. Jedi yine önden gidiyordu ama bu sefer tereddüt etmeden, çünkü Danni hemen arkasındaydı ve onu da öne itiyordu. Daha geniş bir yere geldiler ve gözlerinin ışığa alışması için biraz beklediler. Başta yalnız olduklarını düşündüler ama sonra Danni’nin gözleri kocaman oldu ve soldaki küçük bir girintide tek başına sessizce duran dövmeli kişiyi işaret etti.</p>
				<p class="normal">“Burada gnullith’e ihtiyacınız yok,” dedi Prefect Da’Gara, derhal ona döndüler. Kendisi yıldız şekilli yaratıklardan takmıyordu –ve yüzünde bir gülümseme vardı. “Dünyagemileri kendi atmosferini üretirler.”</p>
				<p class="normal">Danni önce Miko’ya sonra da diğer nöbetçileri görmek için etrafına baktı. </p>
				<p class="normal">“Tahminimden uzun sürdü,” dedi Da’Gara sakince.</p>
				<p class="normal">Miko harekete geçti, öne doğru sıçradı, asayı tepesinde çeviriyordu. </p>
				<p class="normal">Ama Da’Gara da çabucak harekete geçti, iki kolunu da açtı, bir eliyle Miko’nun önündeki yere yapışkan bir şey fırlattı ve hafifçe açtığı diğer elinden ise küçük, topa benzeyen bir yaratık fırladı, deli gibi kanatlarını çırpıyordu.</p>
				<p class="normal">Miko yana çekildi ve dengesini sağlamak için yerde dönerek bir takla attı ve hemen ayağa kalktı, Da’Gara ile arasındaki mesafeyi kapatmaya çalışıyordu. Ama yapışkan şey de onunla birlikte hareket etmiş ve bir su birikintisi gibi yayılmaya başlamıştı, yüzeyinde dalgacıklar oluşuyordu. Jedi tekrar harekete geçti, bir adım geri attı, sonra diğer tarafa döndü ama yapışkan madde de hızlanmış ona doğru geliyordu, Jedi ondan kurtulmak için bir adım öne atıp sonra havada parende attı.</p>
				<p class="normal">İşe yaramamıştı. Yapışkan geriledi ve üzerinden geçerken Miko’yu ayağından yakaladı, Jedi son derece çevik olup yine de yere ayaklarının üzerinde inse de yakalanmaktan kurtulamamıştı. Asayı bir mızrak gibi atabilmek için kolunu geri çekti ama yapışkan korkutucu bir hızla tepki verdi, bir bölümü Miko’nun bacaklarından tırmanıp gövdesine varmıştı, kollarını sardı ve hatta uzanıp elinden düşen asayı bile havada tuttu. </p>
				<p class="normal">Danni ona seslenmek istedi ama kesilen nefesiyle sesi yarıda kaldı, çünkü üçüncü kez prefect’in elinden uçan topa benzer şeyden kurtulmaya çalışıyordu. Vızıldayan şey her seferinde dönüp tekrar ona geliyordu. Bu canlı füze onun hareketlerini tahmin ediyor gibiydi, rotasını ona göre değiştirdi ve gelip göğsüne öyle bir hızla çarptı ki kadın sırtüstü yere düştü. Bir süre hiç kımıldamadan yerde yattı, gözlerini alacalı tavana dikerek öylece kalakalmıştı. Sonra da Da’Gara’nın alaycı kahkahasını duydu. </p>
				<p class="normal">Miko’ya yardım edebilmek için hemen kalkması gerektiğini biliyordu, yana yuvarlandı ve bir dirseği üzerinde doğruldu. </p>
				<p class="normal">Sonra bir anda kendisini ayakta buldu, iki Yuuzhan Vong savaşçısı tarafından ayağa kaldırılmıştı. Çırpınmaya başlamasına bile fırsat kalmadan bileğinde ıslak ve yapış yapış bir şey olduğunu fark etti, ardından o kolu arkasına kıvrıldı ve sırtına vurarak yapışıp kaldı. Diğer savaşçıdan gelen benzer bir hareket diğer kolunu da bağladı ve onu ite kaka Da’Gara’nın huzuruna getirdiler ve o sırada Miko’nun da olduğu yerde kalmış olduğunu gördü. </p>
				<p class="normal">“Şansınız olduğuna inandın mı?” diye sordu Da’Gara, Miko’ya sakince. Gidip kımıldayamayan Jedi’ın tam önünde durdu. “Sana değersiz olduğunu söylerken dürüsttüm. Bize karşı direnebilmen mümkün değil.”</p>
				<p class="normal">Miko’nun dudaklarından bir hırıltı duyuldu ve ardından yapışkan şeyden kurtulabilmek için boş yere çabaladı. Her zamankinden daha çok sırıtmaya başlamış olan Da’Gara öne doğru eğildi, Miko’nun gnullith’ini bir eliyle tuttu, diğer elinin parmağını da Jedi’ın burnuna soktu ve belli bir noktaya baskı yaparak ona büyük bir acı verdi. “Çok kolay,” diye fısıldadı Da’Gara Miko’nun kulağına.</p>
				<p class="normal">Savaşçılarına işaret etti ve kendisi de soldaki girintiye doğru giderken onlar da Danni’yi sürükleyerek onun arkasından getirdiler. “Gelmeniz iyi oldu,” dedi kadına, köşeyi dönerlerken. O köşenin ötesindeki duvar saydamdı ve donmuş yüzey ve ötesindeki çok sayıda yıldızdan oluşan harika bir manzarası vardı. </p>
				<p class="normal">Ve o “yıldızlardan” biri yaklaşıyor, gittikçe büyüyor, büyüyordu.</p>
				<p class="normal">Gördüğünün ne olduğunu anladığı zaman Danni’nin gözleri kocaman oldu: zarsı kanatlarını açmış olan devasa bir mercan gemisi, altındaki buz çoktan erimeye ve etrafta uçuşmaya başlamıştı bile. </p>
				<p class="normal">“Dahası da gelecek, Danni Quee,” diye fısıldadı Da’Gara kulağına. “Gerçeği şimdi görebiliyor musun? Boşa çabaladığınızı anladın mı?”</p>
				<p class="normal">Danni cevap vermedi, gözünü bile kırpmadı. </p>
				<p class="normal">“Bize katılmanız için farklı yollar var,” dedi Da’Gara. </p>
				<p class="normal">Kadın yine inatla cevap vermedi.</p>
				<p class="normal">“Öğreneceksin,” dedi Da’Gara. “Praetorite Vong’un ihtişamını öğreneceksin. Kendi yerini öğreneceksin.” İki savaşçı nöbetçiye döndü. “Prefect Ma’Shraid derhal gelsin. Yammosk’un değersiz olanı yutmasını izlemek hoşuna gidecektir.”</p>
				<p class="normal">Danni ne kadar telaşa kapıldığını belli etmemek için büyük çaba harcadı. Hiçbir şey demedi ve diğer savaşçıların da gelip yapışkanın içerisindeki Miko’yla ilgilenmeye başladıkları ana salona sürüklenerek götürülürken de hiç direnmedi –nasıl direnebilirdi ki? </p>
				<p class="normal">Danni için her şey o kadar hızlı gelişmişti ki neyin hayal neyin gerçek olduğunu bile artık ayırt edemez hale gelmişti. Tekrar tüpün içine atıldı ve kayarak gidip suyun içine düştü, suyun soğukluğu ooglith cloaker’ın vücudunu düzgün olarak örtemediği yerde etkisini gösteriyordu. Aşağı doğru devam ettiler ve sonunda bağları çözüldü ve ağırlıklar takıldı. Aşağı doğru yine devam ettiler, denizin derinliklerine, ana üssün yerini işaret eden ışığa doğru. Danni bir kez daha ooglith cloaker’ın mükemmelliğini takdir etmişti, çünkü aşağı doğru devam etmelerine rağmen basınçta bir artış hissetmiyordu, sanki bu canlı kıyafet bir şekilde derinliğin ağırlığının etkisini de ortadan kaldırıyor gibiydi. </p>
				<p class="normal">Praetorite Vong’un koordinatörü ve merkezi beyni yammosk’un devasa dokunaçları etrafındaki suda asılı duruyordu, bir kutlama alanını süsleyen bayrakları andırıyorlardı. Işıl ışıl basit canlılarla bezenmiş kayalık uçurumlar açık tribün işlevi görüyordu ve bunların üzerinde Yuuzhan Vong savaşçıları tetikte ve büyük bir ciddiyetle bekliyorlardı ve bakışlarındaki sertlik, neredeyse tüm yara izi ve dövmelerini kaplayan, yüzlerindeki gnullith’le de bir nebze olsun azalmıyordu. Danni bu hattın arkasındaki ve yammosk’un merkezinden çok uzaktaki bir noktaya getirildi. </p>
				<p class="normal">Fakat kristal berraklığındaki sudan onun korkunç yüzünü, iki soğana benzer gözünü, buruş buruş ağzını ve büyük merkez dişini görebiliyordu.</p>
				<p class="normal">Kimse ona dikkat ediyormuş gibi görünmüyordu; tüm savaşçılar sessizce durmuş ve gözlerini ileri dikmişlerdi, yine de Danni’nin her iki yanındaki nöbetçiler onu sıkıca tutmaya devam ettiler.</p>
				<p class="normal">Büyük yammosk ileri doğru kocaman bir kabarcık püskürttü, kabarcık büyüdü, büyüdü ve Danni ve tüm izleyen Yuuzhan Vong’u içerisine aldı ve onun şaşkın bakışları arasında bu hava kabarcığı olduğu yerde sabit durarak suyu dışarıda tutmaya başladı. Danni oradaki tüm yabancıların gnullith’lerini çıkardığını gördü, ardından onu tutan nöbetçilerden biri de tutarak kadının yüzündeki nefes alma aparatını çıkardı.</p>
				<p class="normal">Bir süre sonra Prefect Da’Gara’da geldi, üzerinde Danni’nin daha önce görmediği kırmızı bir merasim cübbesi vardı. Yammosk’un önündeki platforma çıktı ve ellerini diğerlerine doğru kaldırdı.</p>
				<p class="normal">Hiç sesi çıkmasa da Danni onun diğerleriyle iletişim halinde olduğunu anlamıştı, kendisini bu düşünceye terk edip gözlerini kapayarak konsantre olmaya başlayınca kendisi de prefect’in düşüncelerini okumaya başlamıştı. Çağrının doğrudan Da’Gara’dan gelmediğini fark etmişti, aslında devasa yammosk’un zihinsel gücünden geliyor ve onun vasıtasıyla diğerlerine yansıtılıyordu. Yaratık bir psişikti ve gücü orada toplanan herkesle iletişim kurabileceği bir seviyedeydi. </p>
				<p class="normal">Da’Gara’nın yammosk’tan bahsederken kullandığı unvan olan savaş koordinatörü şimdi Danni’ye daha çok anlam ifade etmeye başlamıştı. </p>
				<p class="normal">Telepatik düzen çağrısının ardından yammosk’un sağladığı ortak bağ tamamlandı ve Da’Gara platformun önüne gelip yüksek sesle konuşmaya başladı. Danni tabii ki bu lisanı anlamıyordu ama yammosk’un enerji dalgalarına konsantre olmaya devam ettiğinde konuşmanın anlamını az çok çözebilmeye başladığını gördü. İhtişamdan, Praetorite Vong ve ona tahsis edilen fetih görevinden bahsediyordu. Prefect Ma’Shraid’den ve ikinci dünyagemisinden büyük bir heyecanla bahsederken üçüncüsünün de yolda olduğunu ifade etmekteydi. Avcılarla yapılan çatışma ve nihai zafere de değinmişti.</p>
				<p class="normal">Ardından tekrar övgü dolu sözlerle Ma’Shraid’den bahsetti ve Danni bunun nedenini az sonra tüm vücudunda hissettiği bir uğultu ve tüm başların yana, Da’Gara ve yammosk’tan başka tarafa, çevrildiğini gördüğü zaman anladı. İlk dünyagemisinin buzun altına inmesini sağlayan ilki gibi büyük bir tüp yammosk’un hava kabarcığına doğru kaydı ve bu kalkanı kalabalığın arkasında kalan bir noktadan deldi. </p>
				<p class="normal">Buradan ikinci dünyagemisinin savaşçıları gelmeye başladılar, rütbe rütbe, yüzlerceydiler ve Da’Gara’nın topladığı gruptan daha kalabalıktılar. Erkek ve dişi, dövmeli ve yara bere içinde, atletik ve kaslı vücutlarıyla, tümü aynı heyecan ve gözlerinde aynı fanatik bakışla yürüdüler. Da’Gara’nın giydiğine benzeyen kırmızı bir cübbe giymiş olan bir kadın en arkadan geldi, dört savaşçının taşıdığı bir tahtırevanın üzerinde duru-yordu. Silah arkadaşları Da’Gara’nın adamlarının arasına karışarak hep birlikte saf oluştururken tahtırevan öndeki platforma doğru ilerledi ve kadın, Ma’Shraid, Da’Gara’nın yanındaki yerini aldı.</p>
				<p class="normal">Tahtırevandan inen kadın derhal tanrılara dua etmeye başlamıştı. Ardından ilkine benzer bir ihtişam ve görev ağırlıklı nutuk çekti, çok geçmeden ne büyük bir zafere imza atacaklarından ve Praetorite Vong olarak seçilmenin ne büyük bir şeref olduğundan bahsetti, özellikle de bu uğurda ölecek olanların. </p>
				<p class="normal">Bu böyle saatlerce devam etti ve Danni sıkılan tek kişi bile göremedi. Şahit olduğu enerji seviyesi onu gerçekten de hayran bırakmıştı, kendi insanları arasında böyle bir bağlılığa çok nadiren rastlanırdı.</p>
				<p class="normal">Sonunda nutuklar, Da’Gara’nın yammosk’a yaptığı çağrı ile, sona erdi ve Danni tekrar tüm vücudunu saran aynı titreşimi hissetti, bu öylesine güçlü bir titreşimdi ki neredeyse vücudunun patlayacağından endişe etmeye başlamıştı.</p>
				<p class="normal">Sanki bu enerji dalgasına cevap verir gibi ikinci bir tahtırevan görüldü, tünelden değil de açık tribünden gelmişti. Bu seferkinin üzeri perdelerle örtülü olduğundan Danni içinde kimin olduğunu göremiyordu. </p>
				<p class="normal">Ama tahmin edebiliyordu.</p>
				<p class="normal">Dört savaşçı, savaşçılardan oluşan ikili hattın en ucuna geldiler, yammosk’un gövdesine en uzak olan noktaya, Da’Gara ve Ma’Shraid’den yüz metre kadar uzaklıktaydı. </p>
				<p class="normal">Perde aşağı indi ve bir kolona bağlanmış olan Miko Reglia görüldü. </p>
				<p class="normal">Titreşim yeniden Danni’yi sarsmaya başladı. Yammosk’tan yayılan umutsuzluk ve çaresizliği hissedebiliyordu; ama bu duygular, Danni’nin onun yüz ifadesindeki değişiklik ve omuzlarının çökmesinden anladığı kadarıyla, Miko için yaratılarak onu hedef almıştı. Yammosk’un buruşuk ağzının her iki yanındaki iki köksü yaklaşırken Danni dehşet içerisinde izlemeye devam etti, saf halinde dizilmiş olan savaşçıların önünden geçip tahtırevana yöneldiler. Miko’yu kavrayıp beklenmedik bir güçle bağlarından kopardılar ve onu içeri doğru çekmeye başladılar.</p>
				<p class="normal">Jedi ilk başta mücadele etti ama boş yere çabaladığını anlayınca gözlerini kapattı –Danni onun bir kez daha meditasyona geçtiğini biliyordu.</p>
				<p class="normal">Fakat yammosk’un enerji dalgaları tekrar yayılmaya başladı, onların arasından geçip Miko’nun kalbine yönelerek iradesini kırmayı denediler. </p>
				<p class="normal">Danni nihayet anlamıştı. Yaratık ona korkusunu göstermek ve onu ümitsizliğe ve çaresizliğe itmek istiyordu. </p>
				<p class="normal">“Diren ona, Miko” diye fısıldadı ve o anda keşke ben de Jedi olsaydım diye düşündü, böylece o adamla haberleşebilir ve şerefiyle ölmesi için kendi gücünü de ona aktarabilirdi. </p>
				<p class="normal">Miko başka yöne bakmaya ya da gözlerini kapayıp iç kuvvetini toparlamaya çalıştı. Akıbetini soğukkanlılık ve cesaretle karşılamaya hazırdı ama gözlerini kapalı tutamıyordu. Yammosk buna izin vermiyordu. Bunun eziyetli ve ıstıraplı bir ölüm olacağını anlamıştı. Yaratığın ağzının gittikçe büyüdüğünü gördü, tek bir büyük dişin arkasındaki sayısız küçük dişi ve yaklaştıkça daha da belirginleşen yaratığın ağzının içini gördü. </p>
				<p class="normal">Hiçbir zaman ölümden korkmamıştı –o bir Jedi Şövalyesi’ydi– ama burada öngöremediği farklı bir şey söz konusuydu, sanki daha karanlık bir korku ve boşluk duygusu onun inancını sınamaya çalışıyordu. Mantıken kaynağın yammosk olduğunu biliyordu, bu psişik yaratığın bir oyunuydu, ama mantık çaresizlik ve korkuya, artık varoluşunun sona ermek üzere olduğunun bilgisine, karşı bir işe yaramıyordu!</p>
				<p class="normal">Gittikçe daha da yaklaştı. Ağzı durmadan açılıp kapanıyor hâlâ bir önceki öğününü çiğniyordu.</p>
  <p class="normal">Gittikçe daha da yaklaştı.</p>
				</body>
</html>