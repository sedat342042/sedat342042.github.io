<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>newjedi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
<body class="calibre">
<h1 class="h1baslik" id="calibre_toc_24">YİRMİ BEŞ<br class="chapter"/>
				  <br class="chapter"/>
			    Bağlantı ve Tesadüf </h1>
<p class="normal"> </p>
<p class="normal">“Düzgün konuş!” dediğini duydu Luke, C-3PO’nun R2-D2’ya, Lando’nun o ve Mara’ya tahsis ettiği odaya geri dönerlerken. Köşeyi döndüğü sırada C-3PO’nun R2-D2’nun kubbe kafasına vurduğunu gördü.</p>
				<p class="normal">R2-D2 uzun bir “oooooo” olması gereken bir cevap verdi ama daha ziyade “oo... oo... oo... ee” şeklinde duyuldu. </p>
				<p class="normal">“Sadece inat ediyor, Efendi Luke,” dedi C-3PO ve tekrar R2-D2’nun kafasına vurmaya kalktı ama gülmemek için kendisini zor tutan Luke ondan önce davranıp protokol droidinin kolunu tuttu. </p>
				<p class="normal">“Artoo’nun soğuk ve buz arasında yaptığımız uçuş sonrası hâlâ toparlanmış olduğunu zannetmiyorum,” dedi Luke.</p>
				<p class="normal">“Beeoo..... ee... oo,” diyerek destekledi R2-D2.</p>
				<p class="normal">“Sanırım hıçkırık da tutmuş,” diye ekledi Luke göz kırparak ve doğruca odasına yöneldi. Dağılan Yuuzhan Vong kuvvetleriyle sürmekte olan savaş gayet iyi gidiyordu. Çoğu gezegenle birlikte yok edilmişti, çünkü büyük bir çoğunluğu aptallık ederek üslerini korumak için geri dönmüş ve patlamadan sağ çıkamamışlardı; daha da önemlisi savaş koordinatörünün onları birbirine bağlayan gücü artık yoktu. Geri kalan birlikler artık dağınık çetelerden öte bir güç değillerdi ve Kyp Durron diğerleri ve Yeni Cumhuriyet’in gönderdiği takviyelerle birlikte, onları avlamaya çıkmıştı. </p>
				<p class="normal">Luke odaya girerken en azından Praetorite Vong meselesinin artık güvenilir ellerde olduğunu bilmenin huzurunu yaşıyordu. Mara orada değildi ve derhal gidip onu bulma arzusunu güçlükle bastırdı. Geçen haftalarda yaşanan olayların, özellikle de yaşanan son muharebenin, etkisini üzerinden atamamıştı. Luke hastalığının ilerlediğini biliyordu ve Mara söz konusu olduğunda hastalıkla olan mücadelesi de şahsi bir meseleden öteye gitmiyordu. Elinden bir şey gelememesi Luke’u çok üzüyordu, sevdiği kadın bu korkunç hastalıkla savaşırken bir kenarda durup öylece seyretmekten başka bir şey yapamamak.</p>
				<p class="normal">Luke düşüncelerini dışa çevirdi. Onun şahsi mücadelesine yardımcı olamazdı ama ya genel mücadeleye ne demeliydi? Bir küçük şişe çıkardı, içinde Belkadan’dan aldığı moleküler değişim böceği duruyordu. Mara kendi içinde bu şeye karşı kesin bir çekim hissetmişti, sanki hastalığı ona erişmeye çalışıyor gibiydi. Luke bu hassasiyetini yanlış anlamış olabileceğini de düşündü. Mara sadece Belkadan’ın rahatsız edici ortamında kendisini daha da hasta hissetmiş olması gerçeğine tepki vermiş olabilirdi. Ama tam tersi de olabilirdi. Mara’nın hastalığının galaksilerarası bir işgalden hemen önce baş göstermesi bir bağlantının mı yoksa bir tesadüfün mü sonucuydu? Belki bu kendi galaksilerine Yuuzhan Vong tarafından kazayla ya da kasten yayılmış yabancı bir hastalıktı?</p>
				<p class="normal">Luke emin değildi ama öğrenmeye kararlıydı. Eğer sevgili karısına yardım etmenin herhangi bir yolu varsa o yolu bulmaktan başka çaresi yoktu. Başını öne eğdi ve gözlerini kapattı, kararlılığını güçlendirdi. Yapması gereken pek çok şey onu bekliyordu ve bunlardan birisi de Jedi Konseyi’nin yeniden kurulmasıydı. Artık devlet adamı, diplomat, savaşçı, bilim insanı ve koca olarak çok farklı rolleri üstlenerek devam edecekti. Mara ciddi şekilde Dagobah ya da benzeri Güç’ün yoğun olduğu vahşi bir bölgeye gitmekten bahsetmişti, belki orada meditasyonda daha derine inebilir, kendisine neler olduğuna dair daha önceden görmediği şeyleri görebilirdi. Luke ona eşlik etmeyi teklif ettiyse de Mara kibarca ama kesin şekilde bu teklifi reddetti. </p>
				<p class="normal">Bu onun savaşıydı – en azından bu bölümü.</p>
				<p class="normal">Luke çaresiz şekilde iç çekti. </p>
				<p class="normal">Koridorun sonundaki odada Leia Solo eşyalarını topluyordu. Kendisini bekleyen yığınla iş olduğunun bilincindeydi. Galaksi dışı yabancıları, Yuuzhan Vong, görmüştü ve şimdilik sona ermiş olsa da bu tehdidin asla hafife alınmaması gerektiğinin farkındaydı. Başka işgal güçleri, emrinde daha büyük kuvvetler olan başka savaş koordinatörleri de olabilirdi – ve o sefer de düşmanları buzla kaplı bir su dünyasında bulunmak gibi bir hata yapmayabilirlerdi. </p>
				<p class="normal">Leia felaketin nasıl kıyısından döndüklerini düşündü, eğer gezegeni yok etmenin bir yolunu bulamasalar şu anda Praetorite Vong sektörden sektöre tüm galaksiye yayılmaya başlamış olacaktı ve Yeni Cumhuriyet onları yenebilecek seviyede bir ateş gücünü asla koordine edemeyecek ve Yeni Cumhuriyet’in dikkafalı ve cahil senatörleri karşılarındaki tehdidin ne denli büyük olduğunu anlayana kadar da iş işten geçmiş olacaktı.</p>
				<p class="normal">Her ne kadar bu işlerden uzak durmak istese de diğerlerine bu tehdidin büyüklüğünü anlatmak artık Leia’nın göreviydi. Kendi başlarının çaresine bakabileceklerini defalarca ispat etmiş olsalar da kendisine ihtiyaç duyan üç tane çocuğu vardı. Kardeşinin eşi ölüm kalım mücadelesi veriyordu ve kardeşinin de onun desteğine ihtiyacı olacaktı.</p>
				<p class="normal">Ayrıca en yakın dostunu kaybeden kocasının da acısı büyüktü. </p>
				<p class="normal">Fakat Yuuzhan Vong, daha kalabalık ve daha hazırlıklı şe-kilde, geri gelirse ve Yeni Cumhuriyet bunun için hazır olmazsa bunların hiçbir önemi kalır mıydı?</p>
				<p class="normal">“Büyükelçi Leia,” diye mırıldandı, istemeye istemeye kabul ettiği bir unvandı bu, Konsey’in kendisine verdiği ve onu Dubrillion ve yakındaki sektörlerin, Outer Rim’deki Helska sistemi de dahildi buna, büyükelçisi yapan bir unvan. </p>
				<p class="normal">Borsk Fey’lya ve onun yalakalarının sözlerine kulak vereceğini umut etmekten başka çaresi yoktu. </p>
				<p class="normal">Galaksinin uzak bir noktasında diğer bir temsilci en son görevine başladı. </p>
				<p class="normal">Nom Anor, Praetorite Vong’un başına gelen felaketi bili-yordu. Outer Rim’den gelen haberleri duymuş ve Yomin Carr ve Da’Gara’yla bir türlü haberleşemediğini de dikkate alarak işgal gücünün ortadan kaldırıldığına hükmetmişti. </p>
				<p class="normal">Artık Yuuzhan Vong savaşçıları galaksinin dört bir yanına dağılmıştı ve onları kontrol etmesinin bir yolu da yoktu. Da’Gara ve yammosk’un işini kolaylaştırmak için üzerine düşen görevini yerine getirmiş ve Yeni Cumhuriyet savaş gemilerinin büyük bölümünü Core’da tutmayı başararak gözlerini Outer Rim’e çevirmelerine fırsat vermemişti. Ama tüm yaptıklarına rağmen savaş koordinatörü, Praetorite Vong, mağlup olmuştu. </p>
				<p class="normal">Başta Nom Anor kendi halkının karşısındaki düşmanı hafife aldığından endişe etmişti ama yenilgiyle ilgili raporlar gelmeye devam ettikçe bu kötü sonucun sadece şanslarının yaver gitmemesinden kaynaklandığını anladı.</p>
				<p class="normal">Ama her şeyin henüz bitmediğini biliyordu Nom Anor. Praetorite Vong kendi halkının buraya gönderebileceği kuvvetin sadece küçük bir bölümüydü. </p>
				<p class="normal">Şimdi Yuuzhan Vong Vekili’nin tekrar işinin başına dönmesi gerekiyordu. Küçük ve pek bilinmeyen bir gezegendeydi, ama burası bir iç savaşın adım adım yaklaştığı ve Yeni Cumhuriyet’e karşı duyulan nefretin her an arttığı bir yerdi.</p>
  <p class="normal">Fazla uğraşmasına bile gerek kalmayacaktı. </p>
				</body>
</html>