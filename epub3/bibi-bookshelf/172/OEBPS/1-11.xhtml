<html xmlns="http://www.w3.org/1999/xhtml">
	<head>
		<title>1-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-9" xml:lang="en-GB">1  </p>
			<p class="paragraf">Kâmil Bey bir garip hışırtıyla uyandı, doğrulup oturdu. Önce kapıya, sonra saate baktı. Altıyı çeyrek geçiyordu. Duyduğu ses, gözetleme deliğinin tahta sürgüsünden gelmiş olmalıydı. Komodinin üstünde duran pakete –Fatma Hanım’ın kurabiye paketine– gözü ilişince, çok saydığı yaşlı bir dostu içeri girmiş gibi bacaklarını topladı. Karyolanın çıkardığı demir gıcırtısıyla, kapının kilitli olup olmadığını düşündü. Dışarıya kulak verdi. Bine yakın insanın kapatıldığı koca tevkifhanede, uzaktan yakından hiçbir gürültü duyulmuyordu. Temiz havayı derin soluklarla ciğerlerine doldurdu. Dün geceki kavgadan sonra, geç de uyuduğu halde, sinirleri dinlenip yatışmıştı. Bir cigara yaktı.  </p>
			<p class="paragraf">Hücrenin havası gibi duvarları, tavanı, çini döşemesi de tertemizdi. Masmavi gökyüzünü dörtgenlere bölen kurşunî pencere demirlerinde sabah güneşi, incecik sarı çizgilerle parlıyordu. Yüreğini apansız yaşama sevinci kavradı, derisini ürperterek bütün gövdesine yayıldı. Yaşama sevinci fukara, aptal bir sevinçti ama, hiçbir engelin durduramadığı kadar güçlüydü. Bayram geceleri keyifli delikanlıların sokaklarda bağıra çağıra söyledikleri açık saçık türkülere benziyordu.  </p>
			<p class="paragraf">Bitişik hücrede hırıltılarla uzayan bir öksürük, Kâmil Bey’e, dün gece Hatırlılar Koğuşu’na getirip elini öptürdükleri Faytoncu Osman’ın patlamış dudaklarını, morarıp kapanmış sol gözünü hatırlattı. Yüzüne basan ateşi dağıtmak için yanağını avucuyla ovuşturdu. Oynakları sızlayan uyuşuk parmaklarında hâlâ kan varmış gibi elini tiksinerek indirdi. Yıllardan sonra bile bu pis dövüşün lafı açıldıkça, karısı Nermin’le kızı Ayşe’den ne kadar utanacağını şimdi daha iyi anlıyordu.  </p>
			<p class="paragraf">Kapının üstündeki gözetleme deliğinin sürgüsü gene belli belirsiz aralanmış, “Kim o?” demesine kalmadan örtülmüştü. “Böyle sık sık gözetleyeceklerse kötü...” diyerek suratını astı. Koridorda yılan hışırtılarıyla uzaklaşan ayak sesi, yaşama sevincinin yüreğinde kalan son kırıntılarını da alıp götürmüştü. “Yaşama sevinci dediğimiz duygu ne garip... Çıkıp gittikten sonra insanın içinde, utanca benzeyen buruk bir şey bırakıyor, bütün yalınkat sevinçler gibi...”  </p>
			<p class="paragraf">Kapı vuruldu, açıldı; Binbaşı Arif Bey’in hizmetçisi Sefer, elinde kahve fincanıyla gülümseyerek içeri girdi:   </p>
			<p class="paragraf">“Kahveni şekerli yaptım Beyim.”  </p>
			<p class="paragraf">“Sağ olun!” Kapının kilitli olmamasına sevinmişti. “Zahmet ettiniz!”  </p>
			<p class="paragraf">“Zahmet de neymiş? Demincek baktım, uyumaktasın, seslenmedim. Binbaşım dedi ki, ‘Kendi başına uyanmayınca, sakın uyarma!’ dedi.”  </p>
			<p class="paragraf">“Kalktılar mı, Binbaşı Bey?”  </p>
			<p class="paragraf">“Nerenin kalkması? Sabaha kadar okudu. Sen yattın. Bir kahve daha istedi. Kitabı dizine aldı. Cigara içti okudu, okudu cigara içti. Bıyıklarını çekiştirdi bir zaman... Huyudur, kitapların yanlışını tutarsa güler, doğru yerlerinde bıyıklarını kurcalar. Sesine vermek istediği dargınlığın zorlama olduğu, Binbaşısının okumuşluğuyla övündüğü belliydi. “Bana sorarsan, kitap demek, uyku düşmanı demek... Ben bu kitap işinden usandım ki, temelli bezdim. Ablamın bana sıkı emri var. Yemeğini vaktinde yiyecek, vaktinde yatacak! Çünkü adam kısmı yatmadan uyuyamaz. Bunun kitaba düşmesini, mahpusluğun can sıkıntısından belleme! Sağ olsun, cephedeyken de böyleydi. Bakarsın, bir kuytu yer bulmuş, okumaya çökmüş. ‘Bırak şunu binbaşım! Omuz başımızdaki Azrail peygamber solum solum solurken, bizim kitap sıramız mı?’ diyemezsin! Bundaki okuma tutkunluğunu anla ki, çantasında ekmek gezdireceğine, mum gezdirirdi.”  </p>
			<p class="paragraf">“Demek savaşlarda beraberdiniz?”   </p>
			<p class="paragraf">Sefer bu soruya çok şaştı:  </p>
			<p class="paragraf">“Hangi savaş? Aslında doğduk doğalı beraberiz. Çünkü hemşeriyiz. Arif Bey de bizim oralı...”   </p>
			<p class="paragraf">“Sizin ora, neresi?”  </p>
			<p class="paragraf">“Amasya-Merzifon. Bunlar çiftlik sahibidirler beyim. Bunlarınki ucu bucağı belirsiz bir çiftlik... Gayetle verimlidir bunların toprakları... Biz bunların yanında yarıcıyız ama, gel-geç yarıcı değil! Atalardan kalma oturak yarıcı...”  </p>
			<p class="paragraf">“Arif Bey çiftlikte mi doğdu büyüdü?”  </p>
			<p class="paragraf">“Yok! Arif Bey’in rahmetlik babası İstanbul’a göçtüğünden çiftliğe Rıdvan Bey bakardı. Binbaşımın emmisi Rıdvan Bey...”  </p>
			<p class="paragraf">“Öyleyse askerde yanına nasıl düştünüz?”  </p>
			<p class="paragraf">“Balkan Savaşı’nda kurramız çıktı. İstanbul’a gelince konağa uğradık. Arif Bey bizi çekti, yanına aldı. O sıra yüzbaşı nişanlarını yeni takmıştı. Yüzbaşı dedimse, Bölük Komutanı yüzbaşılardan bellemeyeceksin! Tabur Komutanı... Fazladan Başkomutan Paşa’nın okul arkadaşı... ‘Hep okur!’ dedimse, silaha gücü yetmediğinden okumaya vurmuş belleme! Nişancılığı ordulara nam salmıştır. Mavzerle, tabancayla boşa attığını ben hiç görmedim. Bir yerde gâvurun makinelisi bizi kötületti mi, mavzeri alır gider, herifleri kuş gibi avlardı. Bölükleri, taburları ekin gibi biçilmekten kaç kere kurtardığını Allah bilir. Kitap işine canımın sıkılması bundan ya... Sen böyle yaman Osmanlıyken, kitap da neymiş.”  </p>
			<p class="paragraf">“Buraya da beraber mi girdiniz?”   </p>
			<p class="paragraf">“Yok!”  </p>
			<p class="paragraf">“Bir paşayı dövmüş, doğru mu?”   </p>
			<p class="paragraf">Sefer belli belirsiz durakladı:  </p>
			<p class="paragraf">“Paşa değil ama, paşa sayılır. Hem zengin yerin damadı hem de binbaşı...”   </p>
			<p class="paragraf">“Neden dövüyor?”  </p>
			<p class="paragraf">“Askerin yiyeceğini aşırdığından...”   </p>
			<p class="paragraf">“Nerde? Cephede mi?”  </p>
			<p class="paragraf">“Cephede olsa döver miydi beyim? Ossaat çeker vururdu.”   </p>
			<p class="paragraf">“Sahi mi?”  </p>
			<p class="paragraf">“Hiç bakmazdı. Ben onu bunu bilmem, binbaşı kısmı savaşta hiç yara almayacak... Binbaşım Gazze’de yaralanmasaydı, buraya hiç girmezdi. Bu Gazze ne belaymış yahu! Birinci Gazze’de ben esir gittim. İkinci Gazze’de binbaşım yaralandı. İstanbul’un Gümüşsuyu Hastanesi’ne getirmişler. Yarası sağalınca çıkmış. Alayının başına gideceği sırada, ‘Talat Paşa seni yanına çağırmakta!’ demişler. Talat Paşa, sadrazam Talat Paşa... ‘Nerdesin be herif! Gel hele!’ demiş, ‘Bana bir avanak lazım! Senden iyisi olmaz!’ demiş. ‘Avanak’ demesi, sevdiğinden... ‘Namustan yana avanak!’ demeye getirmekte, ‘Çalıp çırpmaktan haberi yok’ demeye... Binbaşım, ‘Nedir? Hayrola?’ diye sormuş. Talat Paşa, ‘Askerin yiyecek işi gayet kötüye vardı. Alışverişe bakacaksın! Göreyim seni,’ demiş. ‘Aman! Ben yapamam! Hesaba aklım ermez,’ dediyse de, ‘Höst! Erer ki vızır vızır!’ demiş de omuzuna iki vurmuş. Karşısındaki koca bir sadrazam... Direnmeyi uzatamazsın! Binbaşım, ‘Peki,’ demiş. Bana sorarsan, demese iyiydi. Gitmiş bakmış ki, Satın Alma Kurulu’nda Çingen çalıp Kürtler oynamakta değil mi? Hırsızın domuzu, kurulun başkanı... Herif hem binbaşı hem de Arif Bey’in okul arkadaşı. Önce, ek yerini belli etmemeye çabalamış, ‘Vay kardaş!’ diyerek boynuna sarılmış. ‘Ben burda çok bunaldım. Seni Allah gönderdi. Şimdiden sonra, gözüm arkada kalmaz. Senin haberin yok! Askerin ekmeğini, aşını düşünmekten biz uykuları çoktan yitirmişiz! Biz, o senin dolaştığın ateş boylarını çok aradık ama elimize geçmedi, kardaşım,’ diye sevinmiş. ‘Hele rezil!’ desem! Tümü yalan... Binbaşım bakmış ki, durumlar gayet kötü. Çalan çırpan hangisi, sala sırt edip götüren hangisi... Herifler hırsızlığa koyulmuşlar ki, utanmayı mutanmayı aradan büsbütün kaldırmışlar. Binbaşım, ‘Ya Allah!’ demiş sıvanmış. Aklı sıra, çapulun kökünü kazıyacak... Şuraya koş, buraya seğirt! Geceleri uyku muyku arama! Mahalle bekçisi gibi kol gezer olmuş. Arada, sivile soyunup ambarı gizlice kolladığı bile var ama faydasız! Herifler dolabı domuzuna kurmuşlar. Şuna buna dert yandıkça, kimi ‘Ha... Ma...’ dermiş, kimi, ‘Aldırma! Biz hepsini bilmekteyiz! Bunların hesabı birem birem sorulacak. Hele hayırlısıyla şu savaşı kazanalım!’ diye savsaklarmış. Senin anlayacağın, bir iki aya varmadan binbaşımı bunlar iyice bunaltmışlar. Bakmış ki olmayacak, kalpağı basıp Talat Paşa’ya gitmiş. O sıralar cephe durumları karışık... Sadrazam’ın hırsız kovalayacak sırası değil. Çoğu zaman yerinde bile yok. Şurda burda, toplantıda... Birkaç kere uğramışsa da görememiş. Bakmış ki bu pislik sonunda kendine de bulaşacak. Sadrazamdan geçip ‘Aman beni cepheye. Aman beni alayımın başına,’ diyerek Enver Paşa’nın ardına düşmüş... Düşmüş ya, hadi Başkomutan paşayı ele geçirebil bakalım? Bir sorarmış, Filistin cephesinde... Bir sorarmış, Kafkas cephesinde... ‘Geldi tamam!’ demene kalmaz. Alamanın kıralı istemiş, herif gâvur içine savuşmuş. Uzatmayalım, kırk yılda bir ablamın sözünü tutmuş, ‘Hastayım,’ diye haber gönderip işe gitmezlenmiş. Bana kalsa, herifler sevinmişlerdir ki, ‘Yıldırdık avanağı,’ diye hıkır hıkır gülmüşlerdir. Binbaşım bir zaman evde oturmuş. Aylığını getirirler de, ‘İşler yolunda. Ferah ol! Keyfine bak!’ derlermiş. Bir gün eve bir levazım üsteğmeni gelmiş, elinde bir kâğıt... ‘Nedir oğlum?’ ‘Bulgur işi! Şu kadar bin kilo bulgur alınacak, şu kadar bin liraya.’ ‘Ben örneğini görmedim. Şartından şurtundan haberim yok. İmzalayamam! Şimdiye kadar kim imzaladıysa ona götür!’ demişse de dinletememiş. Teğmen, ‘Bir imzamız noksan! Reis Bey, atıversin dedi,’ demez mi! Meğerse binbaşım kaç zamandır, ‘Ciğeri kediye bıraktık!’ diye kendi başına öfkelenirmiş. ‘Peki, sen git, ben birazdan oradayım!’ demiş. Gitmiş ki, imza mimza beklemeden bulgurların yarısını ambara çoktan almışlar. Bakmış ki ne baksın. ‘Bulgur’ dedikleri, bulgurluktan çıkmış da, yeşil küften yeşil çamura dönmüş. Köpür köpür köpürmekte... Cıvık ki, çuvalda muvalda duracağı yok... Binbaşım gülmüş, ‘Bunların imzalık yeri kalmamış. Götürün geldiklere yere!’ demiş. ‘Senin haberin yok! Kıtalar bulgur beklemekte... Bugün de göndermezsek, şart olsun hepimizi kurşuna dizerler! Şimdilik bunu böyle alalım! Gittiği yerde güneşe serilir, fırınlatılır!’ demişler. ‘Yahu, bunun yenecek yeri hani? Gâvurun attığı zehirli gaza kurban olayım! Gönderin, gözüm görmesin!’ deyince, ‘Hele dur! Geri göndermek olmaz! Bunların sahibi bizim Reis Bey’in yeni kaynatası... İlk günden malını çevirmek ayıp düşer!’ demezler mi? Binbaşım ‘Kaynata maynata anlamam!’ derken, bir herif peydahlanmış, ambar çavuşuna bağırmaya başlamış... ‘Ulan Çavuş! Bu arabalar neden boşalmamış?’ diye bağırmakta, ‘Ulan ayı oğlu ayı! Boşalttır çabuk... Bak bakalım, Reis Binbaşı senin kemiklerini kırmaz mı?’ diye kükremekte ki, yere göğe sığacağı yok! Binbaşım, ‘Kim bu itoğluit?’ diye sormuş. ‘Kaynata beyin kâtibi’ demeleriyle tüm delirmiş. Hemen yukarı çıkmış. Bakmış ki kaynata beyle damadı gülüşerek kahve içmekteler. ‘Ulan hırsız pezevenkler,’ demiş, ‘siz asker milletini toptan zehirleyip bitirecek misiniz?’ demiş. ‘Ben adamı ne yaparım!’ demiş. Herif kaynatasının yanında bu lafları nasıl yesin? Erkeklik belasıyla, ‘Hırsız sensin! Hırsız olmasan işinin başına gelirsin! Karının koynunda yatarken, milletin verdiği aylığı cebine atmazsın!’ demesin mi? Binbaşım çalınmış ki, silahı üstünde değil! Bakmış, masada Reis Bey’in öküz sinirinden kırbacı... Almış eline... Ye yemez misin... Çal çalmaz mısın... Reis tabancasını çekecek olmuş. Binbaşım bir kırbaçta elinden çekip almış... Bunları önüne katıp paldır küldür merdivenden aşağı indirmiş... Reis, can acısıyla arabalardan birinin ardına geçip şaşırtma vereyim derken pantolonu dingile takılmış. Kıçı meydana çıkmış. Binbaşım, ‘Tamam!’ diyerek sağlı sollu iki çekmiş, deriyi süngü sıyırması gibi açmış, bırakıp gitmiş... Meseleyi Talat Paşa’ya ossaat bildirmişler. Binbaşımı çağırmış. ‘Nasıl oldu?’ diye sormuş. ‘Şöyle şöyle oldu,’ deyince, ‘Ulan aferin Arif Bey! Herifin kabasına battal çizgisi çekmişsin! Beğendim,’ diye gülmüş! Gel gelelim, Başkomutan, az biraz kızmış bu işe... Bana sorarsan, kızması, ‘Orduda böyle işler yakışıksız... Düzen müzen kalmaz,’ diye gösterişe kızmıştır. Askeriyede kanundur, Başkomutan baban olsa, şuncacık bir iş Harp Divanı’na gider. Binbaşımı Harp Divanı’na vermişler. Oradakiler de okuldan arkadaşları... ‘Nedir? Neden oldu?’ diye, baştan savma sormalarıyla... Meğer binbaşım, o bulgurlardan birazını almış da, yanı sıra getirmiş. ‘Nah bundan oldu!’ diyerek Harp Divanı’nın önüne yeşil fışkıyı boşaltmış. Herifler kokusundan az kalmış ki gebereler! Ellerini burunlarına atıp, ‘Ulan bu ne! Hay Allah belanı versin Arif!’ diye gülüşmüşler. Reis Paşa, ‘Hele sen git. Biz bakarız,’ demiş. O sıra Büyük Cemal Paşa, Alaman kralının yanından yeni dönmüşmüş. Meseleyi duymasıyla bir zaman da o gülmüş. ‘Alın gelin şunu bana,’ demiş. ‘Yahu sen, başından büyük işlere neden girersin?’ diye şakadan çıkışmış. ‘Senin dövüşmekten başka işe aklın erer mi ki ulan Arif Bey?’ demiş. ‘Haydi hazırlan, cepheye...’ demiş. Sağ olsun binbaşım, böyle işlere hiç akıl erdiremez! Ben yanında olsam, eteğini çekerdim de, ‘Cepheye gitmek kolay... Harp Divanı’ndaki kâğıtlar n’olacak?’ derdim. Bunların aklına bile gelmemiş. Savaş bitip Talat Paşa, Cemal Paşa savuşunca, ipin ucu, berikilerin eline geçmez mi? ‘Ya öyle mi Arif Bey? Peki, ya şimdi?’ demeleriyle... Bir gece binbaşımı evden almışlar, Bekirağa Bölüğü’ne tıkmışlar. Dayağı yiyen herif ileriye geçmiş ki, adam asar olmuş. Kâğıtları çekmiş önüne... Kanun kitabını açmış... Niyeti asmak... Duyduğuma göre, binbaşımı Ermeni kırımına karıştırmak için, çok uğraşmış, çok çabalamış. Biz cepheden iki adım ayrılmadık ki, nasıl bulaştıracak? Bakmışlar yolu yok. ‘Askerin yiyintisini geçe bıraktı. Ordunun gücünü azalttı. Dövdü, sövdü,’ diyerek üç yıl ceza vermişler. Bana sorarsan...” Bu sırada, gazete satan meydancının bağırtısı duyuldu. Sefer hemen davrandı. “Aman gazeteci gelmiş. Binbaşım uyanır da gazetesini başı ucunda görmezse bizi bitirir!”  </p>
			<p class="paragraf">“Durun Sefer Efendi!.. Siz hangi gazeteyi alıyorsunuz?”   </p>
			<p class="paragraf">“<span class="CharOverride-2">İkdam</span>.”  </p>
			<p class="paragraf">“Öyleyse benimki <span class="CharOverride-2">Tevhid </span>olsun!” Saatin yanında duran bozuk paralara uzandı. “Bir dakika!”  </p>
			<p class="paragraf">“Para istemez Beyim. Aybaşında toptan verirsin!” Kapıda durdu. “Gâvur bayramda salacak, dedilerdi. Bakalım saldı mı? Saldı da Kemal Paşa’dan köteği yedi mi?”  </p>
			<p class="paragraf">Sefer çıkınca, Kâmil Bey gözlerini kırpıştırarak kalakaldı. Evet, gazeteler kaç zamandır saldırının bayramda başlayacağını yazıyorlardı. “Düşman saldırısını bile unutmuşum! Nasıl olur peki?” Yutkundu. Dili varıp, “Ya bu sefer durdurulamadıysa,” diyemiyor, İkinci Kısımda ne kadar bunalmış olduğunu ancak şimdi anlıyordu.  </p>
			<p class="paragraf">  </p>
			<p class="paragraf">“Nah beyim buyur! İşte senin gazete...”   </p>
			<p class="paragraf">“Saldırı başlamış mı?”  </p>
			<p class="paragraf">“Bilmem. Bizim okumuşluğumuz yoktur. Sen bakar, bize haber verirsin!”  </p>
			<p class="paragraf">Birinci sayfanın ortasında bir harita vardı. Üstüne, süngülü bir asker resmi çizilmişti. Kâmil Bey, “Saldırı başlamış,” diye dişlerini sıktı, “Düşman, belasını buldu demektir.” Haritanın altındaki yazıyı bir solukta okudu: “Anadolu’nun iki önemli kapısında, Afyonkarahisar’la Eskişehir’de düşman saldırısı bekleyen aslan Mehmetçik...” Duraladı. “Bekleyen mi?” Parmaklarını şaklattı. “Başlayamamış saldırı, hamdolsun! Bayramı atlatmışız!” El yordamıyla paketi bulup cigara yaktı.  </p>
			<p class="paragraf"><span class="CharOverride-2">Tevhid-i Efkâr</span>, çıkmadığı günlerin haberlerini özetlemişti: Bir düşman torpidosu, Karadeniz’de bir kasabamızı topa tutmuş. Berlin’de Talat Paşa’yı öldüren Tayliryan’ı Alman mahkemesi salıvermiş. “Cephelerde, seyrek keşif kolu çarpışmaları sürüp gidiyor.” Atina’dan alınan telgraflar, Kral’ın İzmir’e gelmek üzere yola çıktığını bildiriyorlar. Kral İzmir’e varır varmaz da beklenen saldırı başlayacakmış... Kuvayı Milliye delegesi Bekir Sami Bey, Avrupa’ya giderken verdiği demeçte, Ankara hükümetinin macera aramadığını, İngiltere’nin tarafsızlığını bozmayacağına inandığını söylemiş. “Gücümüz düşmanı yenmeye yeter,” demiş...  </p>
			<p class="paragraf">Gazetenin havasından, bayramı saldırısız savuşturmanın, daha doğrusu büyük bir varta atlatmanın gizli sevinci seziliyordu. “Hepimiz bayramda Ankara’nın boş bulunacağından korkmuşuz, aptallık edip düşmana baskın fırsatı vereceğinden... Mustafa Kemal Paşa’ya güvenmiyoruz da, farkında mı değiliz!”  </p>
			<p class="paragraf">Mehmet Âkif’in damadı Ömer Rıza, uzun bir yazıyla “halkımızın din ve milliyetçilik şuurunun uyandığını, bu iki şuurun düşmanı vatandan atmak için iki temel dayanak olduğunu” ispatlamaya uğraşıyor. Anadolu’nun iki önemli kapısında çıplak süngüsüyle nöbet bekleyen Mehmetçiği böylece desteklemeye çalışıyordu. Kâmil Bey, Ömer Rıza’nın, her zaman güleç, ama gene de her zaman kederli yüzünü görür gibi oldu. “Yazısını bitirince gidip içmiştir. İçmiştir ama, keyiflenmek için değil, sevdikleri savaş meydanlarında boğuşurken, yazı yazmaktan başka bir şey yapamamanın utancını biraz dindirmek için... Bunu sezemezseniz, meyhanede bulunuşunu ayıplarsınız!” “Padişah efendimiz” diye başlayan bir ilana takıldı:  </p>
			<p class="paragraf">  </p>
			<p class="paragraf">PADİŞAH EFENDİMİZİN YÜKSEK   </p>
			<p class="paragraf">KORUYUCULUĞU ALTINDA  </p>
			<p class="paragraf">  </p>
			<p class="paragraf">Savaş sakatları yararına Büyük Tombala. Biletler şehrin en işlek yerlerine kurulan (köşklerde) satılmaktadır. Padişahımızla Veliaht hazretleri ikramiye olarak dağıtılmak için dört bin liralık vazolar, çiçeklikler, saksılar, bin beş yüz liralık otomobil bağışlamışlardır.  </p>
			<p class="paragraf">  </p>
			<p class="paragraf">Bundan sonra, yan yana iki fes reklamı geliyordu:  </p>
			<p class="paragraf">Ekstra ekstra fesler... Avusturya’nın First markası... Her renkte... 100 kuruştan başlar.” “Sahici Avrupa malı feslerimiz, püskülleri caba. Keçe değildir. Boyaları akmaz. Fiyatlarımız 80 kuruştan.  </p>
			<p class="paragraf">  </p>
			<p class="paragraf">Kâmil Bey, bavulun üstünde duran buruşuk fesine baktı, “Bugün göndermeli de kalıplatmalı,” diye düşündü.  </p>
			<p class="paragraf">  </p>
			<p class="paragraf">OPERATÖR – DOKTOR SEYFULLAH  BEYEFENDİ  </p>
			<p class="paragraf">  </p>
			<p class="paragraf">Avrupa’nın en büyük hastanelerinde uzmanlık çalışmalarını bitirerek yurda dönmüştür. En son ilaçlarla eski–yeni belsoğuklukları, yaralı–yarasız frengiler, bir haftada bulaşmaz hale getirilir. Kısa zamanda yüzde yüz iyileştirilir. Gerek doğuştan, gerek savaş sakatlıklarından ileri gelmiş cinsel organ bozuklukları en kısa zamanda onarılır. Gençlerin aşırı gitme yüzünden uğradıkları kesiklikler, yorgunluklar, tükenmeler, yaşlıların cinsel tembellikleri bir haftada ortadan kaldırılır. Bütün kısırlıklar kesin olarak giderilir. İstenmeden gebe kalmalar yüzde yüz önlenir. Ailenin cinsel hayatındaki çeşitli düzensizlikler, kısa bakım süresi içinde dengelenir. Her çeşit histeriler...  </p>
			<p class="paragraf">  </p>
			<p class="paragraf">Kâmil Bey, yabancı basının ilan sayfalarında sık sık gördüğü, silindir şapkalı, kara pelerinli şarlatanları hatırlayarak, “Yahu bu bizim şarlatan nasıl bir herif acaba?” diye yüzünü buruşturdu. Kısa boylu, tombalakça, belli belirsiz şaşı olmalıydı. Bu şaşılığı nerden çıkardığını, adama neden yakıştırdığını bulmaya çalıştı. Zekeriya Hoca’nın yılışık suratı gözünün önüne gelince, “Tamam!” dedi, “Şaşıdır bu Seyfullah Bey yüzde yüz.” Herifin kalın çerçeveli ilanı şöyle bitiyordu:  </p>
			<p class="paragraf">  </p>
			<p class="paragraf">Boyun, torba, meme şişleri, şirpençe çıbanları, kanlı-kansız basurlar, sidik yolları tutuklukları, çeşitli fıtıklar, hastanın isteğine göre, ameliyatlı ameliyatsız, bir haftada geçirilir. Muayene evleri: Beyoğlu’nda Doğruyol’da Ömür Apartmanı. Öğleden önce: Vizite İKİ lira. Sirkeci’de İstasyon karşısı Doğruluk Hanı’nda –Öğleden sonra– Vizite: BİR lira.  </p>
			<p class="paragraf">  </p>
			<p class="paragraf">DİKKAT: Sürekli bakımlar pazarlıkladır. Memnun kalmayan hastaların paraları geri verilir. Şimdilik simsarımız yoktur. Yalancı simsarlardan sakınılması, muayene evlerimizin bekleme odaları duvarlarında asılı diplomalarımıza bakılması önem  le bildirilir. Gayet Yararlı İki Müjde: Her çeşit cinsel hastalıklara yakalanmamak için: Barajol. (Yalnız muayene evlerimizde bulunur. Yüzde yüz garanti) Kutusu 50 kuruş. Cinsel güçsüzlüklere gençlik aşısı: Erlikin-Fort (Bu da yalnız muayene evlerimizde satılır.) Kutusu: 100 kuruş.  </p>
			<p class="paragraf">  </p>
			<p class="paragraf">Kâmil Bey gazeteyi bırakıp gözlerini yumdu. Bu ilanı doktor beyin oturup kendi yazdığı belliydi. “Kim bilir kaç defa okumuştur. Her kelimenin çekici gücünü kim bilir nasıl, inceden inceye ölçüp biçmiştir. Beğenince ellerini oğuşturduğuna eminim. Ayaklarındaki pisliği yüzlerine sürerek temizlenen kara sinekler gibi.” Sefer kapıyı vurup girdi:  </p>
			<p class="paragraf">“Suyunu ateşe bindirdim beyim. Sen yavaş yavaş hazırlan!”   </p>
			<p class="paragraf">“Ne suyu?”  </p>
			<p class="paragraf">“Yıkanacaksın. Binbaşım gece dedi ki, ‘Sabahleyin suyu kızdırırsın. Canı çekerse yıkanır,’ dedi.”   </p>
			<p class="paragraf">“Hay Allah sizden razı olsun! Çok teşekkür ederim. Zahmet ettiniz.”  </p>
			<p class="paragraf">“Zahmeti bırak!” Sefer kapıyı çekip duvara dayandı. “Ankara’dan ne haber? Gâvurun salmasından?”   </p>
			<p class="paragraf">“Hiç daha salmamış.”  </p>
			<p class="paragraf">“‘Gidi domuz!’ desem! Hani bayramda salacaktı?”   </p>
			<p class="paragraf">“Saldırsaydı, gene durdurabilir miydik Sefer Efendi?”  </p>
			<p class="paragraf">“Durdurmak da neymiş? Başına geleceklerden korkmasaydı, salardı ne güzel! Biz Mustafa Kemal Paşa’yı biliriz beyim, bizim Sarı Paşa’da oyun çoktur.”  </p>
			<p class="paragraf">Sefer’in sesindeki güven Kâmil Bey’in yüreğini umutla doldurmuştu.   </p>
			<p class="paragraf">“Mustafa Kemal Paşa’yı bilir misiniz sahi?”  </p>
			<p class="paragraf">“İyi biliriz! Önce Çanakkale’de gördük. O zaman daha paşa olmamıştı, paşa oldu, Büyük Cemal Paşa’yla görüşmek için Şam’a geldi. Bize komutanlık etmedi ama, yamandır gayet... Çanakkale Boğazı’mız Alaman’ın paşasına kalsaydı, yandıktı Beyim. Alaman’ın paşası İngilizlerin çıkacağı yeri büsbütün yanlış hesaplamış. Askeri beriye biriktirmiş. Mustafa Kemal Paşa, Alaman paşasının iyice şaşırttığını görmesiyle kumanda mumanda dinler mi! ‘Ben Arıburnu’nu tutarım,’ demiş bereket! Tutmasaydı, İstanbul daha o zamandan gitti giderdi.”  </p>
			<p class="paragraf">“Mahpusa girmeseydiniz, Anadolu’ya geçer miydiniz?”  </p>
			<p class="paragraf">“Orasına bizim aklımız ermez! Binbaşım bilir! ‘Gidelim,’ deseydi, giderdik. ‘Otur ulan katır,’ deseydi otururduk aşağı... Ben bir kez lafını tutmadım, başıma birikmeyen bela kalmadı. En küçüğü: esirlik...”   </p>
			<p class="paragraf">“Binbaşı Bey’in sözünü tutmadığınızdan mı esir   düştünüz?”  </p>
			<p class="paragraf">“Tutmadığımızdan... Askerlikte büyük sözü dinleyeceksin! Biz arada bir dinlemezdik. Binbaşımın bize ‘Katır’ demesi boşuna mı? Bizde katırlık olmasa Binbaşım katır lafını nerden bulacak? O gün Birinci Gazze Savaşı’nda katırlığımız depreşti besbelli. Düşmanı, iyice yıldı sandık. ‘Ulan Katır!’ diyesin, “düşmanın yıldığını sen mi bilirsin, binbaşın mı bilir?’ Arkamızdan ‘Yat ulan katır!’ diye seslendi. Dinleyip yataydık bize esirlik mesirlik yoktu. Yatamadık! Düşmanı kovarken, karı gibi yatmak kolay değil!” İçini çekti. “Şurası da var ki, herif bizi yiğitlikle esir alamadı. Biz, canımız sağken esir gitmedik. Bir kurşun yemişiz omuz başımızdan, bir kurşun yemişiz boş böğrümüzden... Bizi şarapnel marapnel de yalamış... Ama hakçası, Birinci Gazze Savaşı’nın şanı şerefi 125’inci Alayı’ndır. 125’inci Alay Mantar Tepe’de... Bizim 79’uncu Alay daha beride... Düşman Mantar Tepe’ye saldığından Birinci Gazze’de hep 125’inci Alay dövüşmüştür. Alay Komutanı Binbaşı Rahmi Bey... Arif Bey’in okuldan arkadaşı... Şuncacık bir herif... Yaban zeytini gibi kurumuş da, tüm ufalmış... Atın üstündeyken on yaşında çocuk sanırsın! Şurda burda gördükçe canımız sıkılırdı da, ‘Bunu da kim binbaşı yapmış yahu? Binbaşılık da gayri maskaralık mı?’ derdik.  </p>
			<p class="paragraf">“Bir gece sabaha karşı Mantar Tepe’de apansız bir çatırdı koptu beyim, duysan gök başına yıkıldı sanırsın. Meğer İngiliz ne zamandır baskın hazırlığındaymış... Gecenin karanlığında iyice sokulmuş... Niyeti uyku sersemliğine getirip Mantar Tepe’yi 125’inci Alay’dan kapmak... Tepeyi kaptı mı, iş gayet kötü haaa... Kaptı mı cepheyi çökertti bil! Şam’a kadar kaçacaksın ki yeniden cephe tutabilirsen tutacaksın... Daha kötüsü; bir yandan bizi basarken, bir yandan atlısını, hecinlisini arkamıza geçirmiş... Niyeti bizi toptan esir almak... Komutan momutan da kurtulamaz. Bereket 125’inci Alay’ın gözcüleri hiç uyumazlarmış... Adam hesabına almadığımız Alay momutanı Rahmi Bey, geceleri nöbetçi onbaşısı gibi dolanırmış... Ne dedimdi? Çatırdı koptu. Makineliler başladı takırdamaya... Biz beride soluğumuzu kesmişiz, ‘Allah Allah’ sesi beklemekteyiz! Çok geçmeden, 125’inci Alay’ın ‘Allah Allah’ bağırtısı, top-tüfek gürültüsünü bastırdı. Biz beriden, ‘Ulan aferin 125’inci Alay!’ dedik. Gâvur baskını söktüremeyince öfkesinden kuduzlandı. Askerini çekip topçusunu sürdü. Gülleleri Mantar Tepe’ye kümelenmekte ki, koca tepeyi bulgur kazanı gibi kaynatmakta... Biz beriden, ‘Ha kesildi ha kesilecek’ demekteyiz. Hayır. Kesilmesi yok. Tepeyi nerdeyse uçak alanı gibi düzleyecek. Evet, topçu ateşi kuşluk vaktine kadar kesilmedi. Biz beriden, ‘Eyvah... Tepenin üstünü geçtim, ardında bile canlı sinek kalmamıştır!’ diye kıvranırken... Gâvur da bunu böyle umdu besbelli, piyadesini kaldırdı. Şurda din kardeşlerin vuruşurken, senin boş oturman zordur. Böyle sıralarda askerin en yüreksizi canavar kesilir. ‘Ulan, bu namussuz bizi adamdan saymamakta mı?’ dersin. Kanın köpürür ama faydasız. Askerlikte, silahı kapıp şuraya buraya keyfince yardımcı gitmek olmaz. Emir bekleyeceksin. Biz beriden bakmaktayız. Gâvurun piyadesi avcıya yayılmış gelmekte. ‘Ulan aman, tepeyi sardı. Ulan aman çıktı. Ulan aman bizimkileri tepeden aşağı dökmekte... Ulan aman gitti Mantar Tepe... Ulan Rahmi Bey misin ne boksun... Tüh Allah belanı versin!’ dememize kalmadı. ‘Allah Allah’ sesi göğe erişti. Meğer o zamana kadar adam hesabına almadığımız Binbaşı Rahmi Bey, bakmış ki subay mubay yok, tepeden aşağı dökülen takımın taburunu ardına almış, ‘Haydi aslanlarım!’ demiş yürümüş. Nesini uzatmalı beyim, o gün akşama kadar, üç kez Mantar Tepe bizden gitti, üçünde de Rahmi Bey, taburların önüne düşüp tepeyi geri aldı. Rahmi Bey’in öldüğünü duyunca Arif Bey’in hökür hökür ağlaması boşuna mı?”  </p>
			<p class="paragraf">“O gün mü vuruldu?  </p>
			<p class="paragraf">“O gün vurulsa, Arif Bey neden ağlasın! Geçenki Gönen baskınında fukarayı Anzavur namussuzu öldürmüş. Sen Gazze Savaşları’nda gâvur kurşunundan kurtul da, gel, Anzavur gibi köpeğin... Ulan kahpe dünya!” Eliyle kırmızı bıyıklarını kapatarak bir zaman daldı. “Gâvur ne demiş? ‘Çok değil, bu Rahmi Bey gibi üç binbaşım olsaydı, ben bu Osmanlı Savaşı’nı üç aya vardırmaz kazanırdım,’ demiş. Hem de kazanırdı. 125’inci Alay’la boğuşurken düşman bize değmediydi ya, Mantar Tepe’yi düşüremeyince döndü, “Bakalım şu 79’uncu Alay nasıl?” diyerek bize saldı. Biraz gülle cümbüşünden sonra, baktık, çölün yüzünde boz duman gibi gelmekte... Arif Bey’den ‘Süngü tak’ emri çıktı. Huyudur, düşman iyice yanaşmadan kurşun attırmaz. Birer şarjör yaktık yakmadık, ‘Allah Allah’ diye üstüne uğradık, uğramamızla önümüze kattık! Gâvur yüz geri gitti mi, savaşın tadına doyulmaz. Kova kova karşı tepenin yüzüne çıkardık. Tam bu sırada, Arif Bey arkamdan, ‘Yat ulan Katır!’ diye seslendi. Dediğim gibi biz kulak asmadık! Tepenin düzüne çıktığım aklımda... Meğerse bizim kovduğumuz gâvur, İngiliz gâvuru değilmiş, Anzak gâvuruymuş. Biz Anzak gâvurunu Çanakkale’den biliriz. Zorlu gâvurdur. Öfkelendi mi, kurşunu alnına sıksan, gözünü kırpmaz. Anzaklar bakmışlar ki tepe elden gitti gider, öfkelenmişler besbelli. Apansız dönüp diz çöktüler. Anzak diz çöktü mü, savaşa bir şirinlik gelir. Vuruşmanın tadına doyulmaz. Biz işte, o sırada vurulmuşuz. Anzak bizimkileri dereye dökmüş, leşimizi esir almış. Gözümü açtım ki, hastane çadırındayım. Dört yanımı çevirmişler. Baktım dilleri fanfin... Önce bizim Alaman gâvuru sandım. ‘Binbaşım nasıl? Yaralı değil ya?’ diyerek kalmaya zorlatırmışım, ‘Gazze elden gitti mi eğri dinliler?’ diye bağırmışım. Aklımız başımıza taaa Seydibeşir’de geldi. Seydibeşir, yani Mısır’ın esir kışlası...” Gene içini çekti. “Bana sorarsan beyim, biz esir gitmeseydik hapse mapse de girmezdik.”  </p>
			<p class="paragraf">Kâmil Bey güldü:  </p>
			<p class="paragraf">“Mısır’daki  esirlikle  buradaki  mahpusluğun  ilişiğini anlayamadım.”  </p>
			<p class="paragraf">“Neden? Meydandaki bir mesele... Esir gitmeseydik konağı yitirmezdik. Konağı yitirmeseydik, Nuh Bey’in oyununa düşmezdik. Düşmeseydik, polisin kolunu kırıp mahpus damına gelmezdik.” Güldü. “Aklın karıştı öyle ya. Gözlerinin pırpırlamasından bildim. Karışır! Karışmasa ayıp! Gecenin bir vakti, Arif Bey’in koca konağını yerinde bulamayınca ya benim aklım nasıl karıştı bakalım? Ben esirlikten geç döndüm. Çünkü İngiliz beni bizim esir hastanesine sıhhiye çavuşu yaptıydı. Barış olunca biz hastaları bırakamadığımızdan geç kaldık. Sonunda gâvur bize bir hastane gemisi donattı. Mısır’dan İstanbul’a kadar ben arkadaşlara durmadan konağın lafını ettim. Vapurdaki milletin yarısı hasta, yarısı sakat... Sakatların yüz altmışı, iki gözleri kör sakatlar... Bunca yıldır gâvur gurbetinde sürünmüşler. ‘Memlekette yer-yurt, evocak kaldı mı? Hısımdan, akrabadan, inekten, öküzden kaçı öldü?’ diye yürekleri kuşkuda... Ben ‘Allahı’ma şükür bizim yerimiz hazır,’ diye kasıntıdayım ki, ne kadar... “Laleli’den aşağı. Daltaban yokuşunda koca konak. Damına bakayım diyenin fesi düşer,’ demekteyim. ‘Binbaşımın konağı ki ağacına, tahtasına bir orman doğramışlar. Odasının sofasının sayısı bellisizdir. Ben şimdi kapının tokmağını vurdum mu, beni havadan kaparlar. Gece yarısı varsam hamamı yaktırırlar!’ diyerekten kabarmaktayım. Biz İstanbul’u işte bu laflarla tuttuk. Ortalık kararırken, gâvur bizi Galata rıhtımına döktü. Yağmur da siyim siyim yağmakta mı sana? Yeri yurdu olanlar dağıldılar. Olmayanları, bizim doktor Sermet Baba önüne kattı, Gümüşsuyu Hastanesi’ne götürdü. Dedim ya, benim yerim hazır... Köprüyü geçtim. Sirkeci’ den tramvaya bindim, Beyazıt’ta indim. Laleli’ye doğruldum. Kimseye sorduğum morduğum yok. Çünkü bildiğim bir yerler... Binbaşımla şu kadar zaman gidip gelmişiz. Hasan Paşa fırınından sağa kıvrılacaksın. İlerde yol çatallanır. Sağa bükül! Yüz elli, iki yüz adım kadar git... Bu sefer sola dön. Düzlük tükendi mi Daltaban’a geldin demektir. Konak, az aşağıda medresenin karşısında... Fırını kıvrıldım. Kendi başıma düşünmekteyim. ‘Binbaşım bizi görmesiyle,’ diyerekten... ‘Ulan katır ben sana demedim miydi rezil!’ diye bağırır ki, ablam hamamı ossaat yaktırır, diyerekten... Bunları demekteyim de bir yandan da gülmekteyim. Derken baktım, töbeee! Sağım solum yıkıntı. Şurda taş yığınları... İlerde yamru yumru duvarlar... Ulan aman, buralara n’olmuş yahu? Hani nerde Laleli? Yahu buraları gâvur bombardıman mı etmiş? Bütün batırmış da bizim haberimiz mi olmamış? Daltaban yokuşunu aklımca kestirip saptım. Meğer sapmamak varmış. Dön Sirkeci’ye, dayan Gümüşsuyu Hastanesi’ne... Sabah ola, hayır ola! Biraz gitmemizle sağı solu yitirdik. Sağı solu ne demek, gökyüzünü yitirdik, zorlatmaktayım, zorlattıkça taş yığınlarına çatmaktayım. ‘Bre aman!’ diye döneldikçe, su dolu çukurlara dalıp çıkmaktayım. Konaktan vazgeçtim. Tramvay yolunun ele geçeceği kalmadı. Ne bekçi var ne polis. Meğerse gece bastırdı mı, İstanbul’un yangın yerine it-kopuk takımından başkası uğrayamazmış. Şurası burası derken, baktım düzlük tükendi. ‘Tamam. Allah’ın izniyle, Daltaban yokuşunu bulduk!’ dedim, sevindim. ‘Burası Daltaban’sa, konak ele geçti demektir,’ dedim. Ne kadar şaşırdığımı anla ki, konağın yandığı hiç aklıma gelmemekte... Tekerlene mekerlene giderken, beş on adım ilerimde, apansız bir tren düdüğü öttü. Koca tren hışlayarak çuhlayarak üstüme gelmekte... Savaş alışkanlığıyla kendimi sağdaki yıkık duvarın dibine attım. Sonra, ‘Neyin nesi hey Allah?’ dedim. ‘Bu tren nerenin treni? Burası neresi? Bu nasıl bir tren ki, Daltaban’ın rampasını düdük çalarak çıkmakta?’ dedim. ‘Sakın Daltaban’ı tüm indim de, deniz kıyısındaki Bakırköy trenine mi kavuştum?’ Ben böyle alıp verirken önüme çarpık çurpuk karmakarışık biri hopladı. Çuhlamaktaki tren halt etmiş. Kim olsa iyi? Birinci Kısımda yatan esrarkeş Deli Hıdır... Bildin mi? Kuş tutar da kalpazan Meliko gâvurundan haraç alır.”  </p>
			<p class="paragraf">“Bildim! Ne arıyormuş orada?”  </p>
			<p class="paragraf">“Doğma büyüme oralıdır! Önce aklıma Deli Hıdır gelmedi, ecinniye uğradım diye, dudağım yarılayazdı. Ben ‘Allah hu!’ demekteyim, namussuz Hıdır çuhlamakta... Dört yanımda, hışılayarak, düdük çalarak fırıl fırıl dönelemekte. Bir zaman biz, ‘Allah hu,’ çektik, bu senin Deli Hıdır, çevremizde çuhlayarak dolandı. ‘Seni ezerim haaaa!’ diye çırpınmak bunda, ‘Ben deniz kıyısındaki kara çuhçuhum,’ diye kabarmak bunda... Baktım ecinni mecinni değil, bildiğim Deli Hıdır... ‘Tamam! Konağı bulduk!’ diye sevindim. Sordum. Sormamla, ‘Ulan sen gâvur musun meşe büken?’ diye rezillendi. Meğer kaç günün afyonlu şarap sarhoşuymuş. Fazladan esrarı da iyice çekmiş. Serteleyeceğim, sertelmenin faydası yok! ‘Bilemedin ağa! Senin gibi Müslümanım,’ dedim. ‘Gâvur olsaydın, seni ezerdim,’ dedi. ‘Sen nasıl Müslümansın? Zampara Müslüman mısın?’ dedi. ‘Töbe değilim! Binbaşı Arif Bey’in konağını arar Müslümanım! Esirlikten yeni geldim! Sen konağı bileceksin arslanım!’ dedim. Keyiflendi de güldü bir zaman. ‘Hangi konak hey akılsız! Hangi konak?’ dedi. ‘Binbaşı Arif Bey’in konağı... Burası Daltaban yokuşu değil mi kardeş?’ dedim. ‘Daltaban sağdadır, sağda,’ diye hopladı. ‘Buranın ilerisi Sümbül Sinan Sokağı... İn biraz, alnına Çoban Çavuş Medresesi gelir,’ dedi. ‘Medrese’ lafını duymamla biraz umutlandım. ‘Aman medrese hani? Medreseyi bulsam konağı doğrulturum,’ dedim. ‘Hangi konağı meşe büken, konakları, Allah Baba, duman edip göğe çekti. Bize yeraltının mahzenleri kaldı!’ diye bir vakit güldü, ‘Ulan ben senin zampara olduğunu bilmez miyim?’ diye cıvıdı. ‘Sen yangın yeri cennetinin huri kızlarını aramaktasın ama, yağma yok!’ dedi, ‘Bekçibaşı, imansız Arnavut Bayram, Havuzlu Hamamın kızlarını dağıttı. Sen nasıl zamparasın ki olanlardan haberin yok?’ dedi. ‘Hayın Bekçibaşının zampara düşmanı olduğunu ben sana bildirmedim mi?’ diye çıkıştı. Cigara istedi. ‘Yok,’ dedim. ‘Yuf olsun ervahına,’ diye kızdı. ‘Cigara vereydin, sana dünya güzelinden güzel karı bulurdum!’ dedi. “Bizim o taraklarda bezimiz yok kardaş,” dedim. ‘Biz Binbaşı Arif Bey’in konağını aramaktayız. Esirlikten yeni geldik,’ dedim. Yüzbaşıya binbaşıya, konağa, bostana, esirliğe mesirliğe, Bekçibaşı Bayram’a, bir zaman ana avrat sövdü. Yüreği soğuyup öfkesi yatışınca, ‘Beri bak! Gel seni Külhan mahzenindeki Ulviye kahpesine götüreyim,’ dedi, ‘Geçenlerde suratını asker kaçağı Rıfat kesti ama, yarası çoktan kapandı. Tadımlığı on kuruş. Yüz parası benim,’ dedi. Esrar sarhoşu rezilden umudumu kesince suyuna gitmeyi bir yana bıraktım, ‘Ulan senin boynunu koparırım köpek,’ diye bağırdım. Bulaştı gülmeye... Bir zaman it gibi ürüdü. Medreseyi sordum. ‘Medrese mi kaldı hemşeri!’ dedi, ‘dünya yandı, kül oldu. Mesih Paşa’dan Derin Kuyu’ya, Çoban Çavuş’tan Mühre Elmas Paşa’ya kadar dümdüz! Şeyh Şamil yandı, Nişanca hep yandı. Tuğrakeş’te, Yenikapı’da mahzenlerden başka bir şey yok! Zampara olduğunu gel saklama! Seni Ulviye kahpesine götüreyim!  </p>
			<p class="paragraf">İşini gör. Sonra seni deniz kıyısına indiririm. Suya girer çıkarsın. Elbiselerini beklerim! Pisliğin temizlenince seni Arap Nuri’nin kahvesine götürürüm. Geceliği beş kuruştan peykede uyursun,’ dedi. Lafının üst yanına aldırmadım. Peykede uyumaya aklım yattı. Arap’ın kahvesine gittik. Sabahleyin uyandım ki, İstanbul’un yangını bir kasabalık yeri düzlemiş, yolu izi silmiş... Sordum soruşturdum. Binbaşı Arif Bey’i bilene rastlamadım. İki gün sonra, Arap’ın kahveye çıkan Yedek Üsteğmen Hüsnü Efendi bize akıl verdi. Harbiye Nezareti’ne gittim. Vay başıma! Bizim gibi çavuş parçasını geç, paşalara bakan yok. Ben ‘binbaşım,’ deyince, suratsız bir herif, it gibi hırladı. ‘Binbaşı da neymiş ulan! Biz dağ gibi ordu komutanlarını yitirmişiz! Defol!’ diye bağırdı. Bir zaman Arap’ın kahvesini sildik süpürdük. Deli Hıdır’ın çuhçuhlarını dinledik. İş bulursak gidip beş on kuruş kazanmaktayız. Esir gemisinde, arkadaşlara konağın lafını etmesem, Gümüşsuyu Hastanesi’ne gidip rezillikten kurtulacağım. İşe bak ki, köpek yürek salıvermekte. Yolda rastladığım binbaşılara, yarbaylara binbaşımı sormaktayım. Kimi ‘Bilmem,’ deyip geçer, kimi dört yanına bakıp, ‘Anadolu’ya atladı gibi gibime,’ der savuşur. Arada ‘Vuruldu,’ nanesi yiyenler de var. Biz böyle dolanırken, yedek Üsteğmen Hüsnü Efendi, gazetede bir yazı görmüş. ‘Herkese her çeşit iş veriyorlar Sefer Ağa! Kefil mefil, güvenlik parası falan aramıyorlar,’ dedi. ‘Aman!’ dedim. Yerini yazdı, elime verdi seyirttim. Çakmakçılarda Yeni Han... ‘Yeni’ dedimse Nuh Peygamber zamanından kalma... Ucu bucağı belirsiz. Avluda bir oda... Kapısını yüz elli, iki yüz kişi çevirmiş. Sıramız gelince biz de girdik. Duvarlara Yavuz gemimizin, Gazi Osman Paşa’mızın, padişahımızın resimlerini asmışlar. Karşıda bir masa, kapı dibinde bir masa. Karşıdaki masada kim otursa iyi? Bu benim Binbaşımın ‘Nuh Bey’ dediği rezil oturmuş ki, büsbütün kasılmış. Sanki bize iş bulacak değil, çiftlik çubuk, han hamam bağışlayacak... ‘Adın ne?’ dedi, ‘Sefer’ dedim, ‘Yaşın kaç?’ dedi. Söyledim. ‘Savaş gördün mü?’ diye sordu. ‘Gördük sayende. Görülmez mi?’ dedim. Çavuşluğumuzu bildirince sevindi, ‘Al bakalım muhterem! Bu yiğit, çavuşmuş,’ diye bizi kapı dibindeki masada oturana saldı. Allah yüreğimi bilmez mi, bilir. Kapı dibinde oturan herifi hiç gözüm tutmadı. Kurunun marazlısı ki, marazlının kurusu... Suratsız ki, suratı cehennem karası... Herif bize, ‘Adını yazar mısın?’ diye sordu. ‘Yok,’ dedim. ‘Mührün var mı?’ diye sordu. ‘Yok,’ dedim. ‘İyihal kâğıdın hazır mı, kefil bulabilir misin?’ diye sordu. ‘Hani kefil istenmeyecekti? Gazeteye böyle yazmadınız mı? Şimdi bu kefil nerden çıktı?’ dedim. ‘Kefili olan gösteriyor, olmayana biz kefiliz. Resmin de yoktur senin,’ dedi. ‘Yok’ dedim. ‘İyi öyleyse. 110 kuruş vereceksin,’ dedi. ‘Ne 110 kuruşu? Gazetede 110 kuruşun lafı yok,’ diyecek oldum. ‘Gazeteciler yazmayı unutmuşlar!’ diye söverek kafasını salladı, ‘110 kuruşsuz olmaz. Bizim cebimize girecek değildir. Gene sana harcanacaktır,’ dedi. ‘Benim neyime harcanacak? Harcanmayıversin,’ dedim. ‘İşe girmek kolay mı? Bunca masrafı var,’ dedi. ‘Boşuna almıyoruz birazdan resmin çekilecek. Dört resimden azı idare etmez, Çavuş Ağa,’ dedi. ‘Siz harcasanız da, biz sonra versek. Gündeliği alınca,’ dedim. ‘Biz burayı sevabına açmışız. Üste para verirsek iş uzağa varır,’ dedi. ‘Nasıl iş, bakalım bu sizin iş?’ diye sordum. ‘Liste bilir,’ diyerek çekmeceden bir koca kâğıt çıkardı. Yukardan aşağıya kara kara yazılar yazılmış. Karşılarına işaretler çekilmiş. Bir zaman süzdü, başını salladı. ‘Bekçilik olmaz. Hem yeri uzak hem de itle köpekle boğuşacaksın! Parasına da kulak verme! Hamal gediği değnekçisi... Sen çavuş adamsın, sana uygun düşmez. Hamal takımı, pay meselesinden sıkça dövüşür. Kabak senin başında patlar. Kapıcılık... Geç! Eloğlu karı getirir, oğlan getirir. Çöp dökeceksin, merdiven sileceksin. Yaraştırmam! Fabrika işçiliği... Hiç olmaz. Çünkü işi ağır, parası yavan... Dur hele! Tamam yahu! İşte gümrük kolculuğu... Kaç kişi yalvardıydı da, kulak vermediydim. Seni gönlüm sevdi. Esirlikten gelmişsin. Sana yaraşır. Aylığı şimdilik 25 kayma! Bir kat elbise. Palto... Ayrıca yağmurluk... Dur bitmedi, bir kundura, bir çift çizme.’ Ne dersin beyim, dinlerken bizim ağzımız sulanmasın mı? Karşımızda erik pestili yeseler öyle olmaz. Baktım, bir yandan yutkunmaktayım, bir yandan, ‘Sağol efendi. Allah çoluğuna çocuğuna...’ diyerekten dua etmekteyim. ‘İlerde kolcubaşılığı al gözümden... Bu işin aylıktan başka girdisi çıktısı vardır ki, bir aylık da o tutar,’ dedi. ‘Gümrük kolculuğunun arkasında gezenler kıyamet gibidir. Çavuş Ağa, en ufağı da yüzbaşı, binbaşı...’ dedi. Eline vardım. ‘Ne demek! Vatan uğrunda bunca savaşa girmiş çıkmışsın, ödevimizdir,’ diye öptürmedi. ‘Aman sakın, seni kolcubaşılığa geçireceğimi dışardaki it-köpek takımı duymasın! Ortalığı karıştırırız ki, düzeni bozarız Çavuş Ağa!’ dedi. Sonra öğrendim ki, ‘Gümrük kolculuğuna geçireceğim,’ dediklerinin sayısı iki yüzü çoktan aşmış. Domuzun oyununa geldik beyim, kolculuğu canımız çekmiş ki parayı çıkardık verdik.”  </p>
			<p class="paragraf">“Bütün paranız kaç kuruştu?”  </p>
			<p class="paragraf">“Kesedeki bozuklukları da sayarsan üç lira... Namussuz herif, ‘Ha bereket,’ demesiyle paramızı çekmeceye attı, künyemizi deftere yazdı. Defteri görsen, hükümetin gelir vergi defteri sanırsın, elime şuncacık bir kâğıt verdi. ‘Nedir?’ dedim, ‘Numara Çavuş Ağa,’ dedi, ‘bunu ezberlemedin mi, yandığın gündür. Sen bundan böyle hep bu numara, ile çağırılacaksın,’ dedi. Esirlikte de adamı numarasıyla ararlar. Bunu bildiğimden, ‘Kaç bizim numaramız?’ diye sordum. ‘Senin numaran 761... Dışarda bekle! Kaybolma Sefer Çavuş,’ dedi. Avluya çıktım. Duvarın dibine çöktüm, bulaştım kendi başıma, ‘761, 761, 761,’ diyerek numara ezberlemeye. Bir yandan da, ‘Ulan Yedek Üsteğmeni Hüsnü Efendi! Bizi iyi yere saldın, çok yaşa!’ demekteyim. İçeri girenler hep sırıtarak çıkmakta... Meğerse, içerde, toprak işçiliği arayana kolcubaşılığı vermekte değiller miymiş... İçimizde beyden efendiden adamlar bile var. Okumuşlar var ki, bir tek lafına akıl erdiremezsin. O fukaralar da benim gibi mırıl mırıl numara ezberlemekte... Biz, numara bellemekle boğuşurken sıska namussuz avluya çıktı. ‘Resim çektirecekler bu yana,’ diye bağırdı. Duvar dibindeki resim makinesinin başına geçti, çipil gözlü sarhoş, numara sırasıyla resmimizi çekmeye başladı. ‘Şuraya bak,’ ‘Ağzını kapa,’ ‘Aman sallanmayalım! Şu kadar paralık kâğıdı gâvur ederiz beybaba,’ diyerekten gör nasıl paralanmakta... Bize de, ‘Başını geri al arkadaş!’ dedi, fazladan gelip çenemizi düzeltti.” Sefer’in kırmızı ablak suratından acıklı bir utanma geçti. Yutkunarak gözlerini kaçırdı. ‘Namussuz herif, arada bir arka cebinden şişeyi çıkarıp kafasına diker. Meğerse konya rakısını lıkır lıkır içermiş... ‘Ulan eğri dinli!’ desem, 110 kuruşlarımızı, hadi konyak rakısına verip ziftlenmektesin. Ya bu camsız resim makinesiyle gönül eğlemek neyin nesi?”  </p>
			<p class="paragraf">“Camsız mı?”  </p>
			<p class="paragraf">“Camsız, evet... Makinenin gözünde cam mam yok! İçinde kâğıt mağıt da arama! Bunların adam dolandırdığı anlaşılınca aklı erenlerden birazı, ‘110 kuruşumuza karşılık hiç olmazsa çektikleri resimleri alalım!’ dediler de karakolda komiser bir zaman güldü.”  </p>
			<p class="paragraf">“Bunu  neden yapmışlar?”  </p>
			<p class="paragraf">“Bize güven vermek için... Yalan değil! Resmimi çekince yüreğimin kuşkusu dağıldıktan başka, marazlı kavatı gönlüm sevmeye başladıydı, Beyim.”  </p>
			<p class="paragraf">“Kaç gün oyaladılar sizi?”  </p>
			<p class="paragraf">“Beni on, on iki gün... Bizden önce gelenleri on beş gün. Biraz düşündü, başını salladı. “Ama aslına bakarsan suç bizde beyim. Bütün suç bizde...”  </p>
			<p class="paragraf">“Neden Sefer Efendi?”  </p>
			<p class="paragraf">“Bizde, evet! Buraya gelince, ‘Şu Nuh olacak namussuzun boynunu burup kafasını koparayım,’ dedim. Sağ olsun, binbaşım önüme geçti.”  </p>
			<p class="paragraf">“Nuh Bey dediğiniz de burada mı?”   </p>
			<p class="paragraf">“Burada.”  </p>
			<p class="paragraf">“Hangi kısımda yatıyor?”  </p>
			<p class="paragraf">“Kısımda mısımda değil. Yanımızda... Bir de fazladan hizmetini görmekteyiz!”   </p>
			<p class="paragraf">“Anlayamadım. Niçin?”  </p>
			<p class="paragraf">“Hep binbaşımın işleri... Bunca kitap okur, silahtan yana Osmanlıdır ama, adam seçmeye geldi mi on para etmez. Yok şöyleymiş, yok böyleymiş. Yahu hırsız herifin şöylesinden böylesinden n’olur? Herifin dolandırıcılığı meydandaki bir mesele... Polisi, savcısı, sorguyu, mahkemesi bilmez de, sen mi bilirsin? Vallah billah, herife hizmet ettiğimde değilim, yedirdiğimiz ekmeğe yazık!”  </p>
			<p class="paragraf">“Dün gece Nuh Bey’i ben gördüm mü?”  </p>
			<p class="paragraf">“Görmedin! Dün gece sana burda ‘Geçmiş olsun,’ diyenler, Veznedar Sıtkı Efendi’yle Maçka güzelinin Mehdi Bey... Bir gürültü oldu mu, Nuh Bey rezili yatağına girer de yorganı kafasına çekiverir. Binbaşıma sorarsan, yüreksizliğinden değil dünyayı iplemediğinden... Bana sorarsan karıdan yüreksiz... Dün gece uyanmamış... Hele yalancı köpek! İkinci Kısımda kıyamet koparken bu nasıl bir uyku? Dinim gibi bilmekteyim: Korkudan dizleri kesilmiştir de, yorganı döşeği bütün ıslatmıştır.”  </p>
			<p class="paragraf">“Olur mu Sefer Efendi? Oradaki gürültüden burada niçin korksun? Arada bu kadar kilitli kapı var!”  </p>
			<p class="paragraf">“Bu herif, ‘Oranın patırtısı buraya bulaşır,’ diye korkmaz. Yüreği kahpe karı yüreği olduğundan korkar. Yaprak düşse böylelerinin ödü akar! Neden mi? Çünkü bulaşık işlere çokça girip çıkmış! Aslında bu herif, ettiklerinden korkmakta... Vaktiyle Jöntürklerdenmiş ki Jöntürk’ün domuzlarındanmış. Jöntürk ne demek? Padişah düşmanı demek... Bir adam vatan-millet haini olmayınca padişahına karşı gelemez! Padişaha hainlik ettin mi, ister istemez korkacaksın!”  </p>
			<p class="paragraf">Kâmil Bey güldü:  </p>
			<p class="paragraf">“Galiba Binbaşı Arif Bey de Jöntürk’müş...”   </p>
			<p class="paragraf">Sefer biraz düşündü:  </p>
			<p class="paragraf">“Binbaşımın Jöntürklüğü başka... Binbaşımın Jöntürklüğü, ‘Askerin yemesi içmesi, giyimi kuşamı düzelsin!’ diye bir Jöntürklük... Berikine geldin mi, beriki rezil Jöntürk... Ağzı kalabalık olduğundan, laflarını aklımda pek tutamadım ama, anladığım doğruysa, bunun asılmasına çok fermanlar çıkmış. Peki fermanlar çıkmış da neden asılmamış? Dünyanın bozukluğundan asılmamış.” İçini çekti. “Kolcubaşı olacağız, diye sabah ışımadan yola çıkmaktayız beyim, hana koşmaktayız! Namussuz herifler yeni gelenlerin resimlerini çekerek gönül eğlerken, Nuh rezili de içerde bizimle zevklenmekte kıkır kıkır...”  </p>
			<p class="paragraf">“Ne diye?”  </p>
			<p class="paragraf">“Ne diye olacak? ‘Benim yüreğim seni sevdi arslan, ben seni gayetle yiğit gördüm,’ demekte, 110 kuruşu verdiğimin üçüncü günü mü, dördüncü günü mü? ‘Hele şu kapıyı çek de gel!’ dedi. Bir zaman aklımın ermediği meselelerden açtı. ‘Biz feleğin çemberinden kaç kere hopladık geçtik de adam sarrafı kesildik! Biz işe yarar yiğidi duruşundan bilir olduk tosun,’ dedi. ‘Sen benim tam aradığım kabadayısın,’ dedi. ‘Meraklanma, bak neler olacak?’ dedi. ‘Bak senin adını başka deftere yazıyorum bilmiş ol!’ diye sırıttı. Aradan bir iki gün daha geçti. Bu kez, yedimizi sekizimizi bir araya biriktirdi. Kapıyı çektirdi. ‘Kulak verin yiğitler, dedi, yakında yerlerinizi bulacaksınız! Bu vatan, sizin göğüslerinizi altın madalyalarla donatacak!’ dedi. ‘Savaşın sonunda yenilmemize bakmayın! Düşmanın İzmir’e salmasına da bakmayın! Bunlar hep istibdat döküntüsü tereslerin yüzünden oldu. Kahpeliğe uğradık!’ dedi. ‘Ama artık maymun güzünü açtı. 31 Mart’ta olan namussuzluğu aklınıza getirin ki, aklınız ersin,’ dedi. Sonunda, ‘Göreyim sizi. Kurtuluş yakındır. Vallah yakındır, billah yakındır!’ diye bir de yemin yuvarladı. Birkaç gün sonra baktım, marazlı kavat meydanda yok... Yeniden yeniye gelenlerin adını deftere Nuh Bey geçirmekte... Millet az biraz pirelendi. On beş gündür gidip gelenler, ‘Yahu bunlar şimdiye kadar hiç kimseyi işe koymadılar, nah hepimiz buradayız!’ dediler. ‘Nerde senin arkadaşın?’ diye Nuh Bey’i sıkıladılar. Baktık ‘Hık, mık...’ Millet iyice kuşkulandı. Ertesi sabah, ‘Ya bize iş... Ya da paramız,’ diye dikildik. Nuh Bey denilen dolandırıcıbaşı ‘Hele arkadaş gelsin!’ dedi. ‘Ne zaman gelir?’ dedik. ‘Belli olmaz!’ demesin mi? ‘Belli olmaz nasıl laf? Bizim beklemeye amanımız var mı bakalım?’ diye bağırdık. ‘Dinleyin minleyin,’ dedi. ‘Kolay molay!’ dedi. ‘Dişinizi sıkın biraz!’ dedi. ‘Kardaşlar,’ demekte, dönüp ‘Evlatlar! Muhteremler! Yiğitler! Tosunlar,’ demekte... Birkaç kişi ‘Paramızı isteriz,’ diye azıtınca, kızmasın mı sana! ‘Ne parasıymış? Para düşünecek sıramız mı bizim?’ demesin mi? ‘Vay,’ dedik, ‘Paramızı düşünmeyeceğiz de biz neyi düşüneceğiz?’ dedik. Aklı erenlerin ayakları suya değdi. Bunun yakasını toparladılar. Az biraz salladılar. Fes bir yana gitti, gözlük bir yana... Herifteki utanmazlığa bakmalı ki edebini bilip alttan alacağına azdı, Allah göstermesin, bastona davranıp yiğitlenmeye kalktı. ‘Geri basın bakayım,’ diye sesi çıktığı kadar bağıraraktan, ‘Ulan istibdat uşakları! Gidi İtilafçı köpekler... Geri durun geri!’ diye ortalığı patırtıya vermez mi? Derken birkaç polis peydahlandı. Baktık, polisler de hırsızlardan yana. Baktık, ‘Durun efendiler, işi anlayalım arkadaşlar,’ diyerek herifi kaçıracaklar. İşte o zaman ortalık karıştı beyim. Polislerin dolandırıcılarla ortaklığı meydana çıkınca, orası mahşer yerine döndü. Baktım, kollarıma biri sarılmış... Baktım polis... ‘Yaaa öyle mi? Boşla bileğimi, bittin bil!’ diye silkeledim! Boşlamayınca kol kapmasına getirmemle, alçağı tepesi üstü yere çaldım. Cansızmış ki, karıncadan güçsüzmüş... ‘Vay kolum!’ diyerek bulaştı kıvranmaya... Bir de baktık, kolu iki yerinden kırılmış. Bizi mahpus damına attılar. Mahpus damına girdik, 110 kuruşumuz gitti ama, hırsızları arkalayan polisin kolu da kırıldı ya... Binbaşıma bakarsan, o polis de kötü değil...” ‘Töbe!’ der gibi başını salladı. “Bırak beyim! Gene dertlerim depreşti. Haydi, suyun kızmıştır. Sen havlunu al da gel! Karışmam haaa... Suyumuzu Nuh Bey’e kaptırırız. Dökünüp savuşur.”  </p>
			<p class="paragraf">“Ne demek? Nasıl dökünür?”  </p>
			<p class="paragraf">“Dökünür ki hiç bakmaz! Gayet rezil olduğundan, seslenemeyiz. Haydi suyunu it-köpek kapmadan güzelce yıkan! Hamamlığımız ayakyolundadır ama, hep kitli tuttuğumuzdan gayetle temizdir. Sen birinci tenekeyi tüketene kadar ben ikinciyi yetiştiririm. Soğuk su dökünürsen, borumuz var. Ucunu musluğa sok, süzgeçi tepene tutuver!”  </p>
			<p class="paragraf">Kâmil Bey, yıkandıktan sonra, Sefer’in öğüdüne uyarak lastik borunun bir ucunu musluğa taktı, öbür ucundaki bahçe kovası süzgecini tepesine tutuverdi.  </p>
			<p class="paragraf">Binbaşı Arif Bey’in hücresi koridorun sonunda olduğu için iki pencereliydi. Biri denize, öteki Sultanahmet Camisi’ne bakıyordu.  </p>
			<p class="paragraf">Kahvaltı masasının başında oturan Arif Bey, “Buyurun!” diye doğruldu.   </p>
			<p class="paragraf">Kâmil Bey gösterilen yere hemen oturdu:  </p>
			<p class="paragraf">“Günaydın efendim! Rahatsız olmayın rica ederim! Beklettim! Gece de benim yüzümden uyuyamamışsınız.”  </p>
			<p class="paragraf">“Yok canım! <span class="CharOverride-2">Naimâ</span>’yı okudum. Son cildi kaç zamandır sürünüyordu. ‘Bitireyim artık şunu,’ diye giriştim ama olmadı gene. Çenesiyle Sefer’i gösterdi. “Asıl, bu sizi uyutmamıştır.”  </p>
			<p class="paragraf">“Hayır, uyandırmadılar! Kendiliğimden uyandım. Teşekkür ederim, banyoyu düşünmüşsünüz, çok teşekkür ederim!”   </p>
			<p class="paragraf">“Ben malımı bilmez miyim? Deliğin sürgüsünü fırt fırt açıp gözetlemiştir.”  </p>
			<p class="paragraf">Arif Bey, elmacıkları fırlak Moğol suratını şirinleştirerek tatlı tatlı güldü.  </p>
			<p class="paragraf">Sefer, köşedeki küçük dolabın önüne çömelmişti. En titiz ev kadınlarını imrendirecek bir sessizlikle çay takımlarını hazırlıyordu.  </p>
			<p class="paragraf">Kâmil Bey, kahvaltı masasındaki bisküvileri görünce Fatma Hanım’ın kurabiyelerini hatırlayarak utangaç utangaç sordu:  </p>
			<p class="paragraf">“İzin verir misiniz, ben de kurabiyelerimi getireyim?”   </p>
			<p class="paragraf">“Dün gece ortalığı karıştıran kurabiyeleri  mi?”  </p>
			<p class="paragraf">“Ne kadar utandığımı anlatamam. Benim yüzümden sinirlendiniz. Uykunuz kaçtı. Biraz daha dişimi sıkaymışım. Nasıl olsa beni bulup kurtaracakmışsınız.”  </p>
			<p class="paragraf">Arif Bey, peynir tabakları ile zeytin kâsesinin yerlerini değiştirerek bir zaman düşündü. Elleri biçimliydi. Kâmil Bey bunları asker eli olarak nedense biraz yadırgadı.  </p>
			<p class="paragraf">“Siz yattıktan sonra, bu ‘kurtarma’ işi üstünde biraz durdum. Yerinizde bir başkası olsaydı, daha doğrusu İhsan Bey kâğıt yazmasaydı, başınıza neler gelirdi, bilir misiniz? Bir kocaman tutanak düzenlenirdi, tanıklı manıklı, kapı kadar bir tutanak... Çeşit çeşit suç işlemiş olurdunuz. Çocuklara sataşmaktan bıçak bulundurmaya, esrar içmekten Allah’a, Peygamber’e, dine, padişaha sövmeye kadar geçer akçe bütün iftiralar...”  </p>
			<p class="paragraf">Kâmil Bey gözlerini ürkek ürkek kırpıştırdı:  </p>
			<p class="paragraf">“Zekeriya Hoca söylemişti de inanmamıştım. Müdür Bey’e, Savcı Bey’e sahiden dert anlatılamaz mı? Bu kadar adamdan hiçbiri doğruyu söylemez mi?”  </p>
			<p class="paragraf">“Söyleyemez. Kimseye de derdinizi anlatamazdınız! Herkes doğruyu söyleyebilse, soygunlar böyle alıp yürüyebilir mi?”  </p>
			<p class="paragraf">“Öyle ya. Birkaç yumrukla üstesinden gelinebilecek kadar kolay olsa... Durun efendim. Sakın, bana arka çıktılar diye Kömürcü İbrahim’e, Zarzar’a bir kötülük yapmasınlar!”  </p>
			<p class="paragraf">“Tembihledim, yapmazlar. Mesele dün gece kapandı. Soygun düzenine dokunulmazsa, burda böyle işler kolay kapanır! Duymadınız mı, Zarzar hiç ara vermeden, ‘Fatma Abla’ya sövenin ben anasını, avradını...’ diye bağırıyordu. Size arka çıkmamış da, tanıdığı bir kadına sövdükleri için kızmış oluyor. Soracaktım da unuttum, kim bu Fatma Hanım, kuzum?”  </p>
			<p class="paragraf">“Ramiz Efendi’nin hanımı.”   </p>
			<p class="paragraf">“Ramiz Efendi kim?”  </p>
			<p class="paragraf">“Sandığı benden alırken yakalanan Ramiz Efendi... İçinde düşmanın saldırı planlarıyla ilgili kâğıtlar bulunan kuru üzüm sandığı...  </p>
			<p class="paragraf">“Akrabanız mı?”  </p>
			<p class="paragraf">“Hayır.”  </p>
			<p class="paragraf">“Kaç yıl verdiler ona?”   </p>
			<p class="paragraf">“Hiç.”  </p>
			<p class="paragraf">“Nasıl hiç? Suçüstü yakalanıyor da cezasız mı kurtuluyor?”  </p>
			<p class="paragraf">Kâmil Bey az kalsın işin içyüzünü anlatmaya başlayacaktı. Ramiz Efendi’nin Harp Divanı’ndan ustalıkla gizlediği şeyleri, dün gece tanıdığı birine açmanın doğru olmayacağını son saniyede akıl etti. Duraklayarak anlattı:  </p>
			<p class="paragraf">“Vermediler, evet... Çünkü Ramiz Efendi’nin suçu yoktu. Bu iş benim yüzümden karıştı. Arkadaşlar bana demişlerdi ki... ‘Arkadaşlar’ dedimse, Ahmet demişti ki... ‘Gemicilerden hangisine versen, olur,’ demişti, ‘sandığın üstündeki adrese götürür,’ demişti. Böylesi daha tehlikesizmiş...”  </p>
			<p class="paragraf">Yutkunarak sustu. Arif Bey yüzüne bir garip bakıyor, bıyıklarını çekiştirerek çok bilmiş, çok bilmiş gülümsüyordu. Kâmil Bey, “Buna yalan bile denemez. Bunlar düpedüz saçma!” diye kıvrandı. “Ramiz Efendi’yi hiç tanımıyormuşum da karısı burda ne arıyormuş?” Lafı değiştirmek için savaş yıllarını İspanya’da geçirmek zorunda kaldığından açtı. İstanbul’a gelince, <span class="CharOverride-2">Karadayı </span>dergisinde çalışmaya başladığını, La Fransez kumpanyasının Ararat vapuruyla Anadolu’ya kaçırılan cephaneler işine nasıl karıştığını, Niyazi denilen herifin vapur navlunundan bir kısmını dolandıramadığına kızarak kendilerini nasıl ele verdiğini, karmakarışık anlattı. Bitirdiği zaman ömrünün en önemli olayları kendisine birdenbire gayet değersiz gibi gelince gözlerini şaşkın şaşkın kırpıştırarak gülümsemeye çalıştı.  </p>
			<p class="paragraf">Arif Bey, neden sonra, kelimelere basarak sordu:   </p>
			<p class="paragraf">“‘Niyazi’ dediğiniz, sakın ‘Zeybek Niyazi’ olmasın?  </p>
			<p class="paragraf">“Zeybekliğini duymadım. Nedime Hanım ‘Niyazi Abi,’ derdi.”   </p>
			<p class="paragraf">“İzmirli mi?”  </p>
			<p class="paragraf">“Evet...”  </p>
			<p class="paragraf">“Kara kuru... Kamburca... Pis bir herif... İkide bir dudaklarını yalar. Gözleri fıldır fıldır...”   </p>
			<p class="paragraf">“Evet... O galiba! Nerden tanıyorsunuz?”  </p>
			<p class="paragraf">“Nerden mi? Benim Sefer’in 110 kuruşunu dolandıran herif... Nuh Bey’in can-ciğer ahbabı...” Biraz düşündü. “Şaşılacak şey... Çok garip... Vapur kumpanyasının adına ‘La Fransez’ demiştiniz, değil mi?”  </p>
			<p class="paragraf">“Evet...”  </p>
			<p class="paragraf">“Büsbütün aklım karıştı.”   </p>
			<p class="paragraf">“Neden efendim?”  </p>
			<p class="paragraf">“Yanılmıyorsam, bu La Fransez kumpanyası çoktan beri Anadolu’ya çalışıyor.”  </p>
			<p class="paragraf">“Anadolu’ya mı çalışıyor? Sanmam. Anadolu’ya çalışsa, Niyazi böyle bir dolandırıcılığa yeltenebilir miydi?”  </p>
			<p class="paragraf">“Ben de buna şaştım ya... Diyelim ki Niyazi kumpanyanın Anadolu’ya çalıştığını bilmiyor. Direktör sizinle görüştükten sonra, durumu gemiyi kiralayanlara neden haber vermedi? Verdiyse, Niyazi’nin içyüzünü onlar size niçin bildirmediler? Bana kalırsa, azizim, bu işte bir bit yeniği var.”  </p>
			<p class="paragraf">“Nasıl bit yeniği?”   </p>
			<p class="paragraf">“Meraklanmayın! Yakında anlarız!”   </p>
			<p class="paragraf">“Nerden  anlayacaksınız?”  </p>
			<p class="paragraf">“Anlarız!” Gülümsedi. “Hepsini anlarız! Vay namussuz Zeybek Niyazi vay!” Çayları getiren Sefer’e sordu. “Nuh Bey nerde?”  </p>
			<p class="paragraf">“Aşağıda.”   </p>
			<p class="paragraf">“Çağırmadın mı?”  </p>
			<p class="paragraf">“Çağırdım, ‘Çay hazır!’ dedim. Baktı bir zaman, omuzlarını salladı karı gibi... Gene suratı bir hoş!.. Ağlamakta mı, gülmekte mi, sen bile çıkaramazsın Binbaşım.”  </p>
			<p class="paragraf">“Bu sabah canı sıkkındır. Haydi al-gel! ‘Çağırıyorlar,’ dersin, ‘Kâmil Bey’den ayıp!’ dersin. Bugün üstüne varmayacağız. Yalvara, okşaya getir. Hâlâ duruyor. ‘Fırla’ dedim!” Koridorda koşan ayak seslerini bir zaman dinledi. “Siperlerden düşman mitralyözlerinin üstüne de işte böyle fırlardı bu katır! Bilir misiniz, şimdi sövüp sayarak koşuyordur.”  </p>
			<p class="paragraf">“Kime efendim?”   </p>
			<p class="paragraf">“Nuh Bey’e... Bana...”  </p>
			<p class="paragraf">“Sanmam! Size o kadar bağlı ki, insanın kıskanacağı geliyor.”  </p>
			<p class="paragraf">“Bağlıdır. Ama bu çeşit bağlılıkların bir çürük yanı oluyor. Katır beni burada bulmasaydı da Faytoncu Osman’dan biraz güler yüz görseydi, ona da bağlanırdı. İki yakamızın bir araya gelmemesi, bu ölçüsüzlükten galiba!” Biraz düşündü. “Belki beş kere canımı kurtarmıştır. Kendini yüzde yüz ölüme atarak... Neye güldünüz?”  </p>
			<p class="paragraf">“Sefer Efendi’ye bakılırsa asıl hep siz onu kurtarmışsınız. Sözünüzü dinlemediğinden esir düşmüş...”  </p>
			<p class="paragraf">“Evet, söyler durur! ‘Yat!’ diye bağırmışım. ‘Bağırmadım!’ diyorum, ‘Bağırsam da o patırtıda hiç duyabilir miydin?’ diyorum, ‘İlk yarayı alınca, kulağına öyle gelmiş, ulan katır!’ diyorum. Dinlemiyor.” Bir lokma ekmek kopardı, elinde evirip çevirerek daldı. “O gün Gazze’de baktık, bizim Katır yok! Gücümüz yettiği kadar aradık. Pek aradık da sayılmaz. Ölüler arasında göremedik. ‘Eh, gitti gider! Köpoğlu!’ dedik. Bir zaman yokluğunu yadırgadık, acısını çektik unuta hatırlaya...” Ekmeği ağzına attı, acı bir şey gibi çiğnedi. “Öldüğüne iyice inandığınız bir dostunuzla hiç apansız karşılaştınız mı? Uzaktan görerek değil, bir sokak köşesini döner dönmez? Hayırsa anlayamazsınız. Dört ay oluyor, bir ikindi üstü, aşağıda oturuyorum, benim Katır’ı kapıdan içeriye soktular. Bir baktım, bir daha baktım, hilesi, yalanı yok! Katır benim Katır... Çulu biraz değişmiş. Sırtında her yanı yamalı bir İngiliz kaputu... Kafasında, festen çok siperliği sökülmüş şapkaya benzer bir şey... Koltuğunda yazma mendile sarılı, yumruğum kadar bir çıkın... Önce düşman gözetler gibi iki yanına baktı. Beni görmesiyle hiç duraklamadan merdiveni hopladı. Beş adım kala, torbasını duvarın dibine attı. Ellerini önce belinden geçirdi, olmayan palaskasından... Sonra da tepesindeki külahı acele düzeltti. Her zamanki suratıyla, hazırolda selam verip demincek bir işe yollamışım gibi, ‘Aha geldim binbaşım,’ dedi. Biz insanoğulları, anlaşılır numara değiliz. Ben de önce, ‘Rahat,’ demişim, sonra kaşlarımı çatarak çıkışmışım: ‘Nerdesin ulan Katır? Pazarlıkta gebermeden ayrılmak var mıydı?’” Çayları tazelemek için fincanları alıp dışarı çıktı, kısa kısa gülerek dolu fincanlarla döndü. “Açık mı oldu biraz? Katır size, Nuh Bey’in iş bulma derneğini anlattı mı?”  </p>
			<p class="paragraf">“Anlattı evet. Anlattı ama...”  </p>
			<p class="paragraf">“Bir şey anlayamadınızsa haklısınız! Dolandırılan Sefer, kendini dolandıranlardan birini çağırmaya koşuyor. Biz dolandırıcıyı kahvaltıya bekliyoruz. 110 kuruşlarını kaptıranlar mahkemede ikiye bölünmüşler. Bir takımı, ‘Bizi Kuvayı İnzibatiye’ye yazacaklardı da, Kuvayı Milliye eşkıyasını tepelemeye göndereceklerdi,’ diyor. Bir kısmı, ‘Az kalsın bizi kandırıp Kuvayı Milliye gâvuru yapacaklardı,’ diyor. Niyazi, topladığı imzaları, ‘İngiliz Dostları Derneği’ne girdiler,’ diyerek tanesi 20 kuruştan Sait Molla’ya satarken, Nuh Bey Kuvayı Milliye’ye çete yazmaya çabalamakta... ‘Çeteyi ne mi yapacak?’ Çete gibi malın olsun! Canı çeker cephanelik basar, canı çeker Kütahya-Eskişehir hattındaki düşman ordusunu arkadan vurup dağıtır. ‘Dolandırıcılıkla hiçbir ilgisi yok mu?’ diyeceksiniz! Evet yok! Bir şeyler sezinlese bile üstünde hiç durmaz. Çünkü Nuh Bey’in dünya umurunda değildir. ‘Tam yerimi buldum. Gayet yararlı bir işe sıvaştım,’ diye etekleri zil çalıyor. Fazladan Zeybek Niyazi’ye o kadar güvenir ki, Niyazi’yi tramvayda birinin cüzdanını çalarken görse, ‘Vardır bir hikmeti!’ der, geçer.  </p>
			<p class="paragraf">“Nuh Bey’in oturduğu Sultan Selim medresesinin bir odasında İttihat Terakki Ocağı varmış. Orada tanışmışlar. Niyazi, bizim Nuh Bey’in yıllarca sürgünlerde dolaşmış bir Jöntürk olduğunu öğrenince hemen sokulmuş, biraz yoklamış. Tam aradığı gebeş... İstibdattan, Hürriyetten, İttihat Terakki’den başka hiçbir şey bilmiyor, ‘para’ denilen şeyin arada sırada işe yaradığından değil, varlığından bile haberi yok! Üç gün içinde can ciğer olmuşlar. Herif ne yapmışsa yapmış birkaç aya vardırmadan Nuh Bey’i ocak başkanlığına geçirmiş. Yeni başkana birtakım kâğıtlar imzalatmış, pulların üstüne mühürler bastırmış. Kâğıtları poliste, belediyede dolaştırmış. Asker Müzesi’nden bir kocaman padişah çadırı kaldırmış, Ocak yararına ilk büyük pehlivan güreşini düzenlemiş. Afişlerde, gazete ilanlarında, çadırın kapısında ‘Eski Hürriyet Kahramanlarından Nuh Bey’in adı... Sizin anlayacağınız, işin şanı şerefi Nuh Bey’in, paralar Niyazi’nin... Pehlivan güreşlerinden sonra deve güreşleri, horoz dövüşleri, eşek yarışları tertipliyorlar. Hatta, Şehzadebaşı’nda <span class="CharOverride-2">Vatan yahut Silistre</span>’yi bile oynatmışlar.”  </p>
			<p class="paragraf">“Nuh Bey az çok para almıyor mu?”  </p>
			<p class="paragraf">“Alıyorsa da devede kulak... Yol parası... Yemek parası... Yılda bir kat elbise... Bir çift kundura parası... İttihatçılığa yararlı olmanın sevinci elveriyor. Dinleyen buldu mu geçmişten açıyor. Ocağı ilgilendiren meseleler için sık sık merkeze gidip geliyor. Büyük Efendi’yle, Küçük Efendi’yle senli  benli...”  </p>
			<p class="paragraf">“Kim Büyük Efendi, Küçük Efendi?”  </p>
			<p class="paragraf">“Sahi siz bilmezsiniz. Büyük Efendi: Talat... Küçüğü: Kara Kemal Bey... ‘Büyük Efendi’ye şöyle dedim, böyle dedim,’ Küçük Efendi’ye ‘Katiyen olmaz!’ dedim. ‘Beni sevdiğinden sözümü iki etmedi,’ demenin tadına mı doyulur? Niyazi bunu neresinden yakalayıp oynatacağını ilk görüşte kestirmiş. Kuracağı dolapların hepsini Nuh Bey tasarlamış oluyor. Pehlivan güreştirmek, eşek yarıştırmak sanki hep Nuh Bey’in buluşları... Bu böyle Balkan Savaşı’ndan Mütarekeye kadar sürmüş. Mütarekede Niyazi gibiler ikiye bölündüler. Birtakımı İttihatçılığın can düşmanı kesildi. Birtakımı savuştu. Niyazi savuşanlardan ama onun savuşması pusuya yatmak için... Sindiği yerden dört yanı kolluyor; esintiyi, akıntıyı, iyice ölçüp biçiyor. Bakıyor ki, bütün gazetelerde bir şirket kalabalığı... ‘Genel Hizmet Şirketi’, ‘Yardımlaşma Kurumu’, ‘Mal Karşılığı Faizsiz Borçlandırma Kumpanyası,’ ‘Para Dağıtma Sandığı’, ‘Güven-Borç Birliği’ falan filan... Bu saydıklarım az çok yatırım isteyen işler... Müzeden kaldırılmış padişah çadırında, Şehzadebaşı’nın salaş tiyatrolarında oynanacak oyunlar değil. Hepsi de az çok malı olanları gözlerine kestirmişler. Oysa malı olanlar çıplaklardan daha kuşkuludurlar. Alçakgönüllü Zeybek Niyazi, benim Katır gibi çıplakların daha kolay haklanacağını düşünüyor. Hiç duraklamadan dükkânı tutuyor, uydurma fotoğraf makinesini peydahlıyor. Kapıya ‘Milli İş Bulma Derneği’ tabelasını astıktan sonra Nuh Bey’e koşuyor. Nuh Bey’e neden mi koşuyor? Dolandırıcılıkta işin başı, soyulacaklara güven vermektedir. Nuh Beylerin biricik hünerleri de karşılarındakilere güven vermek... O sırada Nuh Bey de, bütün arkadaşları gibi tek bir şey düşünüyor: Çöküntüden kurtulma işinin bir ucuna nasıl olursa olsun yapışmak... Niyazi yarım saate varmadan, Nuh Bey’in yüreğindekini anlıyor. Çeteler kurmak niyetini duymuşmuş da, ‘Aman benim de yararım dokunsun!’ diye seğirtmiş... Nuh Bey, ‘Aferin koca kahraman,’ diyerek Niyazi’nin yanaklarını öperken, eminim gözlerinden ip gibi yaş akıtmıştır. Dolandırıcılığa şimdi bile inanmıyor. ‘Benim Zeybek, parayı belki başka bir işe harcamıştır ama, acından geberse bir kuruşunu yememiştir. Dolandırıcılık ne biçim laf! Evet, apansız savuştu ama, buna ‘parti işi’ demişler. Bir saat sonra ne emir alacağını kimse bilmez! Bak göreceksin, o paralarla Anadolu’ya çok silah cephane kaçırmıştır bizim oğlan, çoook...” derken görmelisiniz! Ben kızıp sövüyorum, herifin yüreği rahat... ‘Hele dur! Birden parlamayalım!’ diye gülüyor, ‘Benim Zeybek Niyazi kötü oğlan değildir. Hele biraz dişimizi sıkalım! İttihatçılıkta, arkadaşları fırt fırt harcamak var mı?’ diye beni enikonu ayıplıyor. Aslında insanlara bu kadar güvenmenin İttihatçılıkla hiçbir ilişiği yok... Bu güven, Nuh Bey gibilerin yaradılışlarından geliyor. Bunlar kendilerine yapılan kötülükleri de kolayca bağışlıyorlar. Bizimki Niyazi’ye nasıl toz kondurmuyorsa, ‘Jöntürk’ diye yakalanır yakalanmaz, kızını kendisinden çatır çatır boşatan kayınbabasına da bir kere olsun kötü söylememiştir.  </p>
			<p class="paragraf">“Çocukları yok muymuş?”  </p>
			<p class="paragraf">“Olmaz mı? Hem de iki tane... Bir oğlan, bir kız... Nuh Bey, ikisini de bir daha hiç görmemiş... Böylece gençliğini, karısını, çocuklarını vermiş oluyor. Şimdi dolandırıcılıktan ceza yiyeceğine göre namusunu da verecek... Bir canı mı kaldı? ‘Haydi sırasıdır,’ denilse, onu da gözünü kırpmadan verip savuşur. Evet, her şeyini verir, yalnız arkadaşlarını ele vermez. Bunu Emniyet Müdürlüğü’nde çok hırpalamışlar. Maksat, 110 kuruşlarını kaptıranlara biraz gösteriş... Bir de Niyazi’nin adresini öğrenmeye çalışıyor görünmek... ‘Namussuzun adresini neden söylemedin?’ dedim, ‘Niyazi gibiler daha önceden polisle anlaşmasalar, İstanbul’un göbeğinde, binlerce adamı, on beş gün, gözgöre soyabilirler mi?’ dedim, ‘Daha anlayamadın mı budala!’ dedim, ‘Herif, Kuvayı İnzibatiye’ye gönüllü topluyorum, İngiliz Dostları Derneği’ne üye yazıyorum, demiş,’ diye çıkıştım. Kılı kıpırdamadı. ‘Öyle şey olmaz ya... Olsa bile, sen bu işleri bilirsin muhterem, biz yeminli herifiz,’ diye gözünü kırpıverdi. Lafını ettiği yemin, bizim ünlü ‘İttihatçı yemini’... Taa, Harp Okulu öğrencisiyken, tabancayla Kuran üstüne ettiği yemin... Evet, bizim memleketin idealistleri çok acıklı insanlar... Nuh Bey’in her sabah Sultan Selim’deki medrese odasından çıkışını gözünüzün önüne getirin! Bastonu tüfek gibi kolunun altında... Yalancı inci iğnesi kara kravatının üstünde... Diz kapaklarını dört parmak geçen eski setresi, paçaları aşınmış ütüsüz pantolonu... Yandan düğmeli eski fotinleriyle Çakmakçılar’a iniyor. Dolandırıcılık derneğinin masasına kuruluyor. Günlerden bir gün, vatanı kurtarmak için çete yazdığı herifler üstüne yürüyorlar. Kim bilir nasıl şaşırmıştır. Bu şaşkınlıkla kendini az kalsın paralatıyormuş ya, bereket versin, Emniyet Müdürlüğü’nün elbiselerini yapan terzi o handaymış. Gürültü koptuğu vakit üç dört polis paltolarını düzelttirmekteymişler, araya girip kurtarmışlar. Belki de bizim Katır’ın tekmeleriyle ölecekti. Bu ne kadar bahtsız bir boğuşma... Dost belli değil, düşman belli değil! Katır araya giren polislerden birini hemen yere çalıyor, çiğniyor, kolunu iki yerden kırıyor. Aslına bakarsanız polis de bir savaş sakatı yedek subay... Yaş yirmi iki... Kolunun sakatlığını doktorlardan gizleyip polis olabilmek için kim bilir neler çekmiştir. Bu sıralarda polis olmak ne demek? Altmış, yetmiş günde aldığı yarım aylığa karşılık yirmi dört saatin yirmi dört saatinde Hrisantos gibi hergelelerin kurşunlarını sırtına yemek tehlikesi...” Bir cigara yaktı. Kâmil Bey’e ateş uzattı. “Benim Katır, 110 kuruşunu aldığı için Nuh Bey’i bağışlamıyor. Sanıyorum ki ölene kadar da bağışlamayacak. Oysa, Balkan’dan bu yana canını belki yüz defa tehlikeye atmıştır, karşılığında on para beklemeden... Şimdi, bilin bakalım, Katır cimri mi cömert mi?” Ağzının ucundaki acı gülümsemeyi bıyıklarını aşağıya çekerek sanki örtmeye çalışıyordu. “Bazı bazı düşünüyorum da... İnsanları yargılamak işini üstlerine alanlar, ne ağır sorumluluk yükleniyorlar. Yarın Anadolu savaşı kazanılınca, suçluların cezaları neye göre kesilecek? En namuslucası, eldeki vesikalara göre... Peki ama, bu vesikalardan birinde Nuh Bey, Kuvayi İnzibatiye’ye gönüllü toplayan bir dolandırıcılık derneğinin başında görülecek, benim Katır oğlum da İngiliz Dostları Derneği üyesi... Vesika bu! Mühürlü imzalı... Siz yargıç olsanız, binlerce kâğıtla beraber bunları da önünüze getirseler... Anlıyor musunuz ne kadar zor! Ne kadar çapraşık... Ne kadar korkunç... Böyle karışık zamanların hesapları görülürken çok dikkatli olmak lazım... Gizli çalışmak namuslu vatanseverlerin işine yaradığı kadar, her çeşitten namussuzların da işine yarar. Bunu hiç aklından çıkarmamalı... Gizlilik, alçaklıkları, yalancılıkları, korkaklıkları, kahramanlıklardan daha kolay örtüyor. Gizli işlerde, olup bitenleri günü gününe izleyemeyeceğiniz için, namussuzlar, namusluları kolayca lekeleyebiliyorlar. Bu yüzden kaybınız katmerli oluyor.” Sözü neyin üstüne getireceğini unutmuş gibi duraladı. “Bugün gevezeliğim tuttu. Neden bilir misiniz? Talat’ı öldüreni Alman yargıçlar salıvermiş de ondan...”  </p>
			<p class="paragraf">“Duruşmaların gidişinden belli değil miydi?”   </p>
			<p class="paragraf">“Belli de olsa insan üzülüyor.”  </p>
			<p class="paragraf">Bu sırada güçlü bir ses koridoru doldurdu:  </p>
			<p class="paragraf">“Kulak ver Katır oğlum! Durumu sezinler sezinlemez, Küçük Efendi’ye koştum. ‘Sakın haaa,’ dedim. ‘Gâvur içinde katiyen barınamaz!’ dedim. ‘Saklanacaksa vatanımıza n’olmuş,’ dedim. ‘Allah’ın izniyle, arkadaşların yardımıyla, hepinizi saklarız ki, kapı kapı arasalar bulamazlar,’ dedim. ‘Bulsalar da ne lazım gelir,’ dedim. ‘Biz sizi ordulara verir miyiz yahu?’ diyerek çok yalvardım. Dinlemediler. Peki, ne oldu şimdicik? Hem kendine hem de bize etmedi mi? Ulan sana sordum Katır! Dost düşman adama ne demez? ‘Bu İttihatçı olacak zibidiler ne biçim kansız teresler ki, bir reislerini gâvur içinde, kurttan kuştan koruyamadılar?’ deseler, herifler haksız mı?  </p>
			<p class="paragraf">“Bizim aklımız o kadarına ermez!”  </p>
			<p class="paragraf">“Neden ermez? Katır olduğundan ermez. Senin de aklın ermedi miydi, bize kurtuluş yoktur.”   </p>
			<p class="paragraf">Arif Bey başıyla dışarıyı gösterdi:  </p>
			<p class="paragraf">“İşte geliyor! Nuh Bey’i şimdi göreceksiniz, bizim sahici hürriyet kahramanlarımızdan ‘dolandırıcı’ Nuh Bey’i...”   </p>
			<p class="paragraf">Kâmil Bey, Nuh Bey’in yüzünü görür görmez, Sefer’in, “Ağlıyor mu, gülüyor mu bilemedim!” sözüyle ne demek istediğini hemen anlamıştı. Nuh Bey’in kırçıl sivri sakalıyla olduğundan çok daha uzun yüzündeki utangaç gülümseme ağlamaya daha çok benziyordu. Miyop gözlerini kırpıştırarak, elini çenesinden alnına götürdü:  </p>
			<p class="paragraf">“Siz içseydiniz muhteremler! Benim canım hiç istemiyor.”   </p>
			<p class="paragraf">Arif Bey yer gösterdi:  </p>
			<p class="paragraf">“Ağzın cigaradan zehire dönmüştür. Nedir o cebindeki bakayım?” Kâmil Bey’e göz kırptı. “Anladınız mı Nuh Bey’in iştahı neden kapanmış? Hani bana söz verdindi, artık <span class="CharOverride-2">Alemdar </span>gazetesini okumayacaktın?”  </p>
			<p class="paragraf">“Okumadan oluyor mu? Okumayalım da, meraktan çatlayalım mı?”  </p>
			<p class="paragraf">“Okuyunca da kızgınlıktan gebereceksin. Otur haydi! Kâmil Bey misafir... Daha ilk günü, yarım saat beklettik!”   </p>
			<p class="paragraf">Nuh Bey uzun parmaklı ellerini göğsüne bastırıp boynunu büktü:  </p>
			<p class="paragraf">“Bağışlayın beyefendi oğlum! Arif Bey haklı... Bu pisi okumuyor muyum...”   </p>
			<p class="paragraf">“Rica ederim.”  </p>
			<p class="paragraf">“Sarafim Kaptan’la sizi konuştuk. Koca gâvur, dün gece yatağından fırlamış da kasap oynamış. Bugün de çıplaklarına helva dağıtacak.”  </p>
			<p class="paragraf">“Neden?”  </p>
			<p class="paragraf">“Faytoncu’ya attığınız kötekten...”   </p>
			<p class="paragraf">“Demeyin! Ne ayıp! ‘İstemez,’ deseydiniz.”  </p>
			<p class="paragraf">“İstemez mi?” Nuh Bey bu sözden bir şey anlamadı. Sefer’in uzattığı çay bardağını alıp lafı değiştirdi. “Evet, haklısınız muhteremler! ‘Okumayayım,’ diyorum, olmuyor, okuyorum. Delirmek işten değil! Yalaaan! Hepsi yalan. Heriflerin ‘Allah bir,’ dedikleri yalan...” Boynunu çaresizlikle büktü. “Dışarda bunlar hep mi öldüler yahu? Dışarda İttihatçının kökü kazındı mı?”  </p>
			<p class="paragraf">Arif Bey güldüğünü saklayarak sordu:   </p>
			<p class="paragraf">“Ne olacak?”  </p>
			<p class="paragraf">“Hep mi geberdiler bunlar? Şu <span class="CharOverride-2">Alemdar</span>’ın hesabını görecek tek kişi kalmadı mı?”   </p>
			<p class="paragraf">“Hesabı mı görülecek?”  </p>
			<p class="paragraf">“Pencereden içeri el bombasını yallah etsinler. Havaya uçursunlar! Kolları bir yana, bacakları bir yana savrulsun!”   </p>
			<p class="paragraf">“Maşallah epey ilerleme var! Eskiden, ‘Tak tak tak tak,’ diye parmağınızı oynatırdınız. Şimdi, bakıyorum, bombadan aşağısı kurtarmıyor.”   </p>
			<p class="paragraf">“Okumadın da eğlenirsin.”   </p>
			<p class="paragraf">“Tükür geç!”  </p>
			<p class="paragraf">“Dinle de bak bakalım, tükürüp geçmek kolay mı?”  </p>
			<p class="paragraf">İki parmağını sokup kolalı yakasını daha rahat soluklanmak istermiş gibi çekiştirdi. Gazeteyi hışımla açtı, biraz uzakta, biraz da yukarda tuttu. Öksürdü:  </p>
			<p class="paragraf">“Dinle! ‘Aslında tanınmayan ve hiçbir zaman da tanınmayacak olan uydurma Ankara Hükümeti.’ Hele şu habisin yediği naneye bak! Uydurma hükümetmiş. ‘Uydurma hükümeti yüzünden bugüne kadar canca malca zarar gören, çoluk çocukları acılar içinde kalan ezilmiş suçsuz Anadolu halkı,’” kalabalığa söylev çeker gibi okuyordu, “‘doğrudan doğruya o gaddar heriflerin boğazlarına sarılacaktır. Elde avuçta ne kalmıştır ki bugün bütün dünyaya...’ Vay yüreksizler vay! Yunan şimdi de ‘bütün dünya’ mı oldu? ‘... bütün dünyaya meydan okumak istiyorlar. İngilizlerin kıymetli dostluk tekliflerini geri itmekle, babadan kalan mirası kötülükte yiyen hayırsız, serseri evlatlara benzeyen...’ Duydun mu Arif Bey! Bombadan başkası elvermez. Bu pisliği, halisinden Alaman bombası temizler! ‘Türkler her ne yaparlarsa yapsınlar. “Yapsınlar”a “Yapsunlaaar” diyordu. “‘... Yapsınlar, bütün yaptıklarına ve arzu ve isteklerine kendi güçleriyle kavuşamayacaklarından...’ Çenen tutulsun kodoş! ‘...kavuşamayacaklarından büyük devletlerin bu husustaki razılıklarını elde  etmek zorundadırlar. Şimdiden sonra kuru gürültüyü keselim.’ Kuru gürültü dediği İnönü Zaferleri kardeşim, koskoca İnönü Zaferleri!.. ‘Keselim yüreğimizi düzeltelim, Avrupalılara yolun yanlışlığını anladığımızı gösterelim.’ Hay gözün çıksın teres! Hay Allah belanı versin! ‘Mütarekeyi bizim kârımıza yaptıran İngiliz devleti, mütarekeden sonra herkes bize ateş püskürürken Hindistan’ın iyiliğimizi istemesine dayanarak, Türkiye’ye yaşama hakkı tanıdığını dünyaya ilan etmiştir. Bizim için yapılacak biricik iş, şımarıklıklara, deliliklere son vermektir. Siyasette uzak görüşlü olmak zamanıdır. Aklımızı başımıza devşirelim, vuruşmaktan vazgeçelim!’ diyor. Hiç utanmadan, yüreği sızlamadan bu herif böyle diyor, birader!”  </p>
			<p class="paragraf">“Varsın desin! İt ürümekle deniz mundar olmaz! Aldırma! Çayın soğudu, iç şunu...”   </p>
			<p class="paragraf">Nuh Bey, önce Arif Bey’e, sonra Kâmil Bey’e şaşkın şaşkın baktı:  </p>
			<p class="paragraf">“Ne diyor allasen! Yahu benim çay içecek sıram mıdır? Bu paçavranın daha ne haltlar karıştırdığını bilmiyorsunuz da... Şuna bakın şuna.” Gazeteyi parçalayacak gibi açtı. Gözlerini kısıp zorlayarak bulmaya çalışıyor, biraz arkaya yatmış fesinin yoluk püskülü iki yana sallanıyordu. ‘“Sultan Hamit Efendimiz yalnızca zeki değil, bir dâhi idi. Memlekette sürdürdüğü rejim de dâhice idi. Hürriyetin ilan edildiği o günlerin karışıklıklarından, çalkantılarından sonra hepimiz iyice anladık ki bu memleket ancak öyle bir rejimle çekip çevrilebilirmiş... Bunu, bugünleri gördüğümden söylemiyorum, çünkü Osmanlı Devleti 10 Temmuz’da resmen delirdiğini ilan ettikten sonra, bu memlekette bir idare yoktu ve olmadı.’ Tüh Allah belanı versin! Tuh tuh tuh!”  </p>
			<p class="paragraf">Gazeteyi yere çarptı. Yokuş çıkmış gibi soluyordu:  </p>
			<p class="paragraf">“Tamaaam! At gitsin! İç çayını, bak keyfine... Sanki bizi aldattın da eline ne geçti?”   </p>
			<p class="paragraf">Nuh Bey, soluklarını tuttu. Belli belirsiz telaşlanmıştı:  </p>
			<p class="paragraf">“Aldatmak mı? Ne aldatması?”  </p>
			<p class="paragraf">“Talat rahmetliyi öldürenin salıverilmesine kızdın. Kızgınlığını <span class="CharOverride-2">Alemdar</span>’dan çıkarmaya çalışıyorsun! <span class="CharOverride-2">Alemdar</span>’a kızacağımıza, kendimize kızalım! ‘Talat’ı koruyamadık,’ diye değil. Tabanca oyunlarıyla devlet yürütülür sandık! Boş yere adam öldürmekle, kendi öldürülmelerimize yol açtık. Daha demin bombadan laf ediyordun! Sen <span class="CharOverride-2">Alemdar</span>’a atarsan, biri de gelip senin <span class="CharOverride-2">Tanin</span>’e atmaz mı?”  </p>
			<p class="paragraf">“Ben herifin vurduğuna kızmıyorum. Ben, şeye kızıyorum. Herifin kahpelik edip arkadan vurmasına kızıyorum! Yiğitlik yüzbeyüz vuruşmaktır. Kurşun arkadan girmiş de sağ gözünden çıkmış. Geceleri rüyama giriyor. Tere batmış uyanıyorum. Olur mu bu, hiç olur mu?”  </p>
			<p class="paragraf">“Evet, hiç olmaz! Tayliryan’ınki iş değil ama, bizim adam vurmalarımız da iş değildi.”  </p>
			<p class="paragraf">“Canım, ben iş mi dedim? Böyle şeyler olmasaydı iyiydi. O sıralar bizi istibdat korkusu bunaltmadı mı? 31 Mart korkusu... İstibdadın ne canavar şey olduğunu sana ben mi öğreteceğim?” Biraz düşündü. “Onlar da bizim Mahmut Şevket Paşa’mızı yediler. Buyur bakalım!” Derin derin iç çekti. “İstibdat gibi bela yok. İstibdadın ne bela olduğunu sen benden iyi bilirsin!”  </p>
			<p class="paragraf">“İstibdat beladır. İstibdat bela olduğundan, Şemsi Paşa’yı vuran Atıf’a bak, bir şey diyor muyum? Ama gene de adam vurmak insan işi değil...”  </p>
			<p class="paragraf">“Değil değil... Bunalınca ister istemez vuracaksın! ‘Kötü iş’ desen de vuracaksın! Dinin gibi doğru söyle. O gün üstünde tabancan olsaydı, sen o herifi köpek gibi kurşunlamaz mıydın?”  </p>
			<p class="paragraf">Arif Bey, Kâmil Bey’in yüzüne çekinerek baktı:  </p>
			<p class="paragraf">“Meseleyi duydunuz elbette... Bizim kırbaç rezilliğimizi?”   </p>
			<p class="paragraf">“Evet... Duydum. Şöylece... Üstünkörü...”  </p>
			<p class="paragraf">“Katır anlattı değil mi? ‘Üstünkörü’ ne demek? Sakız gibi çiğnemiştir hayvan, ağdalaştırmıştır.”  </p>
			<p class="paragraf">Bıyıklarını dişlemeye çalışarak sustu. Nuh Bey, sorduğunun karşılığını bekliyordu. Sessizlik uzayınca elini kaldırdı:   </p>
			<p class="paragraf">“Sorduğuma karşılık isterim! Tabancan üstünde olsaydı, vurur muydun, vurmaz mıydın?”  </p>
			<p class="paragraf">Arif Bey, gözlerini gülümsemeyle saklayıp değersiz bir şeyden laf ediyormuş gibi başını salladı:   </p>
			<p class="paragraf">“Evet, vururdum! Hem de vursaymışım, hiç de kötü olmayacakmış Nuh Bey!”  </p>
			<p class="paragraf">“Tamaaam. Ne demişler? Suç ölende mi...”  </p>
			<p class="paragraf">Susuverdi. Sözü, “Öldürende mi?” diye bitirirse, Tayliryan’a hak vermiş olacağını anlamıştı. Sahici bir kızgınlıkla boşandı:  </p>
			<p class="paragraf">“Öldürmeyince olur mu yahu? Götürüp asmayınca. Ihtırıp kesmeyince... Kırbaçlamakla yürek mi soğur? Sen herifleri kırbaçladın. Orospu dölleri, hem milleti soydular hem de seni güzelce nalladılar.”  </p>
			<p class="paragraf">Arif Bey keyifle güldü:  </p>
			<p class="paragraf">“Sen bu gidişle hiç akıllanmayacaksın galiba! Vurmaktan, kırmaktan laf etmenin sırası mı? Herifler kudurmuşlar, asacak İttihatçı arıyorlar. Senin haberin yok! Bu Kâmil Bey gazeteci... Gazeteci kısmı duyduğunu yazmadan duramaz. Şimdi bunları bire bin katarak yazsın da, ben sana eski işleri kurcalamayı gösteririm.”  </p>
			<p class="paragraf">“Gazeteci mi? Gazeteci misiniz sahi?” İlgiyle davranmıştı. “Demek gazetecisiniz? Oh ne güzel. Bunlar yazılmalı muhterem! Bunlar enine boyuna yazılmalı.” Utangaç gülümsedi. “Biz de güçsüzlüğümüze bakmadan, söylemesi ayıp, vaktiyle bir şeyler yazdıydık. Bir küçük kitap... Af buyurun, bizimkisine kitap bile denmez. Bizimki  karalama...”  </p>
			<p class="paragraf">“Görebilir miyim?”  </p>
			<p class="paragraf">“Görülecek bir şey değil. Değmez. Yanımda olsaydı verirdim. Bakardınız! Yanımda yok. Hürriyetten sonra kaleme aldık ki, ‘Millet anlasın,’ diyerekten... Anlasın ki, İstibdat neymiş, Hürriyet nasıl bir  mutluluk...”  </p>
			<p class="paragraf">Arif Bey, elini kaldırarak Nuh Bey’in sözünü kesti:  </p>
			<p class="paragraf">“Mutluluğu bir yana bırak! Bunları ele veren hergele kimmiş, biliyor musun bakalım?”   </p>
			<p class="paragraf">Nuh Bey pek umursamadı:  </p>
			<p class="paragraf">“Kimleri?”  </p>
			<p class="paragraf">“Bu Kâmil Beyleri...”  </p>
			<p class="paragraf">“Kimmiş? İtilafçıdır mutlaka...”   </p>
			<p class="paragraf">“Değil... Senin Zeybek Niyazi alçağı!”  </p>
			<p class="paragraf">Nuh Bey önce telaşlandı, sonra hemen kendisini topladı:  </p>
			<p class="paragraf">“Olmaz öyle şey... Niyazi her haltı eder, adam ele vermez. Bu dünyada Niyazi bir tane mi? Bu dünyada Niyazi kıtlığına kıran mı girdi? Bilmez misin? Hürriyetten bu yana oğlanların yarısı Niyazi, yarısı Enver...”  </p>
			<p class="paragraf">“Bizim çoluk çocukla alışverişimiz yok... Bizim aradığımız Zeybek Niyazi... Bunları önce dolandırmak istemiş, punduna getiremeyince İngilizlere ispiyonlamış... Az kalsın, bir vapur dolusu cephaneyi de yakalatacakmış...”  </p>
			<p class="paragraf">“Vapur dolusu cephane mi? Arada cephane meselesi varsa, iş başkalaştı muhterem! Araya cephane meselesi girdi mi, ne olsa olur! Vapura cephaneleri benim Zeybek oğlum mu doldurmuş?”  </p>
			<p class="paragraf">Nuh Bey sanki bu işte kendisinin de şeref payı varmış gibi kibirle dikilmişti.  </p>
			<p class="paragraf">Arif Bey, “Hay Allah belanı versin!” diye güldükten sonra olup bitenleri kısaca anlattı:   </p>
			<p class="paragraf">“Şimdi anladın mı, senin Zeybek Niyazi oğlunun alçaklığını?”  </p>
			<p class="paragraf">Nuh Bey, “Hele dur bakalım muhterem! İşin iç yüzü iyice bilinmeden arkadaş lekelemek olmaz,” diyerek söze girişmişti ki, Başgardiyan Musa Çavuş kapıda göründü:  </p>
			<p class="paragraf">“Kalktınız mı binbaşım? İyi!” Küçük kara gözlerini süzerek gülüyordu. “Kaynanam beni sever derim de inanmazlar!  </p>
			<p class="paragraf">Hani Sefer Ağa, bizim çay?”   </p>
			<p class="paragraf">Arif Bey suratını astı:   </p>
			<p class="paragraf">“Ne o sabah sabah?”  </p>
			<p class="paragraf">“Hiç... Müdür Bey, Kâmil Bey’i istedi.”   </p>
			<p class="paragraf">“Niçin?”  </p>
			<p class="paragraf">“Bilmem. ‘Al gel,’ dedi. Görüşecek besbelli... Akşamki işi anlatıyordum. Nezaretten kâğıt geldi. Müdür Bey, kâğıttaki Kâmil Bey’in bu Kâmil Bey olduğunu anlayınca hopladı. Az kalsın ki, saçını sakalını yola...”  </p>
			<p class="paragraf">“Ne kâğıdı? Kim yazmış?”  </p>
			<p class="paragraf">“Nazır Paşa’dan olmasa bizim Müdür Bey öyle hoplamaz!”  </p>
			<p class="paragraf">Arif Bey biraz düşündü, “Enişte Bey yazdırdı galiba!” diyen Kâmil Bey’in lafını kesti:  </p>
			<p class="paragraf">“Tamam yahu! Paşa eniştenizden gelmiştir!” Başgardiyana kafasını salladı. “Peki şimdi n’olacak bakalım Kürdoğlu? Hepinize yol göründü galiba!”  </p>
			<p class="paragraf">“Ne yolu aman Binbaşım? Benim ne suçum var?”   </p>
			<p class="paragraf">“Orasını Nazır Paşa enişteye anlatırsın. Ne  yazmışlar?”  </p>
			<p class="paragraf">“Kâğıtta mı? Kâğıtta Nazır Paşa diyesiymiş ki... ‘Kâmil Bey’i gayetle hoş tutacaksınız!’ diyesiymiş... ‘En iyi yere verilsin, it köpek takımı canını sıkmasın,’ diyesi... Bu Kâmil Bey, bizim Nazır Paşa’nın kayınçası mı olur essahtan?”  </p>
			<p class="paragraf">“Ne sandın oğlum? Hem de küçük avrattan kayınçası... Sizi bu kez nallar Nazır enişte... Bu kez size kurtuluş yoktur.”   </p>
			<p class="paragraf">“Bize mi? Aman Arif Bey’im! Demek bizim Nazır Paşa...” Kâmil Bey’e yalvardı. “Aman Beyim, kalk gidelim!  Gidelim de... Çayı sonra içeriz! Müdür Bey ‘Çabuk!’ dedi.   </p>
			<p class="paragraf">Kâmil Bey yardım ister gibi Arif Bey’e baktı:  </p>
			<p class="paragraf">“Gitmesek olmaz mı? ‘Yeri rahat şimdi,’ denilse... Müdür Bey’e teşekkür ederim. Hiç meraklanmasınlar!” Elini çenesine götürdü. “Tıraş da olmadık. Üç günlük sakalla...”  </p>
			<p class="paragraf">Arif Bey güldü:  </p>
			<p class="paragraf">“Burada öyle şeylere kimse aldırmaz! Gidiverin. Gitmezseniz müdür buraya gelir. Benim yanımda rahat konuşamayacağı için yarım saat kıvranır.” Başgardiyana döndü. “Üçüncü Kısım bahçede... Kâmil Bey’i dönüşte gene sen getir. Sarafim gâvuru yolunu keser. Kısma çıkarmaya kalkar. Yakışık almaz. Görmeye gelenlerle Kâmil Bey’in nerde konuşacağını sormayı da unutma!”  </p>
		</div>
	</body>
</html>