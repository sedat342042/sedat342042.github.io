<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-4" xml:lang="en-GB">3  </p>
			<p class="paragraf">Koğuş tertemizdi ama bu temizliğin zorlama olduğu belliydi.  </p>
			<p class="paragraf">Sağ köşeye her şeyi pırıl pırıl bir kahve ocağı kurulmuş, dürülü şilteler duvar diplerine yan yana sıralanmıştı. Solda, ipek halıyla örtülü geniş sedir galiba Osman Ağa’nındı.  </p>
			<p class="paragraf">Avluya bakan pencerelerin çok yüksekte oluşları, kalın demir parmaklıkların ışığı yarı yarıya azaltması Kâmil Bey’i ürküttü. Bir yandan, “Burada kitap okunmaz. Hayır, okunamaz,” derken, bir yandan Fayrap’la Seringel’in konuştuklarına kulak veriyordu.  </p>
			<p class="paragraf">“Yatağı yok mu bunun?”  </p>
			<p class="paragraf">“Yok.”  </p>
			<p class="paragraf">“Buraya mı alacakmışız?”  </p>
			<p class="paragraf">“Hııı... Mortocu Zekeriya kodoşuna teslim...”   </p>
			<p class="paragraf">“Suçu ne?”  </p>
			<p class="paragraf">“İftira...”  </p>
			<p class="paragraf">“Bavul bunun mu?” “Eyvallah...”  </p>
			<p class="paragraf">Seringel bavulu yerden alıp tarttı:  </p>
			<p class="paragraf">“İçi altın doluysa işimiz iş... Oğlum Fayrap, nerde bu bizim Mortocu? Seslen gelsin! Bu ne biçim hoca yahu? Benim bildiğim hoca kısmı, yatağından hiç kalkmayacak.” Kâmil Bey’in koluna dokundu. “Elindeki çarıkları şuraya bırak babacım!”  </p>
			<p class="paragraf">“Teşekkür ederim!”  </p>
			<p class="paragraf">Koğuştakiler yeni gelene dimdik bakıyorlardı. Kâmil Bey bu bakışların verdiği tedirginlikle, Seringel’in gösterdiği yere kunduralarını bir suç işler gibi bıraktı.  </p>
			<p class="paragraf">“Ulan nerdesin şeytanların baş papası? Bak sana konuk geldi.”   </p>
			<p class="paragraf">Kâmil Bey döndü.  </p>
			<p class="paragraf">Aşağıda Osman Ağa’yla ile konuşan abani sarıklı hoca, gömleğinin kollarını indirerek içeri girmiş, utangaç bir gülümsemeyle boynunu bükmüştü:  </p>
			<p class="paragraf">“Hoş geldi! Buyursun!”  </p>
			<p class="paragraf">Sol gözü şaşımsıydı. Başını biraz sağa büküp karşısındakine aşağıdan yukarıya bakarken bu şaşılık artıyordu. Çıplak ayakları insanı şaşırtacak kadar  büyüktü.  </p>
			<p class="paragraf">Seringel, çopur suratını buruşturarak gözünün ucuyla işaret etti:   </p>
			<p class="paragraf">“Nah da bavulu... Sana teslim! İkisini de bir tamam isterim.”   </p>
			<p class="paragraf">“Elbette... Başüstüne... Buyur, kerem et ağa oğlum! Geç buyur...” Zekeriya Hoca bavulu alınca Kâmil Bey atıldı:  </p>
			<p class="paragraf">“Rica ederim... Bırakın rica ederim. Ben götürürüm.”   </p>
			<p class="paragraf">“Kerem et, sen konuksun!”  </p>
			<p class="paragraf">Zekeriya Hoca, bavulu iki yatağın arasına yerleştirdi. Toplanmış şiltenin üstündeki meşin ciltli kitabı saygıyla alıp Kâmil Bey’e uzattı:  </p>
			<p class="paragraf">“Hele şunu tut! Aman düşürme. ‘Binbir Hadis’ten çıkma ‘Düş Yorumu’ kitabıdır ki dinimizin engin denizidir, aman sıkı tut. Ben şunu sereyim.”  </p>
			<p class="paragraf">“İstemez efendim, rica ederim.”   </p>
			<p class="paragraf">“Kerem et!”  </p>
			<p class="paragraf">Şilteyi örten eski çulu acele çekti, yere verdi. Üstüne ince bir minder atıp etekler gibi yer gösterdi:   </p>
			<p class="paragraf">“Buyur otur! Buyur!”  </p>
			<p class="paragraf">Kâmil Bey işi uzatmanın daha üzücü olacağını sezerek oturdu.  </p>
			<p class="paragraf">İki yanındaki yatak komşuları, “Geçmiş olsun!” dediler.  </p>
			<p class="paragraf">Teşekkür eden Kâmil Bey, Zekeriya Hoca’nın tahtaya diz çöktüğünü görünce davranmak istedi. Hoca koluna yapıştı:   </p>
			<p class="paragraf">“Kıpırdanma küserim. Olmaz. Konuk rahatlamazsa konuk sahibisi hiç rahatlamaz. Geniş otur.”  </p>
			<p class="paragraf">En uzak köşedekilere kadar herkes: “Hoş geldin!”, “Geçmiş olsun!”, “Allah kurtara!” derken Seringel laf attı:   </p>
			<p class="paragraf">“İşin iş mortocu! Kahve parasından kurtuldun. Ramazan’a dua et.”  </p>
			<p class="paragraf">Zekeriya Hoca, utangaç utangaç gülümsedi:  </p>
			<p class="paragraf">“Biz konuk kahvesinden kaçan mıyız? Yiğit Ağam essah beller. Oruçlu değilse kahveyi içsin... Kâmil Bey’e sordu: “İçer misin?”  </p>
			<p class="paragraf">Kâmil Bey gözlerini yere eğdi, böyle meselelerde yalan söylemek zorunda kaldığı zamanlar onuru yaralanıyordu. Lafı değiştirmek için Hoca’nın elinde tuttuğu kitabı merak etmiş oldu:  </p>
			<p class="paragraf">“‘Binbir Hadis’ mi dedinizdi?”  </p>
			<p class="paragraf">“‘Binbir Hadis’ değil ‘Düş Kitabı’ ama, Peygamber sözün-den farksız... Yolu karanlığa sapmışların ışığı... ‘Cennetin Anahtarı’ diyeyim de aklın ersin. Okumuşluğun var mı senin?”  </p>
			<p class="paragraf">“Var, evet.”  </p>
			<p class="paragraf">“Bak ne iyiymiş... ‘İyiymiş’ dedimse, okumuşluk iki yüzlü kılıçtır. Çeviremedin mi, senin elindeyken gelir boynunu alır. Lafa daldık da sormadık, yiğit kerem et, adını bağışla!”  </p>
			<p class="paragraf">“Kâmil...”  </p>
			<p class="paragraf">“Bizimkisi de Zekeriya... Memleket nere?”   </p>
			<p class="paragraf">“İstanbul...”  </p>
			<p class="paragraf">“Bizim aslımız Şam-ı şerif ama, rahmetli babam Konya’ya göçmüş. Biz orada doğmuşuz. Çoluk çocuk var mı?”   </p>
			<p class="paragraf">“Bir kızım var.”  </p>
			<p class="paragraf">“Bizimki de oğlan...” Eliyle döşemeden yarım metre yükseği gösterdi. “Askere giderken şuncacık bıraktıydık. Ölmediyse büyümüştür.” Sesine birden acıklı bir yumuşaklık gelmişti. “Suç ne?”  </p>
			<p class="paragraf">Kâmil Bey hiç duraklamadı:   </p>
			<p class="paragraf">“İftira efendim!”  </p>
			<p class="paragraf">Zekeriya Hoca dizlerinde duran ellerini hemen gevşetti. Yılışkan bir hoşgörürlükle rahat rahat konuştu:  </p>
			<p class="paragraf">“İftira zordur Ağa! İftira gayetle korkunçlu... Neden mi bilirim? Başımdaki bir iş de ondan bilirim. Allaha şükür bizimkisi senin iftiradan değil...” Şakalaşıyor gibi içini çekti. “Aslına bakarsan, iftira miftira hep laf... Suç şeytanın... Aklımıza girer, bizi şaşırtır. Şeytan neyin nesidir peki? Bana sorarsan şeytanın domuzu: karı... Biz karı oyununa geldik. Şeytan bir şeytan, karı bin şeytan... Ne desem boş! Bizi yardan uçuran fistanlı şeytanı görmeliydin ki... Evet, karı, ermişleri yolundan sapıtacak fitnelerdendi. Ya mahallenin koca sarıklı imamı? Bizi asıl imam yaktı, imam...  </p>
			<p class="paragraf">“Sizden ne istediler?”  </p>
			<p class="paragraf">“Biz, oturduğumuz yerde herifin ekmeğini keser olmuşuz. Aslına bakarsan, biz ne ettikse kendimize ettik. Mahalle imamı, fistanlı şeytan boş laf! Biz kibir getirdik Kâmil Ağa, biz kibirlendik ki, yere göğe sığmamacasına...”  </p>
			<p class="paragraf">“Ne gibi efendim?”  </p>
			<p class="paragraf">“Kibir, evet! Kibir, bildiğin şeytan... Sen kendine güvenirsin de, ‘Şeytan bana güç yetiremez,’ dersin. Biz sezinleyememişiz, meğerse yüreğimizi kibir gizliden kapmış. Gerim gerim gerilmişiz. Allah’ın gönlüne güç vardı besbelli. ‘Yaaa öyle mi Zekeriya? Ben sana bir bela vereyim ki, hey köpek!’ dedi kurban olduğum...”  </p>
			<p class="paragraf">“Neden   kibirleniyorsunuz?”  </p>
			<p class="paragraf">“Nedeni var mı? İstanbul milleti kapımıza üşüştü. Dünyanın altından üstünden, olmuşundan, olacağından haber vermekteyiz çünkü...”  </p>
			<p class="paragraf">“Fala bakarak mı?”  </p>
			<p class="paragraf">“Töbe de! Fal dinimizce yasaktır. Bizimkisi dua gücü... Bilgi işi... Hocamın öğüdünü sıkı tutaydım, bana hiçbir şey yoktu.” Derin derin içini çekti. “Öldüyse Allah rahmet ede, ölmediyse ömrü uzun ola; benim hocam, Bağdat’tan Basra’ya nam salmış bir hocaydı. Ne öğrendimse ondan öğrendim. Öğrendiklerimin başında, ‘Bilgine güvenip kasılmayacaksın,’ yazılıydı.” Elindeki kitabı çocuk başı gibi okşayarak anlatıyordu. “Herifin uykuda sayıklaması bile Kuran üzerineydi. Tam yedi yıl aptes suyunu koşturdum, ocağını yakıp çorbasını pişirdim. Bizden hoşlandı. Bize biraz ‘remil’, biraz ‘cefir’, biraz da ‘düş yorumu’ öğretti.”  </p>
			<p class="paragraf">Koridorda gürültü artmış, Türkçe, Rumca, Ermenice bağırtılar, nalın şakırtılarını bastırmıştı. Koğuştakiler iftara hazırlanıyorlardı.  </p>
			<p class="paragraf">Kâmil Bey’in yüreğini birden, kayboluşun, unutuluşun yıldırıcı duygusu sardı. Yutkundu. Zekeriya Hoca’nın fısıl fısıl konuşması, bu yabansımayı büsbütün artırıyordu. Birden, bu gece nerde yatacağını düşünerek dört yanına korkuyla baktı:  </p>
			<p class="paragraf">“Affedersiniz. Burada mahpuslara yatak vermiyorlar mı efendim?”  </p>
			<p class="paragraf">Zekeriya Hoca, kayıptan haber alma bilgisinin ham kişilerden saklanması gerektiğini, bunu yapamadığından başının derde girdiğini anlatıyordu. Soruyu önce kavrayamadı:  </p>
			<p class="paragraf">“Ne yatağı?”  </p>
			<p class="paragraf">“‘Yatak kolay,’ demişlerdi. Gazetede, mahpuslara yataklar yaptırıldığını okumuştum.”  </p>
			<p class="paragraf">“Öyle bi şey edildiydi ama sonu çıkmadı. Günahı boyunlarına, ‘Müdürle Savcı yatak paralarının üstüne oturdu,’ lafı dönelemekte, ama bize karanlık...”  </p>
			<p class="paragraf">“Benim yatağım yok. Buraya apansız gönderdiler. Eve haber veremedim.”  </p>
			<p class="paragraf">“Verseydin iyiydi ya... Hele Osman Ağa gelsin, kolay! Ağa serdirmezse, buluruz. Parasıyla değil mi?”  </p>
			<p class="paragraf">“Parasıyla” sözü Kâmil Bey’in üzüntüsünü hemen dağıtmıştı. Tabansızlık edip Hoca’nın sözünü kestiği için özür diledi:  </p>
			<p class="paragraf">“Affedersiniz, ‘Ham kişilerden gizlemek lazım,’ diyordu-nuz...”  </p>
			<p class="paragraf">“Evet, gizlemek lazımdı. Biz gizleyemedik. Okuma yazma bildiğimizden bizi askerde bölük eminliğine ayırdılar. Bizimkisi, sözüm burdan dışarı, adam kıtlığında bir bölük eminliği...”  </p>
			<p class="paragraf">“Rica ederim!”  </p>
			<p class="paragraf">“Elbet adam kıtlığında... Akıl olsaydı, yüreğimizdekini dışarı döker miydik? Bir gün, bizi tabur kumandanı istedi. Gittim. Baktım ki alay kumandanı da orada... Bu dediğim mesele, Seferberliğin ikinci yılı... Bizim tabur kumandanı sırtımızı sıvazladı, ‘Haydi göster bakalım bilgini oğlum Zekeriya! Bu savaşın sonunu nasıl görmektesin?’ dedi. Gizlimizi ağzımızdan alan boşboğaz gidip hepsini bir bir anlattığından, ‘Bizde böyle işler yok. Töbe yalan!’ diye direndikse de söz geçiremedik. Allah’a sığınıp remile çöktüm, rakkamları kâğıda döktüm. Bakmamla bende bet beniz kalmamış. Çünkü remilde gördüğünü saklamak olmaz. Kıvranmaya başladım. Tabur kumandanımız, senden iyi olmasın, gayetle sezgiliydi. Gözlerini belertti de ne dedi bakalım? ‘Beri bak bölük emini!’ dedi, ‘doğrusunu demedin mi bittin bil!’ dedi. ‘Yalanını tutarsam, Kafkas cephesini  boyladığın  gündür!’ dedi.”  </p>
			<p class="paragraf">“Kâğıtta  ne gördünüz?”  </p>
			<p class="paragraf">“Çok korkunçlu şeyler gördük. Savaşta Osmanlı yenik düşüp paralanmakta ki her tüyü bir dağda kalmacasına... Hık mık ettik, az birazını bildirdik. İnanmadılar. O sıra biz, Çanakkale’de düşmanı denize dökmüşüz. Alaman Rus’u iyice kötületmiş... Coşmuş ki güç yeteceği kalmamış. Fransız’ı ha bitirdi ha bitirecek. Derken Rus’un içi bozuldu. Biz çöl harbine gittik. Tabur kumandanı şurda burda rastladıkça bizimle gönül eğlemekte... ‘Senin remil de remilin padişahıymış ulan bölük emini! Hani biz bu savaşı kaybettiydik, nerde?’ diyerek gülmekte kıkır kıkır... Aradan zaman geçti. Bir gün beni gene istediler. Gittim ki bu kez Alaman’ın koca paşası da yanlarında... Bizim binbaşı, Alaman’ın koca paşasına fan fun, fan fun bir şeyler dedi. İkide bir durup bizi göstererekten... Sonunda, ‘Oğlum Zekeriya, Peygamberimiz son peygamber olmasa, ben senin elini öper, ‘Son Peygambermişsin’ derdim,’ dedi, ‘Bu sendeki bilgi gücüne biz şaştık!’ dedi. ‘Hele şu remili bir daha aç ki Allah ne gösterir!’ dedi. Remili kâğıda döktüm. Bakmamla gözlerimi yaş bürüdü. Beni bir titreme sardı. Bu remilin dedikleri, öncekinden daha kötü... Dilimizin döndüğü kadar anlattık. Kumandan da, bizden aldığını Alaman’ın koca paşasına aktardı. Meğer gâvurun aklındakini ucu ucuna söylememiş miyim. ‘Ben bu bölük emininin dediklerini raporuma geçirip kralıma göndersem gerek,’ dedi. Bize beş altın bahşiş verdi. Bozgundan sonra tabur kumandanı bizi bırakmadı. Ardına alıp İstanbul’a getirdi. Benim niyetim, birkaç para peydahlayıp Konya’ya geçmek. Ne fayda! Anadolu’yu Kuvayi Milliye eşkıyası kesti! Bu Mustafa Kemal’in bana ettiklerini hiçbir gâvur, hiçbir Müslümana etmemiştir. ‘Bre zibidi! Sen kudurdun mu ki yedi krala kılıç çektin?’ desem, ‘Koca Osmanlı padişahının pes dediği yerde senin gözüne görünen nedir?’ desem...”  </p>
			<p class="paragraf">Koridordan, “Karavanacılar! Kazan başınaaaa!” diye bağırdılar. Zekeriya Hoca, kitabı yatağının üstüne atıp sıçradı:  </p>
			<p class="paragraf">“Kerem et! Çorbayı alıp geleyim de...”   </p>
			<p class="paragraf">“Hay hay efendim, buyurun!”  </p>
			<p class="paragraf">Zekeriya Hoca, İngiliz ordusunun kullandığı alüminyum bir tası kapıp seğirtince, Kâmil Bey düş yorma kitabını alıp açtı:  </p>
			<p class="paragraf">“Lâkerda: rüyada tuzlu balık görmek iyi değil!   </p>
			<p class="paragraf">Mahzende kapalı kalmak: fakirlik.  </p>
			<p class="paragraf">Turunç ağacı gören: iyi biriyle dost olur. Rüyada at görmek: yüksek memuriyete çıkmak. Hurma ağacı: iyidir.  </p>
			<p class="paragraf">Ceviz yiyen: gurbete düşer. Katır: kısırlık.  </p>
			<p class="paragraf">Lokanta: para almak.  </p>
			<p class="paragraf">Rüyasında ırmağa düşüp çabalayan, çıkamayan: yakında ölür.   </p>
			<p class="paragraf">Hayduda soyulmak: dost kazanmak.  </p>
			<p class="paragraf">İşemek: iyidir.  </p>
			<p class="paragraf">Caminin mihrabına işeyenin hayırlı evladı olur.   </p>
			<p class="paragraf">Göbeğini büyümüş görmek: aile dirliğine kavuşacaktır.   </p>
			<p class="paragraf">Düdük: sevineceksin.  </p>
			<p class="paragraf">Fil öldürmek: kötüdür.  </p>
			<p class="paragraf">Kendini çıplak gören: yaradılışında fesatçıysa, kedere uğrar, bütün foyaları meydana dökülür.   </p>
			<p class="paragraf">Camiye gitmek: güzel bir kızla evlenmek.  </p>
			<p class="paragraf">Cami kapısı kapalıysa: başın derde girecek.  </p>
			<p class="paragraf">Cami harapsa: dünyayı ahlaksızlığın sardığında hiç şüphe olmasın.   </p>
			<p class="paragraf">Rüyada bülbül sesi...”  </p>
			<p class="paragraf">Kapıya yakın oturanlar telaşla ayağa kalkınca, Kâmil Bey de neden olduğunu bilmeden kitabı hemen bırakıp davrandı.  </p>
			<p class="paragraf">İkinci kısım ağası Faytoncu Osman, öteki adıyle Samur Osman, daha öteki adıyla Farlak Osman, arkasında koruyucuları olduğu halde içeri girdi. Ayağa kalkanları görmezden gelerek sedire doğru yürüdü. Salıntılı yürüyüşü, diri, çevik olduğunu gösteriyordu. Sedire yaslandı, kaşlarını çatarak koğuşu gözden  geçirdi.  </p>
			<p class="paragraf">Canı sıkkın gibiydi. Alt dudağını dargın dargın sarkıtmıştı. Kâmil Bey, “Tiryakiyse, cigarasızlıktan somurtuyordur,” diye düşündü. Osman Ağa’ya kanı kaynamamıştı. “Kasılmaları biraz zorlama... Kaba bir adam.” Belli etmeden bakıp dururken, adamcağıza karşı yüreğini nedense bir acıma kapladı. “Kısım ağalığının okulu yok! Mahpushane gibi yerde yüzlerce kişiye kendini saydırmak, ileri geçip şu sedire yaslanabilmek kolay değil! Elbet bir değeri vardır.” Bağlarbaşı’ndaki mahalle kahvesinde tanıdığı her yaşta kopukları hatırladı. Hepsi de her zaman kendisine karşı çok saygılı davranmışlardı.  </p>
			<p class="paragraf">Osman Ağa, alışık bir omuz oynatışıyla gocuğunu arkaya attı, ellerini birbirine vurdu:   </p>
			<p class="paragraf">“Seringel!” Hani bize leğen, ibrik ulan?”  </p>
			<p class="paragraf">Seringel’le Fayrap bu emri bekliyor olmalılar ki hemen koştular. Fayrap elindeki leğeni yere bırakıp diz çöktü, ağanın önce kenarları lastikli yemenilerini, sonra çoraplarını çekti.  </p>
			<p class="paragraf">Faytoncu Osman Ağa, Seringel’in döktüğü suyla aptes alırken ağzını uzun uzun çalkalamış, büyük gürültülerle genzini temizlemişti. Koğuşta kendisinden başka kimse yokmuş gibi rahattı. Ayaklarını Fayrap Ömer’e yıkatıp kurulatmıştı.  </p>
			<p class="paragraf">Çorbasını alıp gelen Zekeriya Hoca, Kâmil Bey’in kolunu dürttü:  </p>
			<p class="paragraf">“Senin de aptesin yoktur herhal!” Varsa da tazelesen iyi... Osman Ağa pek yüze gelmez ama, namaz kılmayanlara kızar. Musluklar şimdi kalabalıktır. Birazdan gideriz. Yarın öbür gün sana bir çift nalın uyduralım. Ağa namaz kılarsa, toplu kılar. Toplu kılınan namazın sevabı büyük...”  </p>
			<p class="paragraf">Kâmil Bey yıllardır namaz kılmamış, hangisinin kaç rekat olduğunu bile çoktan unutmuştu. “Kılmasak olmaz mı? Bir çaresi yok mu?” diyeceği sırada kapıdan içeriye kafasını uzatan biri, “Bakkal gidiyor! Bakkal gidiyor haaa!” diye bağırdı.  </p>
			<p class="paragraf">Osman Ağa boş bulunup ürkmüş olmalı ki çıkıştı:  </p>
			<p class="paragraf">“Ulan namussuz! Ulan ben sana, ‘Bu koğuşta anırmayacaksın!’ demedim mi? Ulan Seringel! Şuna şamarı yetiştir oğlum!”  </p>
			<p class="paragraf">Bağıran herif aldırmadı, sırıtarak bir daha naralanıp savuştu. Zekeriya Hoca, gizli bir şey söylüyor gibi fısıldadı:  </p>
			<p class="paragraf">“Seni bugün ekmeğe yazmamışlardır. Tayının çıkmaz. Öteberi aldıracaksan, bakkal gitmeden alalım. Cigaran, kibritin var mı? Gece tükenirse, paket başına bir kuruş, iki kuruş fazla verirsin.”  </p>
			<p class="paragraf">“İyi ki hatırlattınız. Biraz peynir, ekmek. Bir paket de cigara...” Cüzdanını çıkardı. “Ben gitsem yolu bulabilir miyim?” Zekeriya Hoca, kalkmaya davranan Kâmil Bey’i kolundan tutup oturttu:  </p>
			<p class="paragraf">“Sen bulamazsın. Kısım kapısı çoktan çekildi. Ver ben alıvereyim.”   </p>
			<p class="paragraf">“Zahmet olacak...”  </p>
			<p class="paragraf">“Zahmet neymiş?.. Ver ver...”  </p>
			<p class="paragraf">Bir lirayı alıp yürüyen Zekeriya Hoca’yı kapıda Fayrap önledi:   </p>
			<p class="paragraf">“Nereye Mortocu?”  </p>
			<p class="paragraf">“Misafire öteberi alınacak. Cigara mıgara...”   </p>
			<p class="paragraf">“Uçlan papeli...”  </p>
			<p class="paragraf">“Sen yorulma! Benim de alacaklarım var.”  </p>
			<p class="paragraf">“Uçlan dedim moruk! Adamı günaha sokma! Ulan neredeyse gözden sürmeyi çekeceksin. Neymiş istediği?”   </p>
			<p class="paragraf">“Peynir ekmek. Bir paket de cigara.”  </p>
			<p class="paragraf">“Ne cigarası?”  </p>
			<p class="paragraf">Zekeriya Hoca Kâmil Bey’e baktı. Kâmil Bey kendisine öteberi almak için insanların çekişmesinden duygulanmıştı. “Ahali... Bir paket Ahali cigarası efendim. Size zahmet olacak, biraz da peynir, ekmek...”  </p>
			<p class="paragraf">Fayrap, Osman Ağa’ya seslendi:  </p>
			<p class="paragraf">“Yeni gelen, ekmek, peynir ısmarlıyor.”  </p>
			<p class="paragraf">“Ne yapacakmış? Allah Allah. Burası ağaç gölgesi mi ulan?” Kâmil Beye göz kırparak sordu. “Sizin zagonda, misafire ekmek aldırmak var mı imanım?”  </p>
			<p class="paragraf">“Rica ederim.”  </p>
			<p class="paragraf">“Rica da etsen olmaz ağa!”  </p>
			<p class="paragraf">“Çok teşekkür ederim. İzin verin de...”  </p>
			<p class="paragraf">“Ben izin vermem, sen boş ver. Benim kısımda, misafir misafirliğini bilmeli... Haydi, cigarayı seslenmeyelim ama yiyinti hiç olmaz!”  </p>
			<p class="paragraf">“Teşekkür ederim. Çok teşekkür ederim.”   </p>
			<p class="paragraf">Koğuştakiler nedense gülüştüler.  </p>
			<p class="paragraf">Fayrap Ömer, biraz sonra bir Ahali paketini önüne atıp savuştu. Paranın üstünü vermeyi ya unutmuştu ya da unutmuşluğa vurmuştu. Bu açıkgözlük Kâmil Bey’in hoşuna gitti. Dişlerinin arasından sövüp sayan Zekeriya Hoca’ya “Hiç aldırmayın, değeri yok,” der gibi gülümsedi.  </p>
			<p class="paragraf">Vakit ilerledikçe koğuştakiler saatlerine daha sık bakıyorlardı. Sesler gitgide kesilmiş, içeriye akşam alacasıyla birlikte iftar topunu beklemenin usancı dolmuştu. Hıristiyan mahpuslar da oruçluymuş gibi beklemekteydiler. Kâmil Bey, geldi geleli hiç kimsenin cigara içmediğinin yeni farkına vardı. Hıristiyanların bu saygısını çok beğendi.  </p>
			<p class="paragraf">Koridorda gürültü eksildiğinden kısım kapısının açılıp kapandığı duyuldu, ayak sesleri yaklaştı. Demin bağıran meydancı oğlan kafasını içeri uzattı:  </p>
			<p class="paragraf">“Heyy Seringel!”  </p>
			<p class="paragraf">“Nedir ulan? Bela mısın, akşam akşam?”  </p>
			<p class="paragraf">“Oğlum sana hiç mi iyilik yaramaz? Kısmet getirdik.”   </p>
			<p class="paragraf">“Ne kısmeti?”  </p>
			<p class="paragraf">“Nah varan beş! Çaylak belleme, eski sübyan...”   </p>
			<p class="paragraf">“Kim be? Adı yok mu?”  </p>
			<p class="paragraf">“Kan yalamış, leş atlamış babayiğit... Vurduğu karı ama, sen tosunun yüreğine bak!”  </p>
			<p class="paragraf">Yorganı omuzunda, yazma mendilden bohçası kolunda içeri giren delikanlı, meydancıya kabadayı kabadayı baktı:   </p>
			<p class="paragraf">“Ne sandın oğlum? Biz senin gibi...”  </p>
			<p class="paragraf">“Neymiş oğlum benim gibi?”   </p>
			<p class="paragraf">Osman Ağa çıkıştı:  </p>
			<p class="paragraf">“Kesin patırtıyı kayartolar!”   </p>
			<p class="paragraf">Yeni gelen döndü:  </p>
			<p class="paragraf">“Şuna baksana Osman abi. Kapıdan beri kafa ütüledi. Bahçe meydancılığı böyle gebeşlere kaldıysa...”   </p>
			<p class="paragraf">“Gebeş senin babandır, hıyar!”  </p>
			<p class="paragraf">Seringel, “leş atlamış, kan yalamış” delikanlının yorganına yer gösterdi. Fayrap’la göz kırparak koğuşun yarısına duyuracak gibi konuştu:  </p>
			<p class="paragraf">“Ağa’ya ekmek geldi! Pandeli kuyruğu dik tutamaz bundan böyle!”  </p>
			<p class="paragraf">Bu lafa, yeni gelen delikanlı da gülmüştü. Fesi sıfır numara, saçları güvercin kanadıydı. İstanbul kopukları gibi ceketi dar, pantolonu genişti. Kollarını yelpazeleyerek, afili bir yürüyüşle gidip Osman Ağa’nın eline davrandı.  </p>
			<p class="paragraf">Osman Ağa, oğlanı tepeden tırnağa, alıcı gözüyle süzdü:  </p>
			<p class="paragraf">“Nedir ulan? Namın buralara senden önce gelmekte... Sidikli ablan haber uçurmuş. ‘Benim Toycuğu, Osman Ağama ısmarladım,’ demiş. Sen yoksa şimdilerde Sidikli’ye mi çalışmaktasın?”  </p>
			<p class="paragraf">“Sidikli’ye...”  </p>
			<p class="paragraf">“‘Sidikli’nin işi biraz bozuk,’ dediler. Çukurbostan’ın başkomiseriyle dalaşmış. Herifi yola yatıramadınız mı?”  </p>
			<p class="paragraf">“Herif çoktan atladı. Sidikli’yi bilmez misin? Kuyruğuna ‘Kuvayı Milliyeci’ diye bir teneke bağlamasıyla ossaat fertikletti herifi...”  </p>
			<p class="paragraf">“Fertiklettirmiştir. Sidikli’nin kalleşliğine zaptiye nazırları dayanamaz. Karı şişlemişsin... Hangi karı bu?”   </p>
			<p class="paragraf">“Yenilerden... Sen tanımazsın!”  </p>
			<p class="paragraf">“Yarası derin mi?”  </p>
			<p class="paragraf">“Kıymeti yok! Cızıştırdık birazcık... Tırnak işi. Korkutma-casına.”   </p>
			<p class="paragraf">“Öyleyse niçin Sidikli seni sorgudan alamadı?”  </p>
			<p class="paragraf">“Kadının dayısı dümendeymiş. Sorgu yargıcının dostu, bizimkinin kaçtığı evde...”  </p>
			<p class="paragraf">“Tamam! Sidikli’yi sızdırdılar öyleyse... Severim kahpeyi... Sidikli’ye biz de çalıştıydık. Kapı yoldaşı olduğumuzdan seni buraya alıyoruz. Gürültü mürültü edersen, canımı sıkarsan, ufalarım!”  </p>
			<p class="paragraf">“Sağol Osman Ağa! Kapıdaki gözlüklüye söylediydim de inanmadıydı! Nasılmış bakalım!”  </p>
			<p class="paragraf">Delikanlının suratı Tatarımsıydı. Bıyıkları daha yeni terliyordu. Osman Ağa, “defol” anlamına elini sallayınca, kollarını yelpazeleyerek kahve ocağına doğru yürüdü.  </p>
			<p class="paragraf">Zekeriya Hoca alçak sesle anlattı:  </p>
			<p class="paragraf">“Buna Toycu Mahmut derler. Toycu olmadan namı Mastor Mahmut’tu. Mastor adı esrar içtiğinden değil, gözlerinin baygınlığından... Mahpus damının çocuk koğuşunda büyümüş... Gelip yetişince toyculuğa başlamış... Geçen çıktıydı.”  </p>
			<p class="paragraf">“Toyculuk nedir?”  </p>
			<p class="paragraf">“Mahalle aralarında kimsesiz kızları kandırır, kötü evlere satar. Kaç kızoğlankızın kanına girdiğini Allah bilir. Bu sefer kız buna soyulmak istememiş besbelli, verdiği evden kaçmış... Anla bak Kâmil Ağa! Hem kötü yere düşürmekte hem parasını almakta, bir de fazladan zavallıyı vurmakta...” İçini çekti. “Bunlar vururlar. Hiç bakmazlar. ‘Islah ede Koca Tanrı,’ diyelim de, haydi gidip aptesimizi alalım!” Sağdaki yatak komşusuna doğru eğildi. “İznin olursa senin nalınları Kâmil Efendi giyinsin, İbrahim Efendi...”  </p>
			<p class="paragraf">“Olur. Varsın giysin!”  </p>
			<p class="paragraf">Kâmil Bey, nalınları ayağına geçirince sahibine teşekkür etmediğini hatırlayarak üzüldü ama, ayakyoluna doğru giderken bu üzüntüsünü de, körpe kızları baştan çıkarıp kötü evlere götüren pis oğlanı da hemen unuttu.  </p>
			<p class="paragraf">Aptes alırken hangi sırayla yıkanacağını hatırlamaya çalışıyor, demin Osman Ağa’ya dikkat etmediğine yanıyordu. Zekeriya Hoca, misafirinin telaşından habersiz, buranın “za-gon”unu anlatmaya girişmişti:  </p>
			<p class="paragraf">“Mahpus damına neden ‘dar yer’ denilmiştir? Her şey parayladır da ondan... Bugün nalınları komşumuzdan aldık.  </p>
			<p class="paragraf">Kömürcü İbrahim Efendi, iyi adamdır ama sürgit istemek olmaaaz!”   </p>
			<p class="paragraf">Ayakyolundaki muslukları aptes almak için bekleşenler tutmuşlardı.  </p>
			<p class="paragraf">Kâmil Bey buna sevindi. Hangi sırayla yıkandıklarını öğrenmek için gözlerini dört açtı.   </p>
			<p class="paragraf">Zekeriya Hoca fısıl fısıl anlatıyordu:  </p>
			<p class="paragraf">“Buranın soluk alması paraynandır. Şuradan bir serseri gelir. ‘Serseri’ dedimse bildiğimiz ‘Âdem Baba’. Seni dirsekleyip önüne geçer de kenefin kapısını keser. Neden? Büyük su mu dökecek? Hayır. Sıkışmaya getirecek de, içeri girme sırasını yüz paraya sana satacak... Hele utanmaz! Çeşme başları kalabalıksa, biri yanaşır. Ne o? Eline ibrikle su dökecek. Sevabına mı? Hayır. ‘Ver kırk para!’ Çömelmişsin mangalını yellemektesin. Yanaşır. Bir ucundan da o yelpazeler. ‘Haydi işine,’ demedin mi, ‘Ver iki kuruş’. Vermezsen, kimin kimsen de yoksa, bağırmaya başlar. Üstüne yürüsen, ‘Bana sulandı,’ karalaması hazır...”  </p>
			<p class="paragraf">Kâmil Bey korkuyla sordu:  </p>
			<p class="paragraf">“Sahi mi Hoca Efendi? Bunlar ne kadar pis işler!”  </p>
			<p class="paragraf">“Rezilliktir, evet. İyisi mi, sen beni dinleyeceksin. Benim yüreğim seni sevdi. İzime basarak dolaş! Bize danışmadan hiçbir iş tutma! Kimsenin etlisine sütlüsüne karışmayalım. Namazlarımızı kılıp yataklarımızda oturalım. Bak, Fayrap denilen kahpe dölü ne yaptı? Parayı elimizden çekip aldı, üstünü de vermedi. Ama Osman Ağamız gayetle iyidir. Ardından laf ederler. Ben hiç aldırmam. Kızdırmayacaksın. Evet, öfkelendi mi babasını dinlemez. ‘Oğlancı’ derler, ‘Cenabet gezer,’ derler. Günahı boynuna. Şurda verdiği iki kuruş sadaka, bakarsın Allah’ın hoşuna gitmiş, günahlarını toptan silmiş.”  </p>
			<p class="paragraf">Birisi kapıda durdu. İçeriye bir zaman baktı. Sonra seslendi:   </p>
			<p class="paragraf">“Hey Zarzar! Burda mısın dümbük?”  </p>
			<p class="paragraf">Aptes alanlardan biri gülerek karşılık verdi:  </p>
			<p class="paragraf">“Tam Zarzar’ı arayacak yeri buldun. Senin aklın pek erik değildir ya. ‘Boktur. Bir de kenefe bak,’ diyen oldu besbelli.”  </p>
			<p class="paragraf">“Oğlum bu lafı Zarzar duymalı ki...”   </p>
			<p class="paragraf">Zarzar’ı arayan böyle diyerek geçip gitti.  </p>
			<p class="paragraf">Kâmil Bey, Zarzar adını nerde duyduğuna dalmıştı. Yabancı gelmiyordu.   </p>
			<p class="paragraf">Zekeriya Hoca gülerek anlattı:  </p>
			<p class="paragraf">“Osman Ağamızın fermanlarını, bir bu Zarzar dinlemez! Çünkü Zarzar anadan doğma kumarcıdır. Kumarcı kısmının zararı kendine... Zarzar’ın işi gece gündüz kumar... Kabadayılıkta, ağalıkta gözü olmadığından Osman Ağamız kusuruna hiç bakmaz!”  </p>
			<p class="paragraf">Kâmil Bey birden hatırladı.  </p>
			<p class="paragraf">“Bu Zarzar, vaktiyle Seringel’in vurduğu Zarzar değil mi?”  </p>
			<p class="paragraf">Zekeriya Hoca bu soruya çok şaştı. Gözlerini kırpıştırmasından da iyice pirelendiği anlaşılıyordu:   </p>
			<p class="paragraf">“Hani buraya ilk gelişindi?”  </p>
			<p class="paragraf">“İlk gelişim...”  </p>
			<p class="paragraf">“İlk gelişin de, Seringel’in Zarzar’ı vurduğunu nerden bildin?”  </p>
			<p class="paragraf">Kâmil Bey, Zarzar adını bir gün avukatıyla beraber gittiği adliyede duyduğunu anlattı. Zekeriya Hoca’nın buna hiç inanmadığını sezemedi. Hoca ne düşünmüşse düşünmüş, sesini   alçaltmıştı:  </p>
			<p class="paragraf">“Aslına bakarsan, Zarzar’ı vurmak Seringel gibilerin haddine düşmemiştir. O iş biraz karışıklığa geldi. Zarzar kumarcıdır ama yüreklidir. Kafası kızdı mı, babasını dinlemez!” Baskın verir gibi apansız sordu. “Sahi Zarzar’la tanışlığın yok mu dışardan mışardan?”  </p>
			<p class="paragraf">“Yok!”  </p>
			<p class="paragraf">“Yokluğu iyi. Olup da n’olacak!”  </p>
			<p class="paragraf">Koğuşa döndükleri zaman, namaz için kilimleri, seccadeleri serilmiş buldular.   </p>
			<p class="paragraf">Osman Ağa, Zekeriya Hoca’ya yalandan çıkıştı:  </p>
			<p class="paragraf">“Nerdesin Mortocu? Seringel’in dediği doğruysa, bak, külahları değişiriz.”   </p>
			<p class="paragraf">“Seringel oğlum ne dedi?”  </p>
			<p class="paragraf">“‘Namazdan kaçmıştır,’ dedi.”   </p>
			<p class="paragraf">“Töbee!”  </p>
			<p class="paragraf">“‘Bizim Mortocu namazı senin zorundan kılmakta,’ dedi. Senin gözün namazda filan değilmiş. Haa ne dersin?”   </p>
			<p class="paragraf">“Aman Ağa, günahımı almaktasın ki... Töbe günah!”  </p>
			<p class="paragraf">Bu sırada ışıklar yandı. Işıkların yanması iftar topunun atıldığına   işaretti.  </p>
			<p class="paragraf">Fayrap Ömer, Faytoncu Osman Ağa’ya küçük bir tabak içinde iki zeytin tanesiyle bir lokma pide koşturmuş, Seringel bir bardak su yetiştirmişti. Koruyucularından bahçıvan Tanaş cigara verdi, Laz Ali ateş tuttu.  </p>
			<p class="paragraf">Kâmil Bey de hemen bir cigara yakmıştı.  </p>
			<p class="paragraf">Osman Ağa üst üste çektiği cigarayı tablaya bastırdı:  </p>
			<p class="paragraf">“Yemek kaçmaz ama, akşam namazı kaçar. Önce namaz borcumuz aradan çıksın. Doğru muyum Mortocu?”   </p>
			<p class="paragraf">“Keyfin bilir Osman Ağa...”  </p>
			<p class="paragraf">“Keyfim bilirse böyle... Allah’ın gönlüne güç varmasın, şu ramazanın basıp gitmesine keyfolmuşum. Neden mi? Senin gibi herifin önümüze geçip imamlık etmesinden bezdim. Ne demişler, ‘Kılavuzu karga olanın...’ demişler.”  </p>
			<p class="paragraf">Koğuş bu lafa çok güldü.  </p>
			<p class="paragraf">Zekeriya Hoca, sarığını düzelterek yürümüş, imamlığa hazırlanmıştı. Osman Ağa, elini sallayarak Kâmil Bey’i yanına çağırdı:  </p>
			<p class="paragraf">“Geç şöyle arkadaş! Misafirsin... Sağıma gel!” Koğuş kapısından giren Amcabey’i görünce namaza durmaktan vazgeçti. “Nerdesin be? Ulan, sakın duyduğum doğru mu? Bu herifi akşam karanlığı eve salıyorlar, dedilerdi?”  </p>
			<p class="paragraf">Amcabey koltuğuna sıkıştırdığı şeker kutusunu Seringel’e   verdi:  </p>
			<p class="paragraf">“Tayın hesabı yaptık, karavana hesabı yaptık. Yarın bayram olduğundan, üç günlük hesabı birden yaptık.”   </p>
			<p class="paragraf">“Bize bayram şekeri mi getirdin?”  </p>
			<p class="paragraf">“Bayram  şekeri...”  </p>
			<p class="paragraf">“Görgülü adama kurban olayım!” Kasılarak Seringel’e emretti. “Bizim Amcabey’e beş papel vereceksin! Demincek aşağıda aldım. Unutmayalım!” Elini salladı. “Haydi! Namaz geçiyor! Acımdan geberdim, acımdan...”  </p>
			<p class="paragraf">Zekeriya Hoca, galiba Şam’da doğduğunu ispatlamak için duaları Arap ağzıyla okumaya çalışıyor, heceleri yerli yersiz uzatıp kötü kötü yayvanlaştırarak Arapçayı Kuledibi Yahudicesine benzetiyordu.  </p>
			<p class="paragraf">Kâmil Bey, namaz boyunca bir yandan sırayı şaşırmamaya çabaladı, bir yandan zorla yaptığı bu işi ilerde nasıl atlatabileceğini araştırdı.  </p>
			<p class="paragraf">Bir ara, tavanda yanan ampulün sönüklüğüne dalmış, “Bu ışıkla kitap okunmaz. Kitap okunmazsa geceler geçmez,” diye telaşlanmıştı.  </p>
			<p class="paragraf">Buraya alışıp yerleşemeyeceğine gitgide inanıyor, umutsuzlu-ğun alçaltıcı korkusu gene yüreğini kaplıyordu. Namazdan sonra, koğuşu hemen ağız şapırtıları kaplamıştı. Kâmil Bey’e, babasının köşkündeki av köpeklerinin karın doyuruşlarını hatırlatan bu şapırtı dayanılır gibi   değildi.  </p>
			<p class="paragraf">Evet, bizim milletin yemek yiyişinde, ayıp bir şey yapılıyormuş da elden geldiği kadar kısa kesmek, kimseye gösterilmemek isteniyormuş gibi soluk soluğa bir acele vardı. Yemeklerini tek başlarına yiyenler, tabaklarını, bacaklarının arasına almışlardı. Birkaç kişi bir arada yiyenlerse hiç konuşmuyorlar, dargın insanların asık suratlarıyla tahta kaşıkları hızla çalıştırıyorlardı.  </p>
			<p class="paragraf">Koridora çıkıp birkaç adım atmayı tasarlarken Osman Ağa seslendi:   </p>
			<p class="paragraf">“Heyy yeni gelen! Geç şöyle! Geç de iki laflayalım.”  </p>
			<p class="paragraf">Kâmil Bey, gösterilen yere istemeyerek oturdu.   </p>
			<p class="paragraf">“Neydi senin adın?”  </p>
			<p class="paragraf">“Kâmil.”  </p>
			<p class="paragraf">“Lağap falan yok mu?”  </p>
			<p class="paragraf">“Hayır.”   </p>
			<p class="paragraf">“Suçun, iftira?”   </p>
			<p class="paragraf">“Evet.”  </p>
			<p class="paragraf">“Yedi yıl mı verdiler?”   </p>
			<p class="paragraf">“Yedi yıl.”  </p>
			<p class="paragraf">“Askeriyede böyledir. ‘Ya sayı bilmezsin ya da sopa yememişsin!’ hesabı...” Ocağa doğru öfkeyle seslendi. “Ulan nerdesiniz? Öldük be!”  </p>
			<p class="paragraf">Fayrap, yemek örtüsünü serdi. Ortasına küçük bir iskemle koydu. Siniyi getirdi.   </p>
			<p class="paragraf">Osman Ağa arada bir kapıya bakıp dalıyor, can sıkıntısıyla bıyıklarını sıvazlıyordu. Peynir zeytin, sucuk reçel gibi iftarlıklardan hiç almadı.  </p>
			<p class="paragraf">Kayık biçimi ayaklı bir kâseyle çorba gelince koruyuculardan Laz Ali, “Oğlanı çağıracağız! Kapıda it gibi dolanıyor!” deyince Faytoncu Osman Ağa, kabasına iğne batırılmış gibi sıçradı:  </p>
			<p class="paragraf">“Hangi oğlanı? Pandeli tayıncısını mı? Şunun lafını bana açmayın demedim mi yahu?”   </p>
			<p class="paragraf">“Yemeği yesin, dehleriz! Kumarda temizlenmiştir. Zildir. Sabahtan beri cigarasızdır.”  </p>
			<p class="paragraf">“Oh! Hoşafıma gitti. Gözüm görmesin. Getirir metirirsen, bak, hatırını kırarım.” Kâmil Bey’e kederle gülümsedi. “Buyursana misafir. Sen daha başlamadın mı? Gövdelemeye bak! Ne demişler ‘Dayak gelirse toz ol, yemek gelirse yumul,’ demişler.”  </p>
			<p class="paragraf">Çorbadan sonra, kimyon kokularıyla sahanda köfte geldi.  </p>
			<p class="paragraf">Kâmil Bey şu kaba saba Osman Ağa’nın mahpushanede bile konukseverliği böyle sürdürmesini gittikçe beğeniyordu. Evet, buradakilerin hepsi iyi insanlardı. Hiç değil, iyilikleriyle kötülükleri denk insanlar... “Kötülük bizde... Bunları böylece yüzüstü bırakan biz Osmanlı aydınlarında...”  </p>
			<p class="paragraf">Yemeklerini bitirenler önce fısıl fısıl, sonra daha yüksek sesle konuşmaya, hatta şakalaşmaya başlamışlardı.   </p>
			<p class="paragraf">Fayrap’ın uçarı naraları gittikçe daha sık sık duyuluyordu:  </p>
			<p class="paragraf">“Kömürcü Ağama yandan çarklı biiir. Amcabey’e gayet okkalı olsun. Biniciye şekeri çooook...”   </p>
			<p class="paragraf">Laz Ali, kolunu ikinci defa dürtünce Osman Ağa kapıya bakıp kaşığını kızgınlıkla salladı:  </p>
			<p class="paragraf">“Bırak! Şart olsun, kötü söylerim. Ulan, ‘Bu dümbük gözüme görünmesin,’ demedim mi? Dinim hakkına, siz bana bu iti geberttireceksiniz.”  </p>
			<p class="paragraf">“Günahtır Ağa! Sam yeli vurmuş mayıs çirozuna dönmüştür.”  </p>
			<p class="paragraf">“Gebersin! Ulan, bu kayarto bizi taş arabası mı belledi? Mangiz yetiştiremez olduk. Mangizinde değiliz. ‘Faytoncu Osman molozladı,’ diyecekler. Despina orospusu bu sabah postasını koydu. ‘Yok be anam babam,’ dedim, ‘Yoksa defle başka kısma,’ dedi. Deflerim şart olsun. Bizim yumuşaklığımıza güvenen avucunu yalar. Bir de bakmışsın, katırlaşmışım!”  </p>
			<p class="paragraf">Son sözü, yorgun bir kederle, içini çeker gibi söylemişti.  </p>
			<p class="paragraf">Kâmil Bey, Faytoncu Osman Ağa’nın gizlemeye çalıştığı terbiyeli kadın yumuşaklığını birden fark etti. Bu yumuşaklık, genelevlerdeki kadınların, zanaatlarından usandıkları, yaşamaktan yıldıkları sıralarda gösterdikleri hasta hayvan yumuşaklığına benziyordu.  </p>
			<p class="paragraf">Pirinç pilavı ile irmik helvasından sonra Osman Ağa sordu:   </p>
			<p class="paragraf">“Kahveyi sade mi içersin misafir?”  </p>
			<p class="paragraf">“Siz bilirsiniz!”  </p>
			<p class="paragraf">“Benim bileceğim... Tatlının üstüne sade gider.”  </p>
			<p class="paragraf">Kâmil Bey’in minnet duygusu gittikçe artıyordu. “İlk fırsatta ben de Osman Ağa’yı yemeğe çağırırım,” diye düşündü. Bunu, burada nasıl başaracağını pek kestiremiyordu ama, olsun. “Zekeriya Hoca bir yolunu bulur.”  </p>
			<p class="paragraf">“Ağa, Pandeli’ye yemek verilmeyecek mi?”  </p>
			<p class="paragraf">“Lafa bak! Oğlum Ali, sen bu dümbüğü kötü arkalıyorsun! Neden bakalım? Haaa, neden?”   </p>
			<p class="paragraf">Laz Ali hem sırıttı hem de darılmış gibi başını çevirdi:  </p>
			<p class="paragraf">“Biz racon kesiyoruz. Ağa kısmısı, adamını aç bırakmaya-caktır.”  </p>
			<p class="paragraf">“Şuna ‘itini’ desene...” Daldı. “Ekmeğimi itlere yediririm de o fırlamaya yedirmem!”  </p>
			<p class="paragraf">“Diyorum ki... Burası dar yer... Parasızlık iyi değil... Oğlanın, ha bu Tanaş Ağa’ya dediğinden haberin var mı?”   </p>
			<p class="paragraf">“Ne demiş?”  </p>
			<p class="paragraf">“Demiş ki, ‘Ağam beni bağışlamazsa Üçüncü Kısma versin,’ demiş...”  </p>
			<p class="paragraf">“Fasarya... Yukarının Sarafim Ağası bize benzemez. İstav-rozuna yemini var. Şart olsun bitirecek.”  </p>
			<p class="paragraf">“Bana sorarsan, iyice köpekledi. Senin burda düşmanın çok... Biri laf eder, başın derde girer. Yarın bayram... Bağışlamanın sevabı var!”  </p>
			<p class="paragraf">“Oğlum bu ne kadar perdah... Bu armalı laflarla sen avukat Kıvırcık Cemil Bey’i bastırırsın!”   </p>
			<p class="paragraf">Tanaş söze karıştı:  </p>
			<p class="paragraf">“Ali Ağa’nın lafını çiğneme Ağa!  </p>
			<p class="paragraf">“Biz ‘Çiğneyelim’ mi dedik? Dümbük bizi iplemez oldu. Kaç kere, ‘Hatırlı koğuşunda senin işin yok, marizlerim bak!’ dedim...”  </p>
			<p class="paragraf">“Kopil amandayken bağışlamak sıralıdır. Oğlan hem kurabiye hem toy... Sotaya düşürürler. Benim lafım harbi... Üst yanı fasafiso.”  </p>
			<p class="paragraf">Osman Ağa biraz düşündü. Yüzüne bir körpe kız mahçupluğu gelmişti. Kâmil Bey’e göz kırptı:  </p>
			<p class="paragraf">“Ulan, nedir? Takım kovar gibi köpoğlular... Haydi alın gelin şu istavroz fidesini... Görünmesin gözüme... Ocakta karnını doyursun. Bu gece kapı ağzında yatacak. İt gibi... Gözüm görmeyecek. Yerine Toycu Mahmut yatsın da dünya kaç bucak anlasın.”  </p>
			<p class="paragraf">“Dinler mi hayta? O kadar yüz bulunca hiç alarga durur mu? Toycu’yu şart olsun, paralar.”   </p>
			<p class="paragraf">“İdare et!”  </p>
			<p class="paragraf">Faytoncu Osman Ağa, gümüş tepelikli kalın kehribar ağızlığını iki parmağı arasında çevirerek beklemeye başladı. Kâmil Bey, konuşmaların iç yüzünü anlayamamış, ağadan suçlu bir arkadaşın bağışlanmasını istiyorlar sanmıştı. Bu arkadaş canlılığını da beğenerek Laz Ali’nin arkasından gözlerini kapıya dikti.  </p>
		</div>
	</body>
</html>