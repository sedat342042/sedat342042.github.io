<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-6" xml:lang="en-GB">5  </p>
			<p class="paragraf"><span class="CharOverride-2">“Tasvir, </span>İkdam,<span class="CharOverride-2"> Peyam-ı Sabah, Alemdar, Tarik, </span>İstanbul,<span class="CharOverride-2"> Azadamart, Neologos, Proiya, </span><span class="CharOverride-2">Kirilis.”  </span></p>
			<p class="paragraf">Kâmil Bey, 1921 yılı Şeker Bayramı’nın ilk günü sabahı, Sultanahmet’teki yeni tevkifhanenin İkinci Kısmında bu seslerle uyanmıştı.  </p>
			<p class="paragraf">Telaşla duvarda asılı ceketini gösterdi:   </p>
			<p class="paragraf">“Aman gazete alsak Zekeriya Efendi!”   </p>
			<p class="paragraf">Hoca  parmağını  ağzına götürdü:  </p>
			<p class="paragraf">“Sus aman! Sırası değil. Sonra alırız. Osman Ağa uyurken kâğıt hışırtısına çok kızar. Yeni yattı.”   </p>
			<p class="paragraf">“Yeni mi yattı, saat kaç?”  </p>
			<p class="paragraf">“Saat epeyce ama, erken kalktılar.” Hoca göz kırptı. “Dün gece yıkanmadan yattıydı. Gün doğmadan kalktı, su dökündü.” Dudaklarını yaladı. “Sırtını da Pandeli’ye sabunlatmacasına... Sonra, camiye bayram namazına gittiler.”  </p>
			<p class="paragraf">“Siz gitmediniz mi?”  </p>
			<p class="paragraf">“Cami küçük... Bayramlarda, cumalarda, yalnız ağa takı-mıyla hatırlılar gider.”  </p>
			<p class="paragraf">Koğuştakilerden bir kısmı yataklarını toplayıp önlerine oturmuşlardı. Bir kısmı yorganları göğüslerinde, sabah kahvelerini  içiyorlardı.  </p>
			<p class="paragraf">“Kahve içersin değil mi Kâmil Efendi?”   </p>
			<p class="paragraf">“Olur. İçelim. Siz de için.”  </p>
			<p class="paragraf">“Ben istemem!”  </p>
			<p class="paragraf">“Hiç olur mu? Bize iki kahve getirsinler.”  </p>
			<p class="paragraf">Zekeriya Hoca elindeki meşin ciltli düş yorma kitabını okşayarak sordu:   </p>
			<p class="paragraf">“Rahat uyudun ya?”  </p>
			<p class="paragraf">“Ehh.”  </p>
			<p class="paragraf">“Düş gördünse, sevabımıza yoruverelim.”   </p>
			<p class="paragraf">“Düş mü? Hayır. Sanmam!”  </p>
			<p class="paragraf">“İşte bu olmadı. Adamın ilk yattığı yerde gördüğü düş yüzde yüz çıkar. Hele biraz düşün! Aklına gelsin!” Kâmil Bey gülümsedi.  </p>
			<p class="paragraf">Seringel’le Pandeli, kahve ocağını boyalı kâğıtlarla süslüyorlardı. Köşede, gene boyalı kâğıtlarla süslenmiş bir alçak masa vardı.  </p>
			<p class="paragraf">“Hele aklına gelsin Kâmil Efendi?”  </p>
			<p class="paragraf">“Düşümüz mü? Gelsin bakalım!” Kâmil Bey bir şey uydurabilmek için tavana baktı.   </p>
			<p class="paragraf">“Deve gördüm.”  </p>
			<p class="paragraf">Zekeriya Hoca, kitabın yapraklarını ağır ağır çevirdi. Bazı sayfalarda gözlerini kısıp bir şeyler arıyor, sonra parmağını bolca tükürükleyerek geçiriyordu.  </p>
			<p class="paragraf">“Tamam! Nah işte, Devenin düş kitabındaki yeri... Eveeet. Düşümüzde deve gördük? Ama nasıl gördük. Sert deve mi gördük? Dişi mi, erkek mi?”  </p>
			<p class="paragraf">“Dişiliğini, erkekliğini pek seçemedim! Galiba sertçeydi.”  </p>
			<p class="paragraf">“Düşünde sert deve görenin, rütbesi yükselir. İşleri doğru gider. Deveyle boğuştunsa, düşmanına çatacaksın. Deven gebeyse, malın çoğalacak. Dişi deve, haram mal... Dişi deveni düşünde elinden aldırdınsa, karınla kavga edeceksin, sıkı dur. Deve bağırdı mı?”  </p>
			<p class="paragraf">“Hayır.”  </p>
			<p class="paragraf">“İyiymiş... Deve bağırması kötü haber... Deveye bindin mi? İyi düşün.”   </p>
			<p class="paragraf">“Bindim gibi...”  </p>
			<p class="paragraf">“Tamam! Sana yolculuk var. Yolculuk, yani buradan kurtuluyorsun.  </p>
			<p class="paragraf">Bu sırada, kırmızı bıyıklı, Köprücü Arslan yanlarına geldi. Hoca’nın önüne çömelip yalvardı:   </p>
			<p class="paragraf">“Aman Zekeriya Hoca! Hazır fal kitabını açmışsın, bizim falımıza da bakıver sevabına...”  </p>
			<p class="paragraf">“Kaç defa söyledik, oğlum, bu kitap fal kitabı değil, düş yorma kitabı... İkincisi, sevaba bakılmaz! En azından bir tek cigara  vereceksin.”  </p>
			<p class="paragraf">“Halt ettin şimdicik, ulan Hoca, Kuran cigarayla değişilir mi? Kuran’ı satan cehennemlik...”  </p>
			<p class="paragraf">“Bu Kur’an değil! Biz parasıyla da satmakta değiliz, ‘Hakkın bize geçer de günaha batarsın,’ diyerek bir cigaranı almaktayız.”  </p>
			<p class="paragraf">Köprücü Arslan’ın suratında şaşılacak bir kırışıklık oldu. Gözlerini derin bir umutsuzluk doldurdu. İniltiye benzeyen bir iç çekişle öksürmeye başladı. Sarsılarak koğuştan çıktı.  </p>
			<p class="paragraf">Zekeriya Hoca herifin arkasından, “Gidinin pintisi, hele cimri deyyus,” diye söyleniyordu. Kâmil Bey, Hoca’ya hemen bir cigara uzattı.  </p>
			<p class="paragraf">Zekeriya Hoca cigarayı alırken işin apansız farkına varmış gibi, suratını astı:  </p>
			<p class="paragraf">“Oldu mu ya? Biz o lafı sana mı dedik. Bunlar toptan bedavacı... Eğer hediyesini istemeden burada düş yormaya çıksak, ekmek yemeye vakit bulamayız! Sana geldi mi? Ne zaman düş görür de baktırmazsan...”  </p>
			<p class="paragraf">“Rica ederim. Ben cigarayı o niyetle vermedim!”  </p>
			<p class="paragraf">“Sağ ol Kâmil Ağa! Allah benim yüreğimi bilir. Düş görürsen hiç sıkılma. Bakıveririm. Düş gayetle önemlidir haa. Düş demek, öte dünyadan haber geldi demek... Büyük hocalar, ermiş takımı, düşlere ‘dünyanın sekizinci parçası’ demişler. Dünya yedi parça olduğuna göre, sekizinci parça: öte dünya... Yalan dünya ile essah dünyanın sınır noktasını uykuda aşıp öte dünyaya ayak basmaktasın! Sadettin Taftazani Efendimiz, düşler için Makasit kitabında ‘Öte dünyaya gidip gelmedir,’ buyurmuş. Düşte gayıptan haber vermek de var ama, herkesin gücü yetmez. Düşler iki çeşittir: tanrısal düş, şeytan düşü... Birini görüp nura gömülürsün, ötekisinde yüreğin edepsizlenir. Büyük Amcabey gibi hamamcı olup günaha batarsın. Bu benim düş kitabı Sühreverdi Efendimizin elyazmasından alınmıştır. Bildiğimiz Avarif-el Maarif’ten... Başına ne yazmış bil bakalım. ‘Ayaktakımının düşünü sakın bedava yormayın! Onları düş uydurmaya saptırmış olursunuz ki gayet günahtır,’ yazmış. Kahven bitti mi? İstersen fincanı çevir de falına da bakıvereyim.”  </p>
			<p class="paragraf">“İstemez!” Kâmil Bey, “Ben fala inanmam,” diyecekti. Vazgeçti. “Ona da sonra bakarız. Ağa uyandıktan sonra gazete bulunur mu?”  </p>
			<p class="paragraf">“Gazete çoook. Meraklanma. Sen hangisini okursun?”   </p>
			<p class="paragraf">“<span class="CharOverride-2">Tasvir,</span><span class="CharOverride-2"> </span>İkdam.”  </p>
			<p class="paragraf">“Sakın haa! Sakın olmaz!”   </p>
			<p class="paragraf">“Neden?”  </p>
			<p class="paragraf">“Osman Ağa kızar.”   </p>
			<p class="paragraf">“Niçin kızıyor?”  </p>
			<p class="paragraf">“Bunlar Kuvayı Milliye’den yana yazarlarmış. Ben bilmem. Elime aldığım şeyler değil ama, duyduğum bu... Bizim kısımda hep <span class="CharOverride-2">Peyam-ı Sabah’la Alemdar </span>okunur.”  </p>
			<p class="paragraf">“Osman Ağa’nın Kuvayı Milliye’den alıp veremediği nedir?”  </p>
			<p class="paragraf">“Faytoncular da, hamallar gibi iki bölük olmuşlar. Birazı Kuvayı Milliyecilerden yana, birazı Padişahtan... Osman Ağamız Kuvayı Milliyecilerden çok can yakmıştır. Geçenki seçimlerde, bir mahalle adamının oyunu sopa gücüyle İtilafçılara verdirmiş... Bunu İtilafçılar buradan çekip alacaklardı ya, neden almadılar? Binbaşı Arif Bey’den korkmasa içeriye Kuvayı Milliyeci gazeteleri hiç sokturmayacak...”  </p>
			<p class="paragraf">Kâmil Bey, Binbaşı Arif Bey’in kim olduğunu sorup sormamayı biraz düşündü. Sonra çekingenliğini ayıplayarak sordu:  </p>
			<p class="paragraf">“Kim bu Binbaşı Arif Bey? Mahpus mu?”  </p>
			<p class="paragraf">“Mahpus... İttihatçının domuzu... İtilafçılar bunu neden sallandırmadılar, bilmem!”   </p>
			<p class="paragraf">“Nerde yatıyor?”  </p>
			<p class="paragraf">“Revirde... Deli bir herif... İttihatçı zamanında büsbütün deliymiş. Koca levazım paşasını tepeler mi dellenmeyince bir adam? Paşa kısmına el kaldıranı askeriyede hiç bakmazlar, asarlar. İttihatçı olduğundan üç yılla kurtulmuş bana kalırsa...”  </p>
			<p class="paragraf">Bu sırada koğuşa uzun boylu, sırtı biraz kamburca, kırçıl bıyıkları aşağı düşük biri girdi. Top gibi gürleyen sesiyle bağırdı:  </p>
			<p class="paragraf">“Ulan Faytoncu nerde? Sana soruyoruz Seringel! Fayton-cu’yu n’aptınız?”   </p>
			<p class="paragraf">Seringel işini bırakıp hızla döndü:  </p>
			<p class="paragraf">“Sus ulan Kaşalot! Uyuyor.”  </p>
			<p class="paragraf">“Ne uykusuymuş bayram sabahı? Nerde uyuyor? Sakın şu dertop yatan ayı, senin Osman Ağan olmasın?”   </p>
			<p class="paragraf">Osman Ağa yorganı başından atarak zıplayıp oturdu:  </p>
			<p class="paragraf">“Höst! Babandır!”  </p>
			<p class="paragraf">“‘Osman Ağa’yı kazıyacaksın, koş!’ dediler. Burda mı kazıyacağız, milletin içinde?”  </p>
			<p class="paragraf">“Vay namussuz! Bu nasıl söz! Ulan Seringel, şunu daha söyletirsin. Sustalıyı çekip kabasına dokunu dokunuversene...”  </p>
			<p class="paragraf">“Ya sen benim önüme çökmeyecek misin? Ya ben senin boynuzlu kafanı alıp, suyuna etli pilav salmaz mıyım?” Sırıtan Seringel’e çıkıştı. “Bugün gene ağzın paça olmuş karanfil tohumu! Şurdan bir iskemle getir de ağanızı biraz adama benzetelim.” Osman Ağa’nın suratına bir zaman baktı. “Çüş ayı! Ulan, ben seni daha dün kazımadım mı? Suratındaki bu meşe ormanı neyin nesi?  </p>
			<p class="paragraf">Zekeriya Hoca avucunun içine gülerek fısıldadı:  </p>
			<p class="paragraf">“Adı üstünde. ‘Deli Berber’ derler. Vaktiyle İstanbul’un en zorlu tulumbacılarındanmış...”   </p>
			<p class="paragraf">“Mahpus mu?”  </p>
			<p class="paragraf">“Değil. Mahpushane berberi... Semai kahvelerinden hiç çıkmadığı için dükkân sahibi olamamış. Sonunda buranın berberliğini aldı. Sabah gelir, akşam gider.”  </p>
			<p class="paragraf">Deli Berber bir yandan takımlarını hazırlıyor, bir yandan konuşuyordu:  </p>
			<p class="paragraf">“‘Neden bunca yıldır dükkân tezgâh tutmadın?’ derler. Mübarek şeker bayramının sabahında sarı katır kazıyan herifte uğur ne arasın!”  </p>
			<p class="paragraf">“Usturaların iyi kesmemeli ki ben sana şeker bayramının uğurunu göstermeliyim. Bıyıklarını kazıtırım da seni İttihatçının eli kalemlisine çeviririm.” Osman Ağa, Kâmil Bey’in gülmediğini gördü. “Ne o misafir? Sabah sabah suratın askın! Yoksa bizim Mortocu, gece vakti ceplerini mi yokladı?”  </p>
			<p class="paragraf">Zekeriya Hoca ağlamaklı bir sesle yalvardı:  </p>
			<p class="paragraf">“Aman Ağa! Töbe, o nasıl söz!”  </p>
			<p class="paragraf">“Ya bu misafirin suratı neyin nesi? Oğlum Seringel, bizim misafirin canı sıkkın... Yoksa koğuşa kahve ısmarladı da duymazdan mı geldin, haaa?”  </p>
			<p class="paragraf">Kâmil Bey, “koğuşa kahve ısmarlamak” sözüne sevindi:  </p>
			<p class="paragraf">“Evet Osman Efendi! Ismarladım ama, Seringel Efendi işe dalmıştı, duymadı.”   </p>
			<p class="paragraf">“Şimdi  duymuştur, meraklanma!”  </p>
			<p class="paragraf">Fayrap Ömer, Pehlivan peşrevi yaparak naralandı:  </p>
			<p class="paragraf">“Koğuşa yeni misafirden... Bir. İki. Üç. Beş. On. Yirmi. Otuz. Kırk. Kırk dört yap... Bayram işiii...”  </p>
			<p class="paragraf">Osman Ağa’nın kahvaltı sofrasında çay kaşıkları, küçük çatallar gümüştü. Limonlu yağda dinlendirilmiş çeşitli zeytinler, çeşitli peynirler, çeşitli reçeller  vardı.  </p>
			<p class="paragraf">Kâmil Bey zorla çağırıldığı sofradan acele kalktı. Pandeli’nin Türkçesini dinleye dinleye yemek yemek, dayanılır şey değildi.  </p>
			<p class="paragraf">Kahvaltı edilirken kapı meydancıları, bahçe meydancıları, koğuş meydancıları için ayrı ayrı bayram tepsileri dolaştırılmış, bahşişler toplanmıştı.  </p>
			<p class="paragraf">Sofra kaldırılınca, Osman Ağa, yabancı elçileri bekleyen eski zaman sadrazamları gibi sedirine iyice yerleşti. Koğuştakiler sırayla gelip bayramını kutladılar.  </p>
			<p class="paragraf">Hıristiyan mahpusların da Müslüman geleneklerine uymaları Kâmil Bey’in çok hoşuna gitti. “Malta” dedikleri geniş koridorda, bayramların insanları birbirine yaklaştıran özelliğini düşünerek voltaya çıkmıştı ki, âdembabalar önünü arkasını çevirdiler. Hava sıcak olduğu halde bazıları sırtlarına yorgan, çuval, örtü eskileri almışlardı. Bacaklarında, kara muşambalara dönmüş uzun paçalı yırtık donları vardı.  </p>
			<p class="paragraf">Yüzleri gözleri, elleri ayakları, analarından doğalıberi yıkanmamışa benziyordu.   </p>
			<p class="paragraf">“Bir çıkıntı atla abi!”  </p>
			<p class="paragraf">“Bir duman tosla da ciğerleri bayram edelim!”   </p>
			<p class="paragraf">“Harmanım, anam avradım olsun dünden beri...”   </p>
			<p class="paragraf">“Ayaklarını öpeyim bir cigara yırtıl!”  </p>
			<p class="paragraf">“Bir cigara! Bayramdır bu anam babam! Allah çoluğuna çocuğuna kavuştursun.”  </p>
			<p class="paragraf">Kâmil Bey, bu insan cıvıklığından üstüne pislik sıvaşacakmış gibi telaşlanarak hepsine birer cigara verdi. Bir dakika sonra bunlar yeniden yolunu kestiler.  </p>
			<p class="paragraf">“Bir cigara!”  </p>
			<p class="paragraf">“Bir cigara uçlan! Sana karagöz oynatayım.”   </p>
			<p class="paragraf">“Kaç gündür abazanız. Sevabına bir duman...”  </p>
			<p class="paragraf">“Allah çoluğuna çocuğuna bağışlasın abi. Zarıma bak!”  </p>
			<p class="paragraf">Kâmil Bey, bunları biraz öncekiler sanmıştı. Dilenciliğin hiçbir çeşidini sevmediğinden suratını astı. “Maltada hafızın biri duman dağıtıyor, yumulun!” lafıyla âdembaba koğuşundan koşup gelenler olduğunu bilseydi, böyle duraklamazdı. Ne yapacağını tasarlarken Zekeriya Hoca’nın öfkeli sesi duyuldu:  </p>
			<p class="paragraf">“Açılın ulan! Savuşun. Şimdi haaa! Ben Osman Ağa’ya demez miyim? ‘Âdembabalar maltayı çevirmişler, yeni gelenleri soymaktalar,’ demez miyim? Ulan sizde hiç utanma yok mudur? Aslanın adı çıkmış, çakallar baş kesmede...”  </p>
			<p class="paragraf">Âdembabalar hemen gerilediler. Birkaçı, Zekeriya Hoca’yı tepeden tırnağa süzdü. Birisi iğrenmiş gibi ağzının kıyısıyla yere bir tükürük attı. Bunun saçları kirden kaskatı olmuş, kulaklarını örtmüştü. Tıraşı bir haftalıktı. O kadar sıskaydı ki, neredeyse yere düşüp cam gibi dağılacaktı. Boğuk bir sesle dikildi:  </p>
			<p class="paragraf">“Ulan Mortocu! Ekmeğini mi arakladık? Osman Ağa’ya sen bizi ispiyonlarsan...” Birden uzanıp kapkara parmaklarıyla Hoca’ nın sakalına yapıştı. “Biz de Osman Ağama ne deriz bakalım?”  </p>
			<p class="paragraf">“Çek elini köpek! Sen Osman Ağa’ya ne diyebilirmişsin, kuru böğürtlen?”  </p>
			<p class="paragraf">Zekeriya Hoca, sakalını tutan ele hızla vurup kendini kurtardı. Âdembaba sırıttı:  </p>
			<p class="paragraf">“Deriz ki... ‘Geçen gece biz bu Mortocu’yu, kenef aralığından piyastos ettik. Bizim koğuşun namusu var,’ deriz. Osman Ağam, çenendeki kırçıl fenerin kıllarını, bak bakalım, birem birem yolmaz mı?”  </p>
			<p class="paragraf">“On parmağınızda on kara... Kurban olduğum Allah sizi bu kılığa boşuna mı koydu? Haydi, yıkılın! Nah Osman Ağa gelmekte...”  </p>
			<p class="paragraf">Âdembabalar hemen dağıldılar.   </p>
			<p class="paragraf">Zekeriya Hoca, Kâmil Bey’e anlattı:  </p>
			<p class="paragraf">“Bunlar bir ayakları üstünde doksan dokuz yalan düzer. Osman Ağa’nın emri var. Âdembabaların yeni gelenlerden dilenmeleri yasaktır.” Yalancı bir kederle içini çekti. “Bunları gazlayıp yakmalı... Allah’ın vurduğuna sen de vuracaksın. Mahpushanenin düzenini bozan hep bunlar...”  </p>
			<p class="paragraf">“Kaç kişi?”  </p>
			<p class="paragraf">“Bizim kısmın âdembabaları seksene yakındır. Yukarda ‘Yüzü aştı’ diyorlar. Dünya âdembaba kesildi. Ben şaştım. Bunların çoğu buraya adam kılığında gelir. Haftasına varmaz, giyimi kuşamı, çulu yatağı kumara basar. Uyuz bunlarda, belsoğukluğu, firengi bunlarda... Bunlar gibi rezil olmaz! ‘Bizi karantina koğuşuna atmasınlar,’ diye, çoğu uyuzunu, illetini saklar.”  </p>
			<p class="paragraf">“Nerde yatıyorlar?”  </p>
			<p class="paragraf">Zekeriya Hoca, çenesiyle maltanın ilerisini gösterdi:   </p>
			<p class="paragraf">“Nah en son koğuş... Gel de bak!”  </p>
			<p class="paragraf">Ayakyolunu geçince, âdembabaların ülkesine ayak basıldığı, yerdeki fayansların kirinden belliydi. Burada artık, Zekeriya Hoca’ nın nalınları, birkaç adım geride olduğu gibi kolayca sürünmüyor, törpüye basıyormuş gibi tutuluyordu. Kâmil Bey, âdembaba koğuşunun maltaya açılan penceresinden içeriye çekinerek baktı. Karşıda sağ köşede bir şeyler yığılmıştı. Bu yığının önünde yaşlı bir adam oturuyor, bir şeyle uğraşıyordu. Gümüş çerçeveli gözlüğü gaga burnunun ucuna düşmüştü. Sırtında yakası göbeğine kadar açık bir gömlek vardı.  </p>
			<p class="paragraf">Zekeriya Hoca birine kızmış gibi söylendi:  </p>
			<p class="paragraf">“Namussuz Örücü... Bayramı bilmez, ramazanı bilmez.”   </p>
			<p class="paragraf">“Kim?”  </p>
			<p class="paragraf">“Nah Örücü Recep dedikleri rezil?”   </p>
			<p class="paragraf">“Ne örücüsü?”  </p>
			<p class="paragraf">“Arkasına dağ gibi yığdıklarını örer.”   </p>
			<p class="paragraf">“Onlar ne?”  </p>
			<p class="paragraf">“Bildiğin paçavra... Buranın paçavrasını toplar. Mehteraneden getirtir. Zaptiyenin, yetimhanenin paçavraları da yetmez de, yollarda, yangın yerlerinde paçavra toplayıcılar, topladıklarını hep buna taşırlar.”  </p>
			<p class="paragraf">Kâmil Bey, bu kadar mahpusun kapatıldığı bir yere, nereden toplandığı bilinmez paçavraların ütü mütü görmeden getirildiğini duyunca kafasını bunlara gömmüşler gibi tıkandı.  </p>
			<p class="paragraf">“Ne yapar bu kadar paçavrayı?”  </p>
			<p class="paragraf">“Önce çeşit çeşit ayırır. Yamalıkları, patiklikleri şu yana... Minder, döşek, yorgan içi olacakları bu yana... Geri kalanı ince ince, şerit gibi keser, ucu ucuna düğümler, yatak örtüsü, yer yaygıları, bildiğin kötü çulları örer. Örücü demeleri bundan... Hele papasa hile! Şimdi sadrazam gelse de başına dikilse, bu herif kafayı kaldırmaz. ‘Merhaba!’ desen oralı olmaz. Ben şunca zamandır buradayım, iki laf ettiğini duymadım. Geceleri bu paçavra yığınını döşemenin yüzene serer de âdembabaları üzerine yatırır.”  </p>
			<p class="paragraf">“Parasıyla mı?”  </p>
			<p class="paragraf">“Yalan mundar, bunlardan yatak parası aldığı duyulmamıştır. Yatak kirasına karşılık âdembabalar, buna örücülük ederler, paçavralarını ayırırlar.”  </p>
			<p class="paragraf">“Cezası ne kadar?”  </p>
			<p class="paragraf">“Ben şimdiye kadar, cezasının ne kadar olduğunu bilene rastlayamadım. Kimi, ‘Yedi yıl,’ diyor, kimi, ‘On yıl kürek,’ diyor. Dışarda gözü yoktur. Torbalarla altın versen paçavracılığı boşlamaz. Para babası ki, ben şimdi buna böylece yüz altın veririm.”  </p>
			<p class="paragraf">“Dışarda neciymiş?”  </p>
			<p class="paragraf">“Eskici... Boş şişe, eski pabuç toplayıcılar hep bunun ardiyesine getirirlermiş. Verdiği sermayeyi inkârdan gelen toplayıcılardan birini vurmuş öldürmüş...”  </p>
			<p class="paragraf">Tabanı taş olan koğuşun duvar diplerine kalaslardan birer kişilik yatak salları sıralanmıştı. Tevkifhane açılalı daha iki ay olmadığı halde, âdembaba koğuşunun bütün yatak salları kirden kapkaraydı.  </p>
			<p class="paragraf">Kâmil Bey, pencerenin biraz kuytusuna çömelmiş birkaç âdembabanın ne yaptıklarını merak etti. Yer değiştirip görmeye çalışarak sordu:  </p>
			<p class="paragraf">“Ne yapıyorlar bunlar?”  </p>
			<p class="paragraf">“Bilemedin mi? Kumara yumulmuşlar sabah sabah! Suçu günahı senin boynuna.”   </p>
			<p class="paragraf">“Benim mi?” Kâmil Bey bu söze sahiden şaştı. “Neden benim?”  </p>
			<p class="paragraf">“Aslında adam bunlara günahını vermeyecek. İşte senden cigaraları almalarıyla kumara oturdular. Bunları âdembabaya soyan hep kumar...”  </p>
			<p class="paragraf">“Kışın ne yaparlar, soğukta?”  </p>
			<p class="paragraf">“‘Gebermezler mi?’ dedin, öyle ya? Hayır, bunlar geber-mezler. Bunlara ölüm yazılmamıştır, sürünmek yazılmıştır. Şunun bunun malını çalarlar, canını yakarlar da ondan...”  </p>
			<p class="paragraf">Kâmil Bey’in de hırsızlıktan geldiğini hatırlayarak hemen sustu.  </p>
			<p class="paragraf">İkinci Kısmın parmaklık kapısı gürültüyle açılmış, biri, “Müdür Bey geliyor!” diye bağırmıştı.   </p>
			<p class="paragraf">Zekeriya Hoca sıçradı:  </p>
			<p class="paragraf">“Aman Müdür Bey! Müdür Bey bayramlaşmaya geldi, yetişelim Kâmil Ağa!”   </p>
			<p class="paragraf">Karşılık beklemeden seğirtti.  </p>
			<p class="paragraf">Kâmil Bey, ağa koğuşunun kapısına vardığı zaman, kalabalıktan içeri girmenin imkânı kalmamıştı. Boyunun uzunluğundan  faydalanarak baktı.  </p>
			<p class="paragraf">Faytoncu Osman Ağa’nın sedirinde, ufak tefek, kara çember sakallı, sıskaca bir adam oturuyordu. Sırtında setreye benzer bir kara ceket, bacaklarında çizgili pantolon vardı. Seringel’in gece özenerek süslediği bayram masası önüne getirilmişti. Masada çeşitli cigara paketleri, tabaklarda şekerler, küçük bir sürahi, iki de bardak duruyordu. Müdür Bey’den başka herkes ayaktaydı. Faytoncu Osman Ağa, göbeğine kavuşturduğu elleriyle biraz öne eğilmiş, müdürün söylediklerini can kulağıyla dinliyordu. Yanında esmer, kara bıyıklı, geniş omuzlu biri vardı. Bu adam her kimse, müdürün laflarına hiç kulak asmıyor, buraların asıl amiri kendisiymiş gibi koğuşu, koğuştakileri gözden geçiriyordu.  </p>
			<p class="paragraf">İçerden kapıya doğru bir fısıltı geldi. Müdür Bey yemin ediyormuş. Anadolu’daki şu Kuvayı Milliye eşkıyaları, Allah’ın izniyle bir tepelenseymiş, padişahımız efendimiz hemen affı verecekmiş. “Kemalî eşkıyası”nın tepelenmesi de, Allah’ın izniyle uzak değilmiş. Buna sevinenlerin keyifleri çok sürmedi. Üçüncü Kısmın Ağası Sarafim Kaptan, savcıya kâğıt yazasıymış da, “Bu bayram kısım kapıları hepten açılmasın, ben canımdan korkuyorum,” diyesiymiş. Bu yüzden savcı, bayramda görüşmecilerin koğuşlara alınmasını yasak etmiş. Görüşme, karantinada kısım kısım yapılacakmış. Oyun bozanlığı Sarafim Kaptan yaptığı için öğleye kadar onun kısmı çıkacakmış, öğleden sonra da ötekiler bir arada akşama kadar  konuşacaklarmış...  </p>
			<p class="paragraf">Millet Sarafim Kaptan’ın geçmişine geleceğine, putuna, istavrozuna sövmeye başlayınca Müdür Bey tatlı tatlı gülümseyerek kalktı. Ellerini havaya kaldırıp ince, hadım sesiyle bağırdı:  </p>
			<p class="paragraf">“Allah kurtarsın arkadaşlar!” Birkaç adım yürüdü. Hep elleri havadaydı. “Dışarda, çoluğunuzla çocuğunuzla... Nice nice bayramlar...”  </p>
			<p class="paragraf">“Sağol! Sağooool!”  </p>
			<p class="paragraf">Seringel, müdürün kunduralarını eşikte çevirmişti. Fayrap hem giydirdi hem de bağlarını bağladı. Müdür Bey eşiği geçmeden durup döndü:  </p>
			<p class="paragraf">“Padişahımızın ömür uzunluğuna dua edelim arkadaşlar!”   </p>
			<p class="paragraf">Mahpuslar, “Padişahım çok yaşşşşaaaa!” diye bağırdılar.  </p>
			<p class="paragraf">Müdür Bey, kısım kapısına doğru giderken Seringel, kara yağız herife, “Aman başefendi!” diye bir şeyler söylüyor, kara yağız herif de, “Olur bakarız. Olur dedim eşşoğlusu, olur!” diye gülüyordu.  </p>
			<p class="paragraf">İkinci Kısmın keyfi kaçmıştı. Herkes Sarafim Kaptan’ın yaptığı namussuzluğu konuşuyordu:   </p>
			<p class="paragraf">“‘Müslümanın bayramına hiç olmazsa bu kadarcık bir kötülüğüm dokunsun,’ demiştir.”  </p>
			<p class="paragraf">“Demez mi kara gâvur! Hey gidi kahpe dünya! Fırıldak gibi döndü de, Sarafim gibilerine meydan açtı. Seferberlikte olsaydı, bu Sarafim’in adam arasına çıkmak haddine mi düşmüştü.  </p>
			<p class="paragraf">“Seferberlikte bunlar kaçacak sıçan deliği ararlardı. Şimdiki yiğitliği de kendi yüreğinden, bileğinden değil, dışardaki düşman askerlerinden...”  </p>
			<p class="paragraf">“Haklısın kardeş, dışardaki düşman askeri... Bunlar burasını bir zaman, Hırisantos itiyle yıldırdılar. Hergele geberdi gitti ama, ürküntüsü daha savulmadı.”  </p>
			<p class="paragraf">“Vay dümbük Sarafim vay! Meyhane miçoluğu yaptığını ne çabuk unutmuş!”  </p>
			<p class="paragraf">Kâmil Bey gene voltaya başlamıştı. Yanı sıra bir zaman dişlerinin arasından söylenerek gidip gelen Zekeriya Hoca sesini alçaltarak sordu:  </p>
			<p class="paragraf">“Demin herifin dediğini duydun mu Kâmil Ağa?”   </p>
			<p class="paragraf">“Ne dedi? Hangi herif?”  </p>
			<p class="paragraf">“Amcabey olacak rezil... Osman Ağamız Pandeli’yi kullanarak öcümüzü almaktaymış... Ya Sarafim Kaptan ne demekte bakalım?”  </p>
			<p class="paragraf">“Ne demekte?”  </p>
			<p class="paragraf">“‘Varsın kullansın. Parayla değil, sırayla,” demekte. ‘Parlak Faytoncu vaktiyle Arap Corci’ye çok hizmet gördü,’ demekte.”  </p>
			<p class="paragraf">“Hey Allah! Osman Ağa’nın bu hüneri de mi var?”  </p>
			<p class="paragraf">Zekeriya Hoca, Seringel’i araya sokarak, Osman Ağa’dan biraz bayram bahşişi istemiş. Osman Ağa, belki de koğuşların kapalı kalmasına kızdığı için, “Hastirsin ordan,” diye terslemişti.  </p>
			<p class="paragraf">“Bir adam ağa olmakla, soysuzluktan kurtulamaz! Gâvur Sarafim haklı... ‘Gidi namussuz,’ desem. Dün biz, kellemizi koltuğumuza alıp... Malı içeri geçirip...”  </p>
			<p class="paragraf">“Hangi malı?”  </p>
			<p class="paragraf">“Hangi malı olacak, bildiğin esrar... Hem de koca şeker kutusuyla... İki okka kadar vardı ya, gerisini bilmem.”   </p>
			<p class="paragraf">“Nasıl yaptınız bu işi? Neden yaptınız? Ya tutsalardı?”  </p>
			<p class="paragraf">“Tutsalardı, zincire vurup zindana atarlardı. Gönlümüzle mi yaptık hay efendi? İstersen yapma! Bu sefer de yatağına esrar, bıçak sokarlar, gardiyanlara yakalatırlar. Gene zincirlendin, gene zindandasın.”  </p>
			<p class="paragraf">“Kimden aldınız da getirdiniz?”  </p>
			<p class="paragraf">“Herifin dostundan... Kıvırcık Despina derler. Görsen aklın sıçrar. Zaptiyelerin de aklı sıçradığından malı kahpeye aldırır Osman Ağa... Bizde hastalık mastalık yok Allahıma şükür. Bizi hastaneye yazdıran Faytoncu... Karı dün geldi ki, süründüğü kokuyu duysan, evinin yolunu şaşırırsın. ‘Merhaba asker ağalar! dedi, bir kutu şeker açtı, hepimize tuttu. Sonra gerisin geri kâğıda sardı. Biraz sonra bana verdi, ‘Kalanı da Osman Ağa’ya götür,’ dedi. Anladın mı, el çabukluğuyla şeker kutusunu torbasındaki esrar dolu kutuyla değiştiriverdi.”  </p>
			<p class="paragraf">“İçeriye nasıl geçirdiniz? Vahap Onbaşı bakmadı mı?”  </p>
			<p class="paragraf">“Biz geçirmedik. Amcabey denilen soytarı geçirdi. Osman Ağa dün herife neden beş lira verdi? Esrarı geçirdiğinden.. Ben hastaneden buraya kadar getirmişim, on para yok... Herif iki adım taşımış... Beş kayme! Ulan Osman Ağa! Bıçaklara, kamalara gelesice Osman Ağa...”  </p>
			<p class="paragraf">Kâmil Bey sözü değiştirmek istedi:  </p>
			<p class="paragraf">“Gazete aldırsak. ‘<span class="CharOverride-2">Peyam-ı Sabah</span>’la <span class="CharOverride-2">Alemdar</span>’dan başkası olmaz dedinizdi,’ değil mi?”  </p>
			<p class="paragraf">“Neden olmazmış? Vızır vızır olur. Sen paradan haber ver. Ağaysa ağalığını bilsin! Kimseye göstermeden okursun da, şuraya atıverirsin.”  </p>
			<p class="paragraf">Kâmil Bey az kalsın, “Peki,” diyecekti. Sonra, “Faytoncu görür, kötü bir laf eder,” diye düşündü. Hoca’ya beş kuruşluk bir kâğıt uzatıp Kuvayı Milliye düşmanı <span class="CharOverride-2">Alemdar </span>gazetesini ısmarladı.  </p>
			<p class="paragraf">Zekeriya Hoca, <span class="CharOverride-2">Alemdar</span><span class="CharOverride-2"> </span>gazetesini getirdiği zaman Osman Ağa koruyucularını ardına alıp bayramlaşmak için Hatırlılar Koğuşuna çıkmış, Ağa Koğuşunun Müslümanları da öteki koğuşlara   dağılmıştı.  </p>
			<p class="paragraf">Kâmil Bey, gazeteyi gönülsüz gönülsüz alıp yatağın önüne oturdu. Ne zaman bu pis gazeteyi okumak zorunda kalsa, ellerinin kirlendiği duygusuna kapılıyordu. Sanki kâğıdı pisliktendi. Bu pislik, Türkçeye işleyerek insanın beyninin içini bile kirletiyordu. Yalnız hapse girdi gireli bir kere, İkinci İnönü Savaşlarından sonra” <span class="CharOverride-2">Alemdar</span>’la <span class="CharOverride-2">Peyam-ı Sabah</span>’ı gardiyan asker İbrahim’e getirtmiş, şaşkınlıklarını okuyarak düşmandan öç almanın tadını çıkarmıştı.  </p>
			<p class="paragraf">Başlıklara bir göz attı. Aylardır lafı edilen düşman saldırısının başlamadığını anlayarak biraz rahatladı. Yunan kralı İzmir’e daha gitmemişti. Oysa kaç haftadır bayramı Türklere zehir etmek için saldırının 7-8 Haziran’da yapılacağı ileri sürülüyordu. Birinci sayfada bir şiir vardı. Tokadizade Şekip adında biri yazmıştı. “Etti müthiş bir inhidamı [çöküntüyü] tamam / Cinnetnüma [delilik gösteren] siyasetimiz / Bize gülmek sevinmek oldu haram / Girye [gözyaşı-ağlama] emre diyor felaketimiz.”  </p>
			<p class="paragraf">Kâmil Bey, “Ne kötü şiir!” diye suratını buruşturdu. “Bunlara eskiden ‘Bayramlık’ derlermiş. Herif yazmasa, sanki olmaz.” Şiir şöyle bitiyordu: “İsterim ben bugün bu yerlerde / Eşk-i matemle [matem yaşlarıyla] dideler [gözler] dolsun / Bu felaketli günde bir ferde [kişiye] / Diyemem, İydiniz said [bayramınız kutlu] olsun.” Kâmil Bey gülümsedi. Hem “diyemem” diyor hem de bayramlık yazıyor. Başlıklara göre, Anadolu, saldırı hazırlıklarıyla uğraşıyormuş. Siyaset durumu da çok karışıkmış.  </p>
			<p class="paragraf"><span class="CharOverride-2">Alemdar’</span>ın bayram sabahında okuyucularına verdiği en önemli haber şu: “İzmir-(Patris) Ankara’da durum ciddileşmiştir. Kemalîlerle Enveristler arasındaki boğuşma öyle kızgınlaşmıştır ki vuruşacaklarından korkuluyor. Kemal ile Kemal’in tarafını tutanlar günden güne yer kaybetmekte, Enveristlerin durumu ise kuvvetlenmektedir. Kemalîlerin emriyle son günlerde bazı Enveristler asılmıştır.”  </p>
			<p class="paragraf">Kâmil Bey daldı. “Patris bir Rumca gazete... Onun İzmir’den aldığı bir haberi böyle sevine sevine verebilmek için insan nasıl bir çirkefte debelenmeli?” Sayfayı çevirdi. Küçük haberlerden birkaçını dalgın dalgın okudu:  </p>
			<p class="paragraf">  </p>
			<p class="paragraf">FLORYA DENİZ BANYOLARINI BİR RUS PRENSİ 500 LİRAYA KİRALADI  </p>
			<p class="paragraf">  </p>
			<p class="paragraf">HOROZ GÜREŞLERİ  </p>
			<p class="paragraf">  </p>
			<p class="paragraf">Her cuma ve pazar olduğu gibi, üç gün bayramda büyük horoz güreşleri Şehzadebaşı’nda Ferah Tiyatrosu’nun arkasında yapılacaktır.  </p>
			<p class="paragraf">  </p>
			<p class="paragraf">Kâmil Bey’in gözü bir ilana ilişti:  </p>
			<p class="paragraf">  </p>
			<p class="paragraf">RUHSAR’IN HAYATI  </p>
			<p class="paragraf">  </p>
			<p class="paragraf">Kadıköyü’nde İranlı Murtaza Efendi’nin evinden cevahirler çalarak sevdalılarıyla güzel bir hayat sürerken polisçe yakalanan Ruhsar Hanım’ın geçmişi hakkında en doğru bilgiler derin derin incelenerek halkımızca gizil kalan taraflarının aydınlanması için çalışılmış ve elde edilen en doğru bilgi bu cuma gününden başlamak üzere forma halinde yayınlanacaktır.  </p>
			<p class="paragraf">  </p>
			<p class="paragraf">Bunun altında bir tiyatro reklamı vardı:  </p>
			<p class="paragraf">  </p>
			<p class="paragraf">BÜYÜK GALA OYUN  </p>
			<p class="paragraf">  </p>
			<p class="paragraf">Şehzadebaşı’nda Şark Tiyatrosu Komik-i Şehir Naşit Bey idaresinde Suriye muhacirleri şerefine – Gündüz hanımlara gece umuma.  </p>
			<p class="paragraf">  </p>
			<p class="paragraf">FAZİLET GAİP OLMAZ  </p>
			<p class="paragraf">  </p>
			<p class="paragraf">Komedi dram 9 perde – Kantolar – Danslar – Blanş Hanım tarafından – Naşit Bey tarafından. İncesaz vs.  </p>
			<p class="paragraf">  </p>
			<p class="paragraf">“Vaaay! Demek ağamız İtilafçı! Ne yazıyor bakalım senin paçavra?”   </p>
			<p class="paragraf">Kâmil Bey bu sözleri hiç üstüne alınmadı.  </p>
			<p class="paragraf">“Sana diyoruz hemşeri. Sağır  mısın?”  </p>
			<p class="paragraf">“Bana mı efendim?” Kâmil Bey, gazeteyi indirip yatak komşusu Kömürcü İbrahim Efendi’ye şaşkın şaşkın baktı:   </p>
			<p class="paragraf">“Bana mı?”  </p>
			<p class="paragraf">“Sana elbet!” Kömürcü İbrahim, kara gözlerini biraz kısmıştı. “Ne yazıyor <span class="CharOverride-2">Alemdar </span>namussuzu? Düşmanlar.”   </p>
			<p class="paragraf">“Hayır.”  </p>
			<p class="paragraf">“Bizimkiler Bursa yakınında düşmanı basmışlar, anasını ağlatmışlar.”   </p>
			<p class="paragraf">“Yok. Görmedim!”  </p>
			<p class="paragraf">“Yok elbette! İşler bizden yana döndü mü, sessoluk çıkmaz. Düşman bir şey kazanır gibi olsa, bu <span class="CharOverride-2">Alemdar</span>, avradını bölük bölük düşman askerleri bellemiş gibi bayram yapar. Benim şaştığım, insanda nasıl bir vicdan olmalı ki bu gazeteyi parayla almalı da yazdıklarını okumalı.”  </p>
			<p class="paragraf">Kâmil Bey o kadar sevindi ki, düpedüz hakarete uğradığı halde hiç aldırmadı. Bir yandan gülümsediğini belli etmemeye çalışırken, öte yandan kendisinin de böyle düşündüğünü, bu gazeteyi isteyerek almadığını söylemenin doğru olup olmayacağını tasarlıyordu.  </p>
			<p class="paragraf">Kömürcü İbrahim Efendi irikıyımdı. Tıknazdı. Her zaman dünyayı umursamaz insanların rahat dalgınlığı içinde gibiydi. Sağlam adımlarla yürümüş, kapıdan çıkarken karşılaştığı Zekeriya Hoca’yı eliyle göğsünden itmişti.  </p>
			<p class="paragraf">Kâmil Bey, mırıl mırıl söven Zekeriya Hoca’ya sordu:   </p>
			<p class="paragraf">“Suçu ne bu İbrahim Efendi’nin?”  </p>
			<p class="paragraf">“Suçu avanaklık... El yüzünden eşek cennetini boylayana ben ‘avanak’ derim. Bu herif Ayvansaray’da kömürcüymüş.  </p>
			<p class="paragraf">İşleri de yolunda... Bir gün, Fener komiserini birkaç sarhoş Rum delikanlısı çevirmiş. Oraların edepsiz takımından... Komiser, elini silaha atmasıyla Lâtarnacı Niko palayı çekmiş. İşte o zaman bu İbrahim dükkânda kömür tarttığı kantarın sırığını kapıp uğramaz mı? Heriflere girişmiş, Niko’yu bir vuruşta gebertmiş! ‘Hey avanak’ desem, kömürüne deniz suyu vurup içine kara taşlar katarak paraları cebine at da keyfine baksana! Koca bir komiser kör mü kendisini korusun. Hükümet beline dağ topu kadar lüver bağlamış. Akıllı adam her patırtıya seğirtmeyecek. Peki, iyi mi oldu şimdi? Yat bakalım, yat da çürü.” Yatağın önüne oturdu. İki yanına bakıp sesini alçalttı. “Demin Osman Ağa seni sordu, ‘Nasıl bir herif? Huyunu, suyunu nasıl gördün?’ dedi. İyiliğini söyledim, ‘Kimsenin etlisinde sütlüsünde değil,’ dedim. ‘Ben zorlatmasam, yatağından kalkacağı yok,’ dedim. ‘Aferin!’ dedi, beğendi. Bana sorarsan bu dar yerde mahpus kısmı pek gezegen olmayacak. Neden mi? Şunu bunu görürsün, aklın ermez, ‘Bir laf edeyim,’ dersin. Buranın ağa kısmı, dişli takımı öfkeli olur. Adamı döverler. İyisi mi, yatmalı aşağı bir güzel! Haa, aklımdayken söyleyeyim: Gazeteyi okuyunca, şuraya sokuver. İsteyen olursa, ‘Lazım,’ dersin. Biriktiririz de bakkala tanesi beş paradan  satarız.”  </p>
			<p class="paragraf">Bu sırada meydancılar, “Haydi İkinci Kısım. Bahçe açıldı, bahçeeee. Bahçe fayrap!” diye bağırdılar.  </p>
			<p class="paragraf">İkinci Kısmı, telaşlı gürültüler, koşuşmalar kapladı. Kilimlere sarılmış şilteler, eski püskü minderler, her biçimden iskemleler aşağıya koşturuluyordu.  </p>
			<p class="paragraf">“Davran Kâmil Ağa! Bahçe açılmış...”   </p>
			<p class="paragraf">“Bilmem ki... Biraz okusam, diyorum.”  </p>
			<p class="paragraf">“Aman hiç olmaz! Mahpus kısmı yazın bahçeyi hiç kaçırmayacak. Günde topu tüfeği iki üç saat güneşleneceksin. Güneş görmeyen adamın derisi incelir, kemikleri cıvır. Kalk yürü! Sen ağır mahpussun.  </p>
			<p class="paragraf">Kâmil Bey gönülsüz gönülsüz kalktı, fesini düzeltti.  </p>
			<p class="paragraf">Koğuş hemen hemen boşalmış, içerde Seringel’den başka kimse kalmamıştı. Kâmil Bey laf olsun diye sordu.   </p>
			<p class="paragraf">“Seringel, hiç bahçeye inmez mi?”  </p>
			<p class="paragraf">Zekeriya Hoca bir şeyden pirelenmiş gibi Kâmil Bey’in suratına baktı. “Herif iftiradan girmiş. Ortalığı adamsız bulunca şunun bunun bavulunu, torbasını mı yoklayacak sakın?” diye düşünmüştü. Kâmil Bey kendisi için böyle düşünülebileceğini aklından geçirmediği için gülümsüyordu. Hoca ayıplamış gibi dargın dargın konuştu:  </p>
			<p class="paragraf">“Hadi inelim de güneşlenelim! Sen buranın yabancısı olduğundan bahçe zagonunu bilmezsin de başın derde girer.”   </p>
			<p class="paragraf">“Bahçede güneşlenmenin ayrı bir yasası mı var?”  </p>
			<p class="paragraf">“Yasası ki nasıl yasası... Hele konuşma günleriyle bayramların yasası daha zorludur!”  </p>
			<p class="paragraf">Malta boşalmış, merdiven başındaki kısım kapısının bir kanadı ardına dayanmıştı. Ama nöbetçi gardiyanı gene iskemlesinde oturuyor, kapı anahtarının takılı olduğu zinciri tespih gibi çeviriyordu.  </p>
			<p class="paragraf">Kâmil Bey, avluya inen beş ayak merdivenin sahanlığında durakladı:   </p>
			<p class="paragraf">“Pek kalabalık!”  </p>
			<p class="paragraf">“Daha bakalım! Hele içeriye konuşmacılar girsin de sen kalabalığı gör!”  </p>
			<p class="paragraf">Yataklar, kilimler, yaygılar, iskemleler karşıdaki bir kapıdan içeriye taşınıyordu. Kâmil Bey, bunların nereye gittiklerini hocaya sordu.  </p>
			<p class="paragraf">“Karantinaya... Karantina, bildiğin yeraltı... Hesapça yeni gelen mahpuslar içeriye illet bulaştırmasınlar diye on beş gün ayrı yatırılacaklarmış. Doktor bakacak da, keli, uyuzu, ince öksürüklüyü, firengiliyi ayıklayacak.”  </p>
			<p class="paragraf">“Ayıklamıyor  mu?”  </p>
			<p class="paragraf">“Ayıklamaya kalksa mahpus milletinin yüzde doksanını yeraltına doldurmak lazım gelir ki çok korkunç işler çıkar.”   </p>
			<p class="paragraf">“Ne gibi?”  </p>
			<p class="paragraf">“Millet birbirini yer. Hastalık kimde olur? Fukarada... Fukara kısmıysa paralıların gölgesinde barınır. Şunun bunun işini görecek de karnını doyuracak. Fukara kısmını bir yere biriktirip üstünden kilitleyeceğine, gazyağını dök yak daha iyi! İkinci Kısmın Faytoncu’dan önceki ağası Koca Yusuf Bey’i neden vurdular bakalım? İşte bu yüzden vurdular.”  </p>
			<p class="paragraf">“Fakirleri bir yere toplamaya mı kalktıydı?”  </p>
			<p class="paragraf">“Yusuf Bey, aslında Çeşmemeydanlı Behçet Bey’in yetiştir-melerindenmiş... Kapılardan sığmaz bir babayiğit ki, bakmaya kıyılmaz. Dışarda namlı yiğitler bir meselede takışırlarsa, davalarını buna baktırırlarmış. Yusuf Bey, essahtan kişi oğlu... Fazladan racon kese kese... Senin anlayacağın kopuklar arasında dava göre göre bulunduğu yerde kendi aklınca yasalar yürütmeye alışık... Eski tevkifhanenin kısım ağasıydı. Bizi buraya getirdikleri zaman, Yusuf Bey yeni yasalar çıkarmaya kalktı. Bana sorarsan, Yusuf Bey haklı... Şuna bak!” Eliyle dış kapının merdivenini çeviren âdembabaları gösterdi. “Şimdi konuşmacılar gelecek. Bunların kapıyı çevirmeleri uygun mu? Yusuf Bey, âdembaba takımının bahçeye çıkmasını yasak etti, en önce...”  </p>
			<p class="paragraf">“Hiç mi güneşe çıkmayacaklar?”  </p>
			<p class="paragraf">“Güneş ne demek? Kısım maltasında keneften beriye geçmeleri yasak... Burası, Yusuf Bey’in zamanında, on-on beş gün saray terbiyesiyle gitti. Senin yolunu çevirsinler de cigaraya asılsınlar, yok, ekmeklerine katık istesinler, dilensinler. Kimin ağzına!”  </p>
			<p class="paragraf">“Sonra ne oldu?”  </p>
			<p class="paragraf">“Meğer Faytoncu, Laz Ali, Bahçıvan Tanaş, sözü bir etmişler. Eski tevkifhaneden beri hazırlanırlarmış. Yusuf Bey it takımını sıkıştırınca, İkinci Kısmın düzeni bozulmuş. Gece vakti âdembabalar döğüşür, bağrışır oldular. Sopa mopa para etmedi. İdare her ne kadar, Yusuf Bey’e, ‘Bu senin düzen, iyi hoş ama, sökmez,’ dediyse de rahmetli hiç kulak asmadı. Bir gün biz bahçedeyiz, yukarda bir gürültü koptu. Onu gördük ki, dev gibi Yusuf Bey bu kapıdan fırladı. Sağ eliyle boğazının şah damarına yapışmış, gövdeli adam olduğu için damarın kanı bir minare boyu sıçrıyor. Şu basamakları indi, iki üç adım attı. Bir yandan da, ‘Yediler beni puştlar... Yediler,’ diye böğürüyor. Nah şuraya yıkıldı, yıkılmasıyla ruhunu teslim etmesi bir oldu.”  </p>
			<p class="paragraf">“Kim vurmuş. Yanında koruyucuları yok muymuş?”   </p>
			<p class="paragraf">“Baş koruyucusu Laz Ali vurdu.”  </p>
			<p class="paragraf">“Yok canım!”  </p>
			<p class="paragraf">“Evet, Laz Ali... Koğuş kapısının arkasına saklanmış da, fukara el yıkamaktan gelirken arkadan ustura gibi bıçağı çalmış şah damarına... Rahmetli şaşırtmış besbelli. ‘Vay sen misin Laz oğlu? Vay!’ demiş o kadar... Bıçağını çekeceğine yarasını kavramış da aşağı koşmuş. Can korkusu... Aklınca doktora moktora yetişecek.”  </p>
			<p class="paragraf">“Ali’ye ceza vermediler mi?”  </p>
			<p class="paragraf">“Ali’nin vurduğunu gören hani? Koğuşta bir Seringel varmış. O gözünü sevdiğim de, Laz Ali ile birlik, çeşme başında gömlek yıkamakta sözüm ona... Sustalıyı Yunanlı Yorgi’nin önüne atıvermişler. Yunanlı Yorgi hem Yunanlı hem de ince hastalığın üçüncü basamağında... ‘Ben vurdum, bizi açlıktan gebertecekti. Verem illetinden nasıl olsa öleceğim. Hiç olmazsa fukaralar kurtulsun dedim,’ diye ifade verdi. Bütün âdembabalar yemini basıp tanıklık ettiler. İdare, kötü Yorgi’yi üç beş gün zindana attı. Meğer dışarda kâğıtlarını dolaştıranlar gayet dişli heriflermiş. Rum tüccarlar hep birden İngiliz kumandanına gider gelirlermiş. Bir akşam duyduk ki, zindandan çıkarıp salmışlar.”  </p>
			<p class="paragraf">“Nasıl olur?”  </p>
			<p class="paragraf">“‘Hasta raporuyla’ dediler. Benim de aklım ermedi. Hasılı, Koca Yusuf Bey’i arada yediler. Nam Yorgi’nin oldu, boşalan ağa sediri de Faytoncu’nun... İşte, o gün bu gündür İkinci Kısmın haracını bunlar bölüşmekte...”  </p>
			<p class="paragraf">“Peki, Laz Ali’yi Faytoncu Osman Ağa nasıl koruyucu alıyor? Eski ağasına kahpelik ettiğini hiç düşünmüyor mu?”   </p>
			<p class="paragraf">Zekeriya Hoca, “Adaaam sen de...” der gibi elini salladı:  </p>
			<p class="paragraf">“Herhal, ‘Ona yaptı bize yapamaz,’ demiştir. Ben bu Laz Ali’den daha rezilini hiç görmedim. Gayet kıyıcı olduğundan gayet de ödlektir. Şuncacık çocuğu öldürecek olsa, ya sırtından vurur ya da yatmış uyurken... Hele şuna hele!”  </p>
			<p class="paragraf">Laz Ali, bakkal dükkânının önündeki küçük aralıkta tek başına volta vuruyordu. Ellerini arkasına bağlamış, dirseklerini dışarıya doğru germişti. Sinirli parmaklarıyla tespihi hızlı hızlı çeviriyor, ayağındaki ince yemenilerle sanki yere hiç basmıyordu. Hele dönüşleri, arkadan saldırıya uğramış, kaplan gibi çevikti.  </p>
			<p class="paragraf">Kâmil Bey, herifi bir zaman sıkıntıyla seyretti:   </p>
			<p class="paragraf">“Laz Ali’yi kimse sevmiyor galiba...”  </p>
			<p class="paragraf">“Neden bildin?”  </p>
			<p class="paragraf">“Baksanıza, yanına koşulup arkadaşlık eden yok.”  </p>
			<p class="paragraf">“Oraya Ağa’nın koruyucularından başkası gidemez. Orası Ağa’nın volta yeri... Osman Ağa da çıkmasa, koruyucularından hiçbirisi de çıkmasa, orada kimse dolaşamaz. Sana ne dedim? ‘Buranın kendine göre yasaları var. Bahçede adamı keyfine gezdirmezler!’ demedim mi? Bak, orta yer ağır cezalıların. Bizim gibi iftiradan, şundan bundan gelenler, orada volta vuramazlar. Voltayı bırak, önlerinden geçip uğurlarını kesemezler.”  </p>
			<p class="paragraf">“N’olur?”  </p>
			<p class="paragraf">“Çiğnerler Allah esirgesin, ossaat bitirirler. Voltada birine çarpmak, yan yana gezenlerin aralarından geçmek yoktur.  </p>
			<p class="paragraf">En iyisi, bizim gibiler, duvar dibinden ayrılmayacak...”  </p>
			<p class="paragraf">Fayrap Ömer, bir gaz tenekesiyle yanlarından geçerken laf attı:  </p>
			<p class="paragraf">“Yol ver ulan Mortocu! Yol ver! Şart olsun, seni de kuşlara doğrarım haaa!”   </p>
			<p class="paragraf">Salıntılı yürüyüşüyle avlunun ortasındaki mermer yalağa gidiyordu.  </p>
			<p class="paragraf">Zekeriya Hoca içini çekti:  </p>
			<p class="paragraf">“Fayrap, güvercin kuşlarına ekmek verecek... Şu Fayrap rezildir mezildir ama, yüreği pek katı değildir. Fukara güvercinleri hiç boşlamaz. Onlar da Allah’ın mahpusları... Bir iş canım! Bu kuşlar, eski tevkifhanenin kuşları... Bizim buraya göçtüğümüzü bilip arkamız sıra gelmelerine sen ne dersin?”  </p>
			<p class="paragraf">Fayrap Ömer, kafasını kaldırıp saçaklara doğru bir kere, “Gih gih gih!” diye seslendikten sonra tenekenin içindeki ıslak tayınları yalağa devirdi.  </p>
			<p class="paragraf">Ortada volta vuranlar gezmeyi bırakmışlar, duvar diplerine çekilmişlerdi. Güvercinler kanat şakırtılarını duvarlarda öttürerek avluya kurşuni bir bulut gibi indiler.  </p>
			<p class="paragraf">Zekeriya Hoca ayaklarının ucunda yükselmiş, eliyle gözlerini gölgelemişti:  </p>
			<p class="paragraf">“Dur hele! Bakalım ak güvercin inecek mi? Bunların içinde bir ak güvercin var, bir kara güvercin... Ötekiler bütün boz... Ak güvercin yalağa indi mi, mahpuslardan birini, ikisini salıverirler. Kara güvercin inerse kötü... Birkaç kişi ağır cezaya çarpılır. Ya da içerde biri vurulur. Aman iyi! Mübarek bayram günü işte ak güvercin indi. Peki, kara domuz nerede? Nah şurda: Karşıdaki saçakta... Jandarma karakolunun saçağına tünemiş. Demek, bela bizden savuştu da zaptiyenin başına çöktü. Tamam. Bu yakınlarda zaptiyeler ellerinden bir mahpus kaçırsalar gerektir.”  </p>
			<p class="paragraf">“Jandarma dairesi orası mı?”   </p>
			<p class="paragraf">“Orası. Yere batsın!”  </p>
			<p class="paragraf">“Ya şu kapının üstü?”  </p>
			<p class="paragraf">“Oranın yarısında yazıcılar oturur, yarısı boş... Boş oda hatırlıların konuşma yeri... Karıları gelir, mantinotaları gelir.” Gözünü kırptı. “İyidir orası... Karıyı dizinin dibine oturtursun. Oranın odacılığını Topal Hamdi yapar. Kodoş ki, Galata memleketinin örneğini görmediği bir kodoş... Kapıyı sıkıca çekip önüne oturur kodoşlardan... Gelene ‘Yasak’ diye sırtarmasını görsen, padişahın hazinesini bekleyen kapı iti sanırsın. Hatırlılar Topal’ın bahşişini verirler de, ayaküstü işlerini görürler. Günahı, diyenlerin boynuna. Topal herif, karılar kısmından şuna buna karı bile getirmekteymiş. Karılar koğuşunda da bu sıra güzel karı var haaa! Güzel karının Sultan Pazarı var!”  </p>
			<p class="paragraf">Kâmil Bey, lafı değiştirmek için sordu:   </p>
			<p class="paragraf">“Cami  dedinizdi... Nerde?”  </p>
			<p class="paragraf">“Şu ilerideki mübarek bina camimiz... Bakkalın karşısındaki kara delik de gâvurların kilisesi... Burasını domuz İttihatçılar yapmışlar ya, neme lazım, hiçbir eksiğini bırakmamışlar. Jandarma karakolunun berisi, mermer taşından kurnalı hamam... Şadırvan altı, boydan boya çamaşırlık... Ama geçenlerde Müdür Bey çamaşırlıkta çamaşır yıkanmasını yasak etti.”  </p>
			<p class="paragraf">“Neden?”  </p>
			<p class="paragraf">“Bizim adamımız gibi rezil m’olur? Çamaşır yıkamaya girenlerden birkaçı sözü bir etmişler, oğlan kapatmışlar.” Zekeriya Hoca derin derin içini çekti. “Bu dünyanın batmadığına şükür, Kâmil Ağa. Allah’ın bizi gâvurlarla terbiye etmesi neden bakalım? Milletçe bozulduğumuzdan... Bana sorarsan, rahmetli Sultan Hamit Efendimizi tahtından indirmekle biz bela torbasının ağzını açtık. O zamandan bu zamana çektiklerimiz hep kul azgınlığındandır. Önce seferberlik geldi, kırıldık. İşte şimdi de gâvur ayağı altındayız. Peki artık elverse ya... Ne gezer? Anadolu’daki Mustafa Kemal kâfiri yeniden sarı yılan gibi tıslayarak başkaldırdı. Neden kaldırdı? Gâvur ayağı basmamış biraz yer kalmışsa, oraları da kendisi batıracak!.. ‘Hele rezil!’ desem...”  </p>
			<p class="paragraf">Kâmil Bey, Hoca’nın Mustafa Kemal’e sövmesini önlemek için hemen cüzdanını çıkardı, bir lira uzattı:   </p>
			<p class="paragraf">“Cigara alsak! Bana bir Ahali... Siz de lütfen hangi cigaradan içiyorsanız alın!”  </p>
			<p class="paragraf">Zekeriya Hoca sözünü hemen kesmişti. Parayı alıp iki basamak indikten sonra durdu:   </p>
			<p class="paragraf">“Ben istemem! Sana alıvereyim. Benim var.”  </p>
			<p class="paragraf">“Bakın gücenirim! Almazsanız gücenirim! Bana bir Ahali...”  </p>
			<p class="paragraf">Zekeriya Hoca, “Oldu mu ya... Oldu mu şimdicik!” diyerek kalabalığa karışınca Kâmil Bey, yağmurdan sığınır gibi yer değiştirip sırtını duvara dayadı. “Yedi yıl. Yani seksen dört ay. Yani, üç yüz otuz altı hafta. Yani, padişah, üç yüz otuz altı defa selamlığa çıkacak. Askerler üç yüz otuz altı defa ‘Padişahım çok yaşa!’ diye bağıracaklar.” Üç yüz otuz altı haftanın kaç gün tuttuğunu zorlukla hesapladı. İki bin beş yüz sayısını bulunca umutsuzluğu korkuya döndü. Bu kadar günün ancak iki üç saatinde bu avluya çıkabilecekti. Geri kalan yirmişer saat hep o koğuşta, o marsık kokulu, Rumca sesler çınlayan maltada; çeşitli ahlaksızlıkların, çekişmelerin, belki de adam öldürme tasarılarının içinde geçecekti. Hiçbir faydalı iş görmeden, okuyamadan, yazamadan, resim yapamadan... Daha beteri, Mustafa Kemal Paşa’ya sövdüklerini duymazdan gelmeye çabalayarak... Elini çenesine götürdü. Şu anda yalnız kalmaktan başka hiçbir şey istemiyordu. Bu isteğinde yanılıp yanılmadığını araştırdı. Yalnızlık istiyordu ama, dönemeçleri, zaman zaman Bekirağa Bölüğü’ndeki gibi bir başka çeşit yılgınlığa çıkan yalnızlığı değil! Güven verici, dinlendirici yalnızlık... “İçindeki karanlık mağarada umutsuzluğun aç bir ayı gibi homurdanarak uyandığını sana duyurmayan bir yalnızlık.”  </p>
			<p class="paragraf">Bir zaman, volta vuranlara baktı. Hepsinin kendi dertleriyle baş başa oldukları, kalabalıkta tek tek yaşadıkları belliydi. Dışarda da bunun böyle olup olmadığını düşündü. Galiba dışarda da, hele milletlerin milletçe acı çektikleri sıralarda, insanlar hem yapayalnızdılar hem de öteki yalnızlar tarafından sürekli olarak itilip kakılıyorlardı. “Böyle zamanlarda insan, yüreğini, aklını, hatta şuuraltını birileri hep gözetliyor gibi tedirginlik duyar. Bir çeşit çıplak kalmanın utancıyla bunalır. Acaba hepimizi olduğumuzdan biraz daha aptal, biraz daha hırçın yapan, yaşadığımız bu karanlık günler mi?”  </p>
			<p class="paragraf">İçinin içinden davranarak kendisini toplamaya çalıştı. Özelliklerini bir türlü ayırt edemediği, içlerine bir türlü sokulup aralarında rahatlayamadığı bu karmakarışık kalabalığı, birbiriyle uyuşmaz tek kişilerin meydana getirdiğinden şüphelenmek, pısırıklığını biraz dağıtmıştı. Bunun sahiden böyle olup olmadığını anlamak için, hiç de canı istemediği halde basamakları indi.  </p>
			<p class="paragraf">Aylardır ayakları alçıda yatmış gibi adımlarını acemi acemi atıyordu. Gerisin geriye, gene merdiven sahanlığına dönmeyi tasarlarken birdenbire mahpushane camisini merak etti. Doğruca yürüdü, caminin kapısından hiç duraklamadan girdi.  </p>
			<p class="paragraf">Girdiği yer iki metre genişliğinde, tabanı dört köşe büyük taşlarla döşeli, uzunca bir koridordu. Tam karşıda bir başka avluya açılan demir parmaklıklı bir kapı vardı. Caminin penceresinden içeriye baktı.  </p>
			<p class="paragraf">İçerisi biraz loştu. Serindi. Tertemiz olduğuna insanı hemen inandırıyordu. Mihrap baştan aşağı çinilerle kaplıydı. Deniz yeşili üstüne, lacivert yapraklı ak çiçekler... Van Gogh’un <span class="CharOverride-2">Ak Güller </span>tablosunun on kat büyüğü... İki yanında kalın mumlarıyla iki iri şamdan... Duvarda, güzel büyük yazılarla levhalar... Yerde, bol kırmızıları, çiğ sarılarıyla Türk kilimleri... Tavanda pırıl pırıl bir küçük avize...  </p>
			<p class="paragraf">Kâmil Bey, sevinçle yutkundu. İçinde debelendiği bunaltı birden dağılmış, ciğerlerini sıkan havasızlığın yerini serin bir esintinin ferahlığı almıştı. “Çok şükür...” diye sevindi. “Adam çok bunaldı mı, buraya sığınır. Bunu yaptıranlardan Allah razı olsun!” Bu renkli temizliği ciğerlerine doldurmak istemiş gibi derin derin soludu. “Dinler toplum için lazım... Bütün avadanlıkları, takımları taklavatlarıyla lazım... Hele bunalmış insanlar için mutlaka lazım.”  </p>
			<p class="paragraf">“Ulan bu kapıyı sen mi açtın dangalak?”  </p>
			<p class="paragraf">Kâmil Bey arkasından gelen bu öfkeli sese hızla döndü.   </p>
			<p class="paragraf">“Kapıyı sen mi açtın? Burada işin ne?”  </p>
			<p class="paragraf">Kara sakalları dikilmiş adamın başında ak sarık, sırtında uzun kara cüppe vardı. Kanlı gözlerini kızgınlıkla kırpıştırıyor,  dişlerini göstererek sırtarıyordu.  </p>
			<p class="paragraf">“Sana laf söyleniyor herif! Burada ne arıyorsun?”  </p>
			<p class="paragraf">Kâmil Bey “lazım” dediği takım taklavattan birinin, hiç de hakkı olmadığı halde, kendisini böyle azarlamasını çok yadırgadı; herifin gözlerine dik dik bakarak, sahiden kızmaya yakın olduğu sıralarda kullandığı durgun, yavaş sesiyle karşılık verdi:  </p>
			<p class="paragraf">“Hiç... Bakıyorum öyle...”  </p>
			<p class="paragraf">“Hiç mi? Bakıyor musun? Sen yenisin galiba.”   </p>
			<p class="paragraf">“Evet.”  </p>
			<p class="paragraf">“Neden geldin?”   </p>
			<p class="paragraf">“İftiradan.”  </p>
			<p class="paragraf">“Yaaa.” Herif sırıttı. “Neresine bakıyorsun? Kilimlere mi?”  </p>
			<p class="paragraf">“Hayır, çinilere.”  </p>
			<p class="paragraf">Herif bu sözle midesine apansız yumruk yemiş gibi sallanmıştı.  </p>
			<p class="paragraf">“Çinilere mi? Çinilere mi dedin? Vay! Çiniler haaa! Yüreğine çiniler kadar ateş yapışsın. Ben şimdi seni... Ben seni ayağımın...” Kâmil Bey’in dik dik bakmasından ürkmüş olmalı ki biraz geriledi. “Seni şimdi çiğnerim herif! Ben senin neye baktığını bilmez miyim? Kalıbından utan! Ben senin buraya, karıları gözetlemek için geldiğini bilmez miyim?”  </p>
			<p class="paragraf">“Kadınlar mı? Rica ederim.” Kâmil Bey’in gözlerine hemen korku dolmuştu. “Aman efendim!” Umutsuzlukla iki yanına bakınarak yavaşça sordu. “Hani kadınlar? Burada kadın ne arasın? Camide kadın olur mu?”  </p>
			<p class="paragraf">Kara sakallı, karşısındakinin bu kadar şaşırmasının sebebini pek anlayamamıştı ama, sahiden korktuğunu sezinlemişti. Bir zaman gözlerini kırpıştırarak bir şeyler tasarladı. Sonra büsbütün başka bir sesle sordu:  </p>
			<p class="paragraf">“Ne zaman geldin sen?”   </p>
			<p class="paragraf">“Dün akşam.”  </p>
			<p class="paragraf">“Yenisin. Ben seni başka zaman hiç gördüm mü?”   </p>
			<p class="paragraf">“Hayır.”  </p>
			<p class="paragraf">“Sen benim neden yattığımı biliyor musun?”   </p>
			<p class="paragraf">“Hayır.”  </p>
			<p class="paragraf">“Hangi kısma verdiler?”   </p>
			<p class="paragraf">“İkinci Kısma.”  </p>
			<p class="paragraf">“Bizim Faytoncu Osman Ağa’nın kısmına... Bu seferlik acemiliğine bağışladım. Bir daha, namaz vakti olmadan seni burada yakalarsam kemiklerini kırarım. Beni bu kılıkta görüp eli ayağı tutmazlardan belleme! Haydi bas bakalım. Yıkıl!”   </p>
			<p class="paragraf">Kâmil Bey mahpushane imamının kendisini dövemeyeceğine yüzde yüz emin olduğu için herifin yiğitlenmesine hiç aldırmamış, cami ile kadın gözetlemek arasındaki ilgiye dalmıştı. Ayaklarını sürükleyerek dışarı çıkarken, “Hele bir de buranın kilisesini görelim,” diye gülümsüyordu.  </p>
			<p class="paragraf">Kilise daha küçük, daha loştu. Kâmil Bey’e, ilk bakışta, üstüne ortak getirilmiş bir acılı kadını hatırlattı. Bu duyguyu herhalde boyaları çatlamış Meryem Ana resmi veriyor olmalıydı. Gene dalıp gittiğinden birinin gelip yanında durduğunu neden sonra fark etti. Herif, ıslak hışırtılarla kötü kötü soluyordu. Kâmil Bey aldırmadı. Kilisenin hiçbir yana penceresi olmadığından, kadın gözetlemekle suçlandırılması imkânsızdı.  </p>
			<p class="paragraf">“Cehenneme işte geldik! Cehennemin katran kuyusu birader!”  </p>
			<p class="paragraf">Kâmil Bey dönüp baktı. “Kiliseyi cehenneme benzetmesinden mahpushane papazı olmadığını bilmeliydim,” diye düşündü. Adam cüce denecek kadar kısa boylu, tıkızdı. Sırtındaki gömlek kirden, terden, çeşitli yemek döküntülerinden leş gibi kokuyordu. Salyası ağzının sol kenarından akmış, örümcek ağı gibi göğsüne yapışmıştı. Arkaya attığı fesinde bir kara yazma sarılıydı. Sıvalı kollarının ıslaklığı yeni aptes aldığını gösteriyordu. “Çuhçuhçuh. Çuhçuhçuh!” diye bir zaman tren sesleri çıkardı. Sonra Kâmil Bey’e birden sordu:  </p>
			<p class="paragraf">“Ulan sen gâvur musun meşe büken?”  </p>
			<p class="paragraf">“Efendim?”  </p>
			<p class="paragraf">“Sorduğuma karşılık isterim!” Ayaklarının burnuna basarak yükselmeye çalışan cüce birden kızmıştı. “Gâvur musun dedim? Çuhçuhçuh! Şimdi seni ezerim, gâvur musun?”  </p>
			<p class="paragraf">“Hayır, Müslümanım.”  </p>
			<p class="paragraf">“İçeriye baktığını gördüm de, ‘İşte cehenneme direk olacak bir gâvur,’ dedim.” Keyfe gelip bir zaman güldü. “Gâvur değilsen çekil... Çekil istemem. Çuh çuh çuh. Ezerim haaa!” Konuşurken salyasının akışı artıyor, karnında bir başkası varmış da o konuşuyormuş gibi sesi derinden geliyordu. “Çuhçuh olurum, seni ezerim haaa!”  </p>
			<p class="paragraf">“Başüstüne.”  </p>
			<p class="paragraf">“Seyir arıyorsan gel arkamdan... Paran varsa bana yüz para ver!”  </p>
			<p class="paragraf">Kâmil Bey, önce ceplerine davranacak gibi yaptı, sonra buna bir şey verirken de insanın kirlenebileceğini düşünerek bir adım geriledi:  </p>
			<p class="paragraf">“Bozukluğum yok. Sonra veririm.”  </p>
			<p class="paragraf">“İstemez. Şaka söyledim. Gel bak, Allah benim kısmetimi gökten nasıl gönderiyor!”  </p>
			<p class="paragraf">Kâmil Bey meraklanıp arkasından gitti. Cüce herif şadırvana asılı cüppe kadar uzun bir kara ceketi aldı, “Yol verin hey, yol verin!” diye bağırarak avlunun ortasına doğru koştu:  </p>
			<p class="paragraf">“Makascıııı! Kör yolu aç! Ezerim haaa! Ulan makas değiştirin yiğitler!”  </p>
			<p class="paragraf">Görüşmeciler içeriye bırakıldıkları için avludaki erkek kalabalığına her yaşta küçük oğlanlar, renk renk entarileriyle küçük kız çocukları katılmışlardı. Kara çarşaflı kadınlar karşı merdivene doğru gidiyorlardı.  </p>
			<p class="paragraf">Çocuklar cüce heriften hiç korkmamışlar, tersine, “Çimendifer amca! Çimendifer amca!” diye sevinçle bağırarak çevresini sarmışlardı.  </p>
			<p class="paragraf">Çimendifer amca ortadaki yalağa yaklaştı, “Gih gih gih! Gih gih gih!” diye ekmek atıyor gibi yaptı.  </p>
			<p class="paragraf">Güvercinler inince içlerine daldı, kurşuni bir duman gibi kaynayarak fışkıran kuşlardan birini kısacık boyundan umulmaz bir çeviklikle yakaladı. Yere attığı cüppesinin üstüne oturdu. Gözleri keyfinden kaymış, ağzı köpürdüğünden iğrençliği büsbütün artmıştı. Pantolon cebinden çıkardığı bir sicimi yakaladığı güvercinin ayağına bağladıktan sonra, başına toplanan mahpuslara  emretti:  </p>
			<p class="paragraf">“Meliko gâvuruna seslenin gelsin! Beni bilirse gelmez haaa! ‘Konuşmacın var,’ deyin!”  </p>
			<p class="paragraf">Meydancılardan biri, “Kalpazan Melikoooo! Meliko çorbacııı! Konuşma yerine...” diye bağırmaya başladı.  </p>
			<p class="paragraf">Üçüncü seslenişte Kalpazan Meliko sahanlıkta görünmüştü. Üst kattaki Üçüncü Kısım pencerelerinden bakanlar, “Gâvuru tutun! Gâvura sıkı yapışın! Aman kaçırmayın!.” diye çırpınıyorlardı.  </p>
			<p class="paragraf">Laz Ali başta olmak üzere birkaç mahpus kapıyı kesince cüce herif yerinden sıçradı.  </p>
			<p class="paragraf">Meliko işi anlamış, “Bırakın yahu! Bırakın dinini seversen Ali Ağa!” diye debelenmeye başlamıştı.  </p>
			<p class="paragraf">Cüce herif, önce cakalı bir makinistin bütün hünerli özentisini gösteren uzun bir tren düdüğü salıverdi, sonra ayağına ip bağladığı güvercini başının üstünde pervane gibi çevirerek, hoplaya zıplaya dönmeye başladı. Bir yandan da hırıldıyordu:  </p>
			<p class="paragraf">“Çuh çuh çuh! Ezerim haaa! Düdüüüütttt! Ezerim!”  </p>
			<p class="paragraf">Meliko, kendisini tutanların arasında gözlerini kapatıp bir elini ileriye doğru uzatarak yalvardı:   </p>
			<p class="paragraf">“Bıraksın! Vereceğim. Vallah  billah vereceğim,   bıraksın!”  </p>
			<p class="paragraf">Gâvurun çırpınışına gülenler, eğlenceyi yeter görünce araya girdiler:   </p>
			<p class="paragraf">“Bırak Hıdır! Verecek.”  </p>
			<p class="paragraf">“Bırakmam!  Bastırsın çeyreği...”  </p>
			<p class="paragraf">“Verecek ulan bücür! Yemin etti. Salıver hayvanı.”   </p>
			<p class="paragraf">“Olmaz! Para peşin... Vuuuzz! Düüüütttt! Çuh çuh çuh!” Meliko haykırıyordu:  </p>
			<p class="paragraf">“Bıraksın! Nah çeyrek. Bıraksın hayvanı... Ulan, salyalı gırtlağına... Koyuver!”  </p>
			<p class="paragraf">Meliko’nun yelek cebinden çıkardığı yeşil kâğıttan çeyreği biri kaptı, Cüce Hıdır’a yetiştirdi. Herif çeyreği görünce, kuşu şaşılacak bir çabuklukla salıvermişti. Fırıl fırıl çevrilmekten sersemlemiş olan güvercin birkaç defa kendini yerlere çarptı, biraz toparlandı, sonra uçarak saçaktaki arkadaşlarının yanına gitti.  </p>
			<p class="paragraf">Meliko’nun çeyreği yerde duruyor, Cüce Hıdır paranın çevresinde yamyam oyunlarını hatırlatan sıçramalarla dönüyordu. Sonra, parayı etekler gibi selamladı, kaldırdı, öpüp başına koyduktan sonra, “Seringel Ağa! Heeyyy Seringel! Bizim dişi hazırla! Nah parası...” diye bağırarak merdivene saldırdı.  </p>
			<p class="paragraf">Kâmil Bey karmakarışık şeyler düşünürken, Zekeriya Hoca omuzuna dokundu:   </p>
			<p class="paragraf">“Namussuz Cüce’ye ‘Deli’ derler. Kim demiş! Herif benden akıllı...”  </p>
			<p class="paragraf">“Bu kuşlara dokunmanın günah sayıldığını duymuştum. Cami avlularında bunlara adak için yem verirler. Böyle eziyet edilmesine mahpuslar kızmıyorlar mı?”  </p>
			<p class="paragraf">“Kızarlar ama bu deli pezevenge gelince seslenmezler. Bana sorarsan, bunları kebap etmeli... Seferberlik açlığında çoğu yenildiydi. Geçenlerde bir ara, lafını edeyim dedim, Osman Ağa az kaldı ki bizi şamarlaya... Cigaranı aldım, Kâmil Bey, nah buyur! Bu da paranın gerisi...”  </p>
			<p class="paragraf">“Eksik olmayın! Üstü kalsın... Cigara tükenirse aldırırsınız!”  </p>
			<p class="paragraf">“Olmaz! Sok cebine...” Kâmil Bey almayınca üstelemedi. “Sağol, Allah  seni...”  </p>
			<p class="paragraf">“Zekeriya Hoca’nın dilenci duaları, meydancıların gittikçe daha sıklaşan bağırtılarına karışıp kaynadı gitti:   </p>
			<p class="paragraf">“Aksaraylı Çakır Halit Ağaaaa!”  </p>
			<p class="paragraf">“Şişli güzelinin Hamdi Beyyy!”   </p>
			<p class="paragraf">“Şah İsmail Beyy!”  </p>
			<p class="paragraf">“Otel faresi Paşaoğlu Fuat Efendiii!”  </p>
			<p class="paragraf">“‘Dızdızcı Niko çorbacııı!’ Gece işçisi Arap Kadri Abiii!”  </p>
			<p class="paragraf">Zekeriya Hoca güldü:  </p>
			<p class="paragraf">“Konuşma günleri, burada ağa, efendi, bey olmayan kalmaz. Gelenlerin yanında, it takımının da adam hesabına alındığı gösterilecek.”  </p>
			<p class="paragraf">“Konuşma yerine bir baksak...”  </p>
			<p class="paragraf">“Aman haaaa! Oralara konuşmacısı gelmeyenler inemez. ‘Karıya oğlana sulandı,’ diye, adamı ossaat bitirirler.”   </p>
			<p class="paragraf">Kâmil Bey dalgınlığını bildiği için pek ürktü.  </p>
			<p class="paragraf">Önlerinden çarşaflı, yeldirmeli İslam kadınları, şapkalı Hıristiyan kadınları geçiyordu. Camide imamın, kendisini kadınları gözetlemekle suçladığı aklına geldi. Bunun ne demek olduğunu Hoca’dan soracaktı ki, Fayrap Ömer sahanlıktan seslendi:  </p>
			<p class="paragraf">“Ulan Mortocuuuu! Ulan nerdesin? Bağıra bağıra sesim soluğum kesildi. İftiracı Hafız’ı sal gelsin...”   </p>
			<p class="paragraf">Kâmil Bey telaşla Zekeriya Hoca’nın kolunu tuttu:  </p>
			<p class="paragraf">“Ben mi? Neye çağırıyorlar?”  </p>
			<p class="paragraf">“Ne var Fayrap oğlum? Kâmil Ağa’yı mı istedin?”  </p>
			<p class="paragraf">“Bir de sorar! Osman Ağa yemeğe bekliyor. Sal gelsin...”  </p>
			<p class="paragraf">“Aman Zekeriya Hoca. Rica ederim. Canım hiç istemiyor. Sonra bakkaldan bir şeyler alırız.” Belki faydası olur diye ekledi. “Alırız da birlikte yeriz.”  </p>
			<p class="paragraf">Zekeriya Hoca sahiden korkmuş gibi silkinip kolunu kurtardı:  </p>
			<p class="paragraf">“Aman haaa! Aman koş Kâmil Efendi! Osman Ağa’yı sofrada bekletmek olmaz. Sen misafirsin. Ağa konuğusun!  </p>
			<p class="paragraf">“Kaç gündür bu böyle? Hayır, istemiyorum.”  </p>
			<p class="paragraf">“Olmaz, aman hiç olmaz. Hadi!  </p>
			<p class="paragraf">Kâmil Bey, Hoca’nın titrek sesine kapıldı, gitmekten başka çıkar yol olmadığına inanarak yürüdü.  </p>
			<p class="paragraf">  </p>
			<p class="paragraf">Akşam kapılar çekilip ışıklar yanınca, mahpuslar aç kurtlara benzediler. Bütün konuşma günlerinin sonlarında olduğu gibi bayram akşamları da dışarı özlemini durmadan körüklüyor, erkeklerin kadın açlığı yavaş yavaş öfkeye dönüyordu. Maltada barbar bir homurtu, oturanlarda tehlikeli bir durgunluk, cigara yakmak gibi en alışılmış küçük işlerde kavgaya hazır bir sertlik vardı.  </p>
			<p class="paragraf">Kâmil Bey koğuş arkadaşlarının, aylardır adam öldürmeyi tasarlıyora benzeyen bulanık, dalgın bakışlarından korunmak istermiş gibi yatak yerine sığınmıştı. Küçük ampulü büsbütün fersizleştiren cigara dumanları yüzlerdeki ölü donukluğunu artırıyor, koğuşu afyon içilen mahzenlere benzetiyordu.  </p>
			<p class="paragraf">Akşama doğru, Zekeriya Hoca’nın “Amann haaa!” demesine aldırmamış, görüşme yerine inen merdivenden aşağıdaki alaca karanlığa bir göz atmıştı.  </p>
			<p class="paragraf">Duvar diplerine serilmiş şiltelerin üzerinde yorgunluktan uyuyakalmış kız çocukları... Çeneleri dizlerine dayalı, babalarının suratlarına hiçbir şey anlamadan bakan oğlanlar... Maden kömürü yığınlarını akla getiren kara çarşaflı kadın kümeleri... Bakıp dururken İspanya’da gezdiği engizisyon zindanı gözünün önüne gelmişti. İnsanoğlu yerin altına, gücü yetebildiği kadar kat kat inmiş, benzerlerine güneşi unutturmak hıncıyla bu katlara nokta kadar ışık, bir solukluk hava sokmamaya var gücüyle çalışmıştı. Katları tutan bodur granit direklere, ucu halkalı zincirleri erimiş kurşunla perkitmişler. Bunlar yetmezmiş gibi, alt kattan daha aşağılara, cehenneme yakın bir yerlere derin kuyular kazılmış. Bu kuyulara insanları, kadın-erkek teker meker atarlarmış da, bir daha onlarla hiç ilgilenmezlermiş... Ortaçağda, savaş esirlerinin, kurtulmalık ödemeye zorlamak için, kapatıldıkları zindanlardan birini de Osmanlı-Macar sınırında görmüştü. Karısı Nermin de yanındaydı. Yeni tevkifhanenin konuşma yerine bakarken Nermin’in o günkü titreyen sesi birden kulağına gelmişti: “Hayır, artık inemem! Hayır, hayır. Bir daha çıkamayacakmışım gibi geliyor. Rica ederim Kâmil...” Kâmil Bey, koğuşu umutsuzlukla gözden geçirerek, “Peki, yarın Nermin buraya gelirse n’olacak? Aman Allah! Yarın ben ne yapacağım?” diye kıvrandı. Nermin’i, âdembabaların arasından geçirip o merdiven başına kadar götürmek, oradan aşağıya indirmek... Hayır, bunun olamazlığını şimdi daha iyi anlıyordu. Aşağıdan yukarıya vuran o ağır koku Nermin’i belki zehirleyip öldürmezdi ama, aralarındaki bunca yıllık sevgiyi, saygıyı, güveni filan mutlaka silip götürürdü. “Bazı insanlar, sevdiklerini, belli bir çevreyle beraber değerlendirirler. Başka bir çevrede onları hemen yadırgarlar!” Bunu nerde okuduğunu bulmaya çalıştı. “Haydi, çıkar yol olmadığından o merdivenin başına götürdün. ‘Buyurun,’ dedin, aşağıda nereye oturtacaksın?”  </p>
			<p class="paragraf">Kâmil Bey, Zekeriya Hoca’ya döndü. Hoca, insanın damarına basan bir rahatlıkla meşin ciltli Düş Yorma kitabını karıştırıyordu.  </p>
			<p class="paragraf">“Affedersiniz. Bir şey soracaktım.”   </p>
			<p class="paragraf">“Buyur. Sor ya. Buyur!”  </p>
			<p class="paragraf">“Evden gelirlerse... Sanırım yarın gelirler: Bekirağa’ya uğrayıp buraya gönderildiğimi öğrenince belki gelirler.”   </p>
			<p class="paragraf">“Gelsinler. Hoş geldiler, safa geldiler.”  </p>
			<p class="paragraf">“Nerde oturtacağız? Neyin üstünde?”  </p>
			<p class="paragraf">“Düşündüğün şeye bak! Çulu götürür sererim, üstüne de iki minder atarım.”   </p>
			<p class="paragraf">“Olmaz. Katiyen olmaz!”  </p>
			<p class="paragraf">“Neden? Bizim çul temizdir, bit mit arama!”   </p>
			<p class="paragraf">“Aman rica ederim!”  </p>
			<p class="paragraf">“Osman Ağa görüşme yerine serdirmez şiltelerini. İstersen benim döşeği götürürüz. Yumuşacık otururlar.”   </p>
			<p class="paragraf">“Hayır, hayır!”  </p>
			<p class="paragraf">“Öyleyse birkaç iskemle kiralayalım.”  </p>
			<p class="paragraf">“İskemle mi? Tamam. Hay siz çok yaşayın! İskemle evet...” Durup bir şeyler tasarladı. “İskemleleri aşağı indirmesek de revire çıkan merdiven başına koysak...”  </p>
			<p class="paragraf">“Ağa gönlün isterse oraya koy! Yarın bahçe açılınca koşar, orasını tutarız. Başka zaman olsa, ‘Rahat konuşulmaz’ diyerek dönüp bakan yoktur ama, bayram kalabalığında belki birileri döşek serer!”  </p>
			<p class="paragraf">“Hay Allah sizden razı olsun! Evet, yarın bahçe açılır açılmaz...”  </p>
			<p class="paragraf">Kâmil Bey gerçekten ferahlamıştı. Bir cigara yaktı, bir de Hoca’ya verdi. Koğuş arkadaşlarının bir kısmı yemeklerini yemişler-di. Bir kısmı da yemek derdindeler. Karnı doymuşların yüzlerinde biraz öncenin asıklığı, dalgınlığı kalmamıştı. Kâmil Bey demin çok yanlış bir duyguya kapılmış olduğundan şüphelendi. “Bunların deminki dalgınlıklarında, aç canavarların yırtıcılığı yoktu galiba... O dalgınlık, sahiplerini kaybetmiş evcil hayvanların kendi başlarına yiyecek bulamama korkularına daha yakındı.”  </p>
			<p class="paragraf">  </p>
			<p class="paragraf">Enikonu dayattığı, sahiden yalvardığı halde, Kâmil Bey’i gene kendi isteğine bırakmamışlar, Osman Ağa’nın sofrasına oturtmuşlardı.  </p>
			<p class="paragraf">Bu gece Faytoncu Osman Ağa adamakıllı dalgındı. Kâmil Bey’e iki defa, “Evden gelmediler ha?” diye sormuş, karşı koğuştan, yemeğe çağırdığı Bulgurcu Aziz Bey’e de gene iki kere, “Evden geldiler demek!” diye gülmüştü.  </p>
			<p class="paragraf">Yemek bitince, Seringel’e seslendi:  </p>
			<p class="paragraf">“Bizim koğuşa Aziz Bey’den kahve yap... Evden gelmişler. Birazdan da Kâmil Ağa’dan yapacaksın. Ona da kimse gelmemiş.”  </p>
			<p class="paragraf">Bu söze Pandeli herkesten çok güldü:  </p>
			<p class="paragraf">“Vire, bu nasıl iş! Vire bu işten hiç kurtuluş yok mu?  </p>
			<p class="paragraf">“Oğlanın ‘Ş’leri ‘S’ gibi söylemesi, gülerken ellerini dizlerine vurması Kâmil Bey’in sinirine dokundu. Dışarı çıkmak için izin isteyip kalktı. Ayakyolundan dönerken bugün camide başına gelenleri hatırladı. Zekeriya Hoca’ya imamın nasıl bir adam olduğunu sordu.  </p>
			<p class="paragraf">“Gördün demek kara papazı?”  </p>
			<p class="paragraf">Kâmil Bey olup bitenleri anlatırken, söz, “Çinilere bakıyor-dum,” lafına gelince Zekeriya Hoca da tıpkı Pandeli oğlan gibi ellerini dizlerine vurarak çırpınmaya başlamıştı. Bir yandan da keyifle soruyordu:  </p>
			<p class="paragraf">“‘Çinilere bakmaktayız,’ dedin öyle mi? Gerçekten böyle mi dedin Kâmil Ağa?”   </p>
			<p class="paragraf">“Neden? Bu lafta ne var?”  </p>
			<p class="paragraf">“Vay başıma! Bilmiş gibi... Üstüne vurdurmak olur ama bu kadar mı olur? Kara papaz deliye dönmüştür. Allah’ın işine bak! Allah’ın işi canım! Orada olmak varmış. Olmalıymış da domuzun suratını görmeliymiş. Biz öğrettik bellemiştir. Oh ne güzel!”  </p>
			<p class="paragraf">“Neyi siz öğrettiniz?”  </p>
			<p class="paragraf">“O gördüğün kara papaz, cami çinilerini çalıp satmaktan sanık...”   </p>
			<p class="paragraf">“Aman demeyin! Ne kadar ayıp olmuş.”  </p>
			<p class="paragraf">“Asıl ona ayıp! Mübarek caminin çinileri satılır mı gâvurlara? Böylesini asmalı ki başkalarına gözdağı olmalı.”   </p>
			<p class="paragraf">“Duvardaki çinileri hangi akılla söküp satmış? Hemen fark edileceğini hiç mi düşünmemiş?”  </p>
			<p class="paragraf">“Eskileri satarmış da yerine yenilerini yapıştırırmış. Az kalmış ki, caminin bütün antikasını sata...”   </p>
			<p class="paragraf">“Hangi cami bu?” Kâmil Bey çok telaşlandı. “Sakın eski camilerden biri olmasın?”  </p>
			<p class="paragraf">“Eski ne demek? Ceneviz’den kalma bir cami... Bildiğin Kariye Camisi... Ne fayda, kurban olduğum Allah, bunun ağzını burnunu eğmeliydi ki... Bunu adam içine el ayak tutmaz, sarsak marsak salmalıydı ki... Evet, meğer Mehmet Hoca, caminin çinilerini bir gâvur doktora satmaz mıymış gizliden? Bu gâvur doktorun yeri Beşiktaş’ta... Doktorluğu dişçi... Önce Osmanlıymış, sonra Fransız patentine geçmiş... Aracılığı da yapan bir belediye kavası... Mehmet Hoca kendi camisinin göze görünmez yerindeki çinileri satıp tükettikten başka, Eyüp Camisi’ne de kol atmış. Aslını ararsan, Kariye Camisi müezzini Kâzım Hoca yakalanmasa, buna bir şey olacağı yoktu ya...”  </p>
			<p class="paragraf">“Müezzini neden yakalamışlar? O da çini mi satmış?”  </p>
			<p class="paragraf">“Hayır. Müezzin saza söze düşkün... Çalgıdan, türküden baş alamayan bir gâvur müezzin... Cemile adında bir dostu var. Bu Cemile’nin udu gayet yaman... Uda çöktü mü, çalarmış ki sapına bülbül kondurmacasına...”  </p>
			<p class="paragraf">“Kadın da mı mahpus?”  </p>
			<p class="paragraf">“Mahpus elbette... Kayıkçının kendini denize attığında kayıktaymış.”   </p>
			<p class="paragraf">“Anlayamadım.”  </p>
			<p class="paragraf">“Bunlar, Hafız Kâzım’la Cemile bir gece kayık gezisine çıkmışlar. Kayıkçı da yabancıları değil... Sesi güzel Davud...  </p>
			<p class="paragraf">İçiyorlar. Cemile udu kucağına alıp taksime çökmüş... İşte orada sandalcı Davud, aşka gelmesiyle kendini kaldırıp denize atmasın mı? Kendi demeleri böyle... Davud’un balık gibi yüzgeç olduğunu bildiklerinden bunlar umursamamışlar, ‘Serinler çıkar, sarhoşluğu da biraz açılır,’ diyesiler. Meğer herif, Haliç Denizi’nin pisliğine saplanıp kalmamış mı? Sandaldakiler, ‘Oyun mu, şaka mı?’ diye bekleşirlerken durumu anlamışlar ama iş işten geçmiş. Sandalı, şaşkınlıkla karşı yakaya çekip, bağlayıp bırakıp, bir araba uydurup binmişler. Sandalcı Davud’un sandalı ertesi gün boş bulununca iş meydana çıkmış. Arabacı gecenin bir vakti, bir karıyla sakallı bir herifi Zülüftarağa’dan Eyüpsultan’a geçirdiğini, oradan da Kariye yakınlarına götürdüğünü söyleyince bunları yakalamışlar. Sandalcı, sesi güzel Davud’un gece vakti, Cemile’nin ut taksimi yanıklığıyla aşka gelip denize hopladığını, haydi sorgu yargıcına anlat bakalım!”  </p>
			<p class="paragraf">“Kariye imamıyla bu işin ilişiği?”  </p>
			<p class="paragraf">“O da ayrı bir bela... Biri gelip, Müezzin Kâzım Hoca’ya, ‘Senin körpe karıyla İmam Mehmet Hoca’nın arası gayet iyi,’ demez mi? Fukara Kâzım Hoca’nın aklı sıçramış. Meğer imamın çini işini bilirmiş. Bundan başka bildikleri de varmış. Meğer bu Kariye imamı, ‘Parayı toptan kazanmalı. İki çini satmaktan hiçbir şey çıkmaz,’ diyerek bir makine peydahlamış... Kuyu kazan makine. Toprağı delip su çıkartan makine.”  </p>
			<p class="paragraf">“Niçin?  </p>
			<p class="paragraf">“Kariye Camisi, kiliseden bozmadır. Aynaroz’dan bir papaz gelesiymiş de, ‘Burada Kral Kostantin’in gömüsü var,’ diyesiymiş. İmam bu gömüyü arayacak. Cami o sıralar tezkereci askerlerle dolu olmasaymış imam gömüyü bulmuş gitmiş. Müezzin buradan bir kâğıt uçurup kuyu işini, çini işini hükümete bildirdi. Polis camiyi bastı. Müezzinin bildirdiği gibi, tabutlukta makineyi kurulu buldu. Satılmak için sökülmüş çiniler de imamın evinde çıkmasın mı?” Zekeriya Hoca keyifle güldü. “Ne fayda! Müezzin Kâzım Efendi dışardaki körpe karıyı kurtardı ama, içerdeki Utçu Cemile’yi Mehmet Hoca’ya kaptırdı.” İçini çekti. “Evet, bu dünya çok bozuldu, Kâmil Ağa. Müdüre kaç defa gizliden bildirildi. ‘Bu herifin Utçu Cemile’yle arası iyi. Fazladan karı koğuşunun kahpeleriyle mahpusları resmen birleştirmekte,’ denildi. Kulak vermediler. Neymiş? Herifin arkası varmış. Arkası, İtilaf partisinden Sait Molla... Bu yüzden herif, mübarek camiyi, bildiğimiz kötü evlere çevirdi. Bu kapıdan hovardayı içeri alır, karşı kapıya da karıları getirir. Girince görmüşsündür, karılar avlusuna açılan kapı demir parmaklık... Sen beriden, karı öteden parmaklığa yapıştınız mı, tamam!”  </p>
			<p class="paragraf">“İnanılır şey değil. Şakalaşıyorsunuz Zekeriya   Efendi.”  </p>
			<p class="paragraf">“Sen şaka bellersin. O kara papaz burada çok yiğidi karılardan birine yaktı da, herifleri göz göre göre âdembabaya düşürdü.” Gene içini çekti. “Adamın kodoşlukta uğuru açık olur ama, bu kadar mı olur? ‘İstanbul mahpusu kuruldu kurulalı karılar kısmına bu kadar güzel karı birikmedi,’ desem, yalanı yok! Kadayıfçı’nın dostu Zehra, Kadayıfçı’yı öldürdükleri gün, Zehra’nın yanı sıra yedek götürdüğü Nezihe, Abanoz’da pencereden kılıbık müşteri hoplatan Melek’le Sabahat. Karmanyolacı Sava’nın dostu Sofya... Sarafim Kaptan çetesinden Roza... İlle de Müezzin Kâzım’ın Utçu Cemile’si... Geçenler ne oldu bakalım? Sabahat’la Roza, az kaldı ki dişleriyle birbirlerini paralayalar...”  </p>
			<p class="paragraf">“Neden?”  </p>
			<p class="paragraf">“Bunlar, meğerse, Nezihe’ye sevdalanmışlar. Nezihe dedin mi, olursa o kadar olur. ‘On altıyı bitirdi bitirmedi’ diyeyim de sen anla! Berikiler körpe yavruyu bölüşememişler. İşe Melek’le Sofya da karışmış. Ahbaplarına arka çıkmışlar. Başgardiyan Musa Çavuş karılara bir sıra dayağı çekti ki, Savcı ‘Aferin,’ dedi. ‘İki çift sözüm var,’ diyerek müdürün yanına çıktım. Meselenin aslını, sevabıma anlattım.”  </p>
			<p class="paragraf">“Kadınların birbirlerini sevdiklerini mi?”   </p>
			<p class="paragraf">“Onlara bu yolu kimin gösterdiğini.”   </p>
			<p class="paragraf">“Kim göstermiş?”  </p>
			<p class="paragraf">“Memet İmam... Karılara resmen fetva vermiş. ‘Dar yerdesiniz, ne İsa günah yazar ne Muhammet...’ demesin mi?” “Olmaz böyle şey, Zekeriya Efendi! Ben ne buna inanıyorum, ne de sizin gidip söylediğinize...”  </p>
			<p class="paragraf">“Kaç para eder? Sen Memet İmam’ın ne gâvur olduğunu bilmelisin ki...”  </p>
			<p class="paragraf">Biraz daldı. Bir şeyler hesapladığı gözlerinin büsbütün kayıp şaşılaşmasından belliydi. İki kere dudaklarını yaladı:   </p>
			<p class="paragraf">“Ama karılar haklı canım...”  </p>
			<p class="paragraf">“Neye haklı?”  </p>
			<p class="paragraf">“Nezihe kahpesine sevdalanmakta... Kız kısmının bundan güzeli hiç olmaz. Bir gün seni revire çıkarayım da, bak gör!”  </p>
			<p class="paragraf">“Rica ederim. Hayır.”  </p>
			<p class="paragraf">Zekeriya Hoca, Kâmil Bey’in telaşına bir zaman güldü:  </p>
			<p class="paragraf">“Çıkarsın! Çıkarsın ki vızır vızır... Hey Kâmil Ağa, senin ‘Hayır’ demen, daha karıya acıkmadığından... Karılar kısmının bahçesini gözlemek burda parasıyladır. Revirin imansız Dörtkol terlikçisi... Seyfi kavatı, beş kuruş almayınca adamı pencereye hiç yanaştırmaz! Sen bunu günah ayıp mı sandın? ‘Güzele bakmak sevap,’ denilmiştir. Dışarıda sevapsa, burda haydi haydi sevap...”  </p>
			<p class="paragraf">“Ben istemem.”  </p>
			<p class="paragraf">“Ağa gönlün bilir. Sen istemeyince dünya düzelir mi? Karılar koğuşunun memişane deliği iki günde bir neden tıkanmakta bakalım? Hafta başında, kahpeler şu kadar aylık çocuk düşürmekteler de ondan...”  </p>
			<p class="paragraf">Fayrap Ömer’in maltadan sesi duyuldu:  </p>
			<p class="paragraf">“Ağa su dökünecek. Kenefte işi olanlar sıraya... Ağa su dökünecek... Sonunda altınıza pislersiniz haaa!” Koğuş  hemen davrandı.  </p>
			<p class="paragraf">Osman Ağa bir elinde tespihi, ötekinde kehribar ağızlık, hiçbir şey işitmiyor gibi dalgınlığa vurmuştu.   </p>
			<p class="paragraf">Kâmil Bey acele gidip geldi, yatağa girdi.  </p>
			<p class="paragraf">Fayrap, “Hamam hazır!” haberini getirince Osman Ağa kasılarak kalktı. Pandeli de havluları taşıyarak arkasından yürüdü.  </p>
			<p class="paragraf">Kâmil Bey gözlerini utançla yere eğmişti. “İnsanları bu kadar utanmaz yapan savaşlar mı acaba?” diye düşündü. “Şunlar sapıklıklarını neden meydana vurmamazlık edemiyorlar? Yoksa burada temiz kalmak imkânsız mı? Namuslu bir adam, giderek, kendisi de sezemeden namussuzlaşır mı?” Bir zaman kitaplarda bu meseleyi aydınlatan bir şey okuyup okumadığını hatırlamaya çalıştı. Sonra apansız, Oxford’da beraber okuduğu birtakım soylu çocuklar aklına geldi. “Öyle ya! Oscar Wilde, André Gide, Jül Sezar... Hatta Sokrates bu pisliği apaçık sürdürmemişler mi? Demek, kitaplarını okuduğumuz, düşüncelerini beğendiğimiz halde, sapıklıkları bize    sıvaşmayabiliyor.”  </p>
			<p class="paragraf">Birden bu zamana kadar kafasının neresinde, neden sakladığını kestiremediği bir sözü hatırladı: Çok eskiden, evlenmeden önce, bir yazı Tarabya’da geçirmiş, o zamanın ünlü paşalarından birinin kızıyla tanışmıştı. Kadın hem çok güzeldi hem de körpe... Kocası da İstanbul’a nam salmış yakışıklı erkeklerdendi. Bir gece kadına, adamcağızı neden aldattığını sormuştu da şu karşılığı almıştı: “Bana erkek gibi gelmiyor. Çünkü biraz da üvey annem sayılır!” Kâmil Bey yorganın altında kıs kıs güldü. “Kendi değerimizdekilerin ya da kendimizden üstün olanların pisliğini neden pislik saymıyoruz? Biz ancak kendimizden aşağı gördüklerimizin pisliklerinden iğreniyoruz. Bizim pislik anlayışımız, biraz şey... Yani biraz daha pis.” Başını yorgandan çıkardı, rahat uyudu.  </p>
			<p class="paragraf">  </p>
			<p class="paragraf">Osman Ağa kalkıp oturdu. Çenelerini çatırdata çatırdata esneyerek burnunu kaşıdı. Uykulu gözleri bomboştu. Fayrap Ömer koşup arkasına yastıkları yerleştirmiş, cigara verip ateş  tutmuştu.  </p>
			<p class="paragraf">Ağa, Pandeli’nin yatağını göstererek kızgın kızgın emretti:  </p>
			<p class="paragraf">“Kaldır şunu! Ne uykusuymuş bu böyle!” Kahve ocağına doğru çıkıştı. “Ulan Seringel! Nerdesin inek?”   </p>
			<p class="paragraf">Döşemeye bakarak dalgınlaştı. Aklından geçenlerin çok kızdırıcı, çok pis şeyler olduğu suratından belliydi.   </p>
			<p class="paragraf">Koğuştakiler,  sıradan  “merhaba” dediler.  </p>
			<p class="paragraf">Osman Ağa her “merhaba”ya gönülsüz gülümsemelerle karşılık veriyordu. Tıknaz omuzları, sırtındaki kara fildekos fanilayı yırtacak kadar germişti. Sarı tüylü kalın kollarındaki renkli dövmeleri bir zaman ayrı ayrı kaşıdı. Kahveyi bir solukta bitirmiş, fincanı uzun uzadıya çevirerek telvesini iyice yalamıştı. Elini sallayıp Pandeli’nin baktığı küçük el aynasını istedi.  </p>
			<p class="paragraf">Yüzünün her yanını ayrı ayrı gözden geçirdi. Bir zaman açık kumral bıyıklarını var gücüyle kıvırdı. Bunu yaparken gözünün birini iyice kısıp suratının bir yanını buruşturuyor, dudaklarını da parmaklarına uydurarak döndürmeye çalışıyordu. İşini bitirince aynada kendisini kasılarak süzdü, pek beğenmiş olmalı ki kibirle öksürdü. Yatağın ayakucuna diz çöken Fayrap Ömer, kehribar ağızlığın temizliğini bitirmişti:  </p>
			<p class="paragraf">“Buyur Ağa! Afiyetle kullan!”  </p>
			<p class="paragraf">Kâmil Bey bu ağızlığı her görüşte, ağızlık biriktirmeye meraklı, Osmanlıların İspanya elçisini hatırlıyordu. “Elçi Bey bunu eline geçirse, birkaç hafta gözünün önünden ayırmaz. Oysa tütün tiryakisi bile değil! Tütün içmeyen birinin ağızlık biriktirme tutkusu, ne kadar şaşılacak bir ruh çelişmesi...”  </p>
			<p class="paragraf">Faytoncu Osman Ağa, besili bir ev hayvanı gibi tatlı tatlı gerinerek esnedi.   </p>
			<p class="paragraf">“Seringel! Ulan sen bugün...”  </p>
			<p class="paragraf">“Buyur Ağa! Neymiş?”  </p>
			<p class="paragraf">“Bu gece Bakırköy treni gibi işlediniz namussuzlar!” Hem konuşuyor hem de aynada diline, kulaklarına, burnunun içine, dişlerine bakıyordu. “Haaa? Sabaha kadar durmadınız.”  </p>
			<p class="paragraf">Seringel çömeldi, yeleğin iç cebinden bir çıkın çıkardı, yorganın üstüne koyup düğümünü çözdü:   </p>
			<p class="paragraf">“İşte bayram gecesinin söküntüsü... Ocak, bin beş yüz yirmi yedi marka işlemiş. O da içinde...”   </p>
			<p class="paragraf">“Uzatma! Ne kadar bu böylece?”  </p>
			<p class="paragraf">“Bilmem! Yenilerden ‘Allah kurtarsın’ kırk... Üstü de mano... Millet bayram harçlığını tekmil mindere yatırdı. Allah kurtarsından beş lira gelesiyemiz  var.”  </p>
			<p class="paragraf">“Geç. Başka?”  </p>
			<p class="paragraf">“Şipşak, it gibi yalvarmakta... İyice köpeklenmiş. ‘Aman Ağama söylesinler, bayramdır, beni zindandan alsın,’ diyor.   </p>
			<p class="paragraf">“Kaç gün olduydu?”  </p>
			<p class="paragraf">“Bilmem. Haftayı geçti gibime.”  </p>
			<p class="paragraf">“Hele on beşi doldursun da bakarız. Şişi kimden aldığını söyledi mi?”   </p>
			<p class="paragraf">“Yukardan almış. Sarafim Kaptan takımından...”  </p>
			<p class="paragraf">“Nasıl çaktım! Bir de ‘Olmaz’ dersiniz. Oğlum, biz anadan doğma mahpushaneciyiz.”  </p>
			<p class="paragraf">“Bugün karpuzcunun altından yatağı alıyorum. Gece sekiz kayma daha bayıldı. Borcu yirmi iki lira... Askıcının biridir.”  </p>
			<p class="paragraf">“Kilime benzer bir şey gözüme iliştiydi.”  </p>
			<p class="paragraf">“Boş ver! Sana yaramaz! Sırtındakileri de alınca herifi âdembaba koğuşuna dehleriz, gider.”   </p>
			<p class="paragraf">“Kim kazandı?”  </p>
			<p class="paragraf">“Önce ortadaydı, gece yarısına doğru Zarzar açıldı. Kısmı temizledi ki, ipini kesmecesine...”   </p>
			<p class="paragraf">“Vay namussuz vay! Borcunu tuttun mu?”  </p>
			<p class="paragraf">“Başından konuştuk, kazanırsa borçlarını dilediği zaman verecek. Uğuru kaçıyormuş.”   </p>
			<p class="paragraf">“İdare et! Zarzar borcunun kölesidir. Dur ulan, hemen nereye? Para almadın.”  </p>
			<p class="paragraf">“Ocak masrafını aldım. Bugün bayram... Dışardan yemek gelir. Tencere kaynatmıyoruz.”  </p>
			<p class="paragraf">Osman Ağa gene daldı. Sol eliyle kalın boynunu tembel tembel kaşıdı. İki parmağında üç tane taşlı yüzük bulunan sağ eliyle paraları dalgın dalgın karıştırıyordu. Neden sonra, hep o dalgınlık içinde, mendilin dört ucunu tek eline toplayıp, yüksek sesle, “Yallah bismillah!” diyerek ağır gövdesinden umulmaz bir çeviklikle sıçrayıp kalktı.  </p>
			<p class="paragraf">Osman Ağa’nın sıçrayıp kalkmasıyla Kâmil Bey’in kafasında sanki bir zemberek boşanmıştı, “Eyvah! Bugün Nermin gelecek! Hay Allah kahretsin!”  </p>
			<p class="paragraf">“Aman Hoca Efendi.”  </p>
			<p class="paragraf">Zekeriya Hoca yatağını topluyordu:   </p>
			<p class="paragraf">“Buyur Kâmil Ağa!.. Bir emrin mi var?”  </p>
			<p class="paragraf">“Unuttuk gitti Hoca Efendi. Bugün bizimkiler gelecek. Sanıyorum ki gelirler.”  </p>
			<p class="paragraf">“Buyursunlar. Bahçe açılınca, dediğim gibi, sen gider yerimizi tutarsın. Ben iki üç iskemle uydururum. Kaç kişi gelirler gelirlerse?”  </p>
			<p class="paragraf">Kâmil Bey biraz düşündü. Nermin, Bekirağa Bölüğü’ne Ayşe’yi bir kere olsun getirmemişti. “Burayı görmeden kızı getirmez. Halası Hanım... Belki de halasının kızı Sabriye Hanım. Ummam ya, haydi, diyelim Halanım’ın kocası Enişte Bey...”  </p>
			<p class="paragraf">“Ya üç, ya dört kişi...”  </p>
			<p class="paragraf">“Ben de kalabalık bellediydim. O kadarsa, yüreğini hiç üzme! Kirasını sayar, iskemlelerden beğendiğimizi seçeriz. Günlüğü iki çeyrek mi, mecidiye mi? Çoktandır kiralamadık da aklımdan çıkmış. ‘Bayram,’ diyerek bahasını artırdılarsa, bilmem. En iyisi, biz şimdiden peyleyelim.”  </p>
			<p class="paragraf">Kâmil Bey, Hoca’nın öğüdüne uyarak yatarken yastığının altına koyduğu cüzdanından bir lira çıkarıp uzattı:   </p>
			<p class="paragraf">“Buyurun! İyi düşündünüz. Şimdiden peylemek doğru... Fiyatına hiç bakmayın!”  </p>
			<p class="paragraf">“Bakmayacağız elbette... Çünkü bunun sen ilerde faydasını görürsün başkaca...” Sesini alçalttı. “İskemleleri arama gardiyanı Vahap Onbaşı kiralar. Vahap Onbaşı’nın gönlünü hoş edersek, aramalarda bizi bunaltmaz.”  </p>
			<p class="paragraf">“Öyle mi? Ama siz yorulacaksınız. Çok zahmet oluyor!”  </p>
			<p class="paragraf">“Zahmet de neymiş? Hizmet Allah içindir. Müslüman Müslüman’a yardım edecek. Temizinden iki de çay söyleriz, olur biter!”  </p>
			<p class="paragraf">“Teşekkür ederim.”  </p>
			<p class="paragraf">Zekeriya Hoca kara cüppesini omuzlayıp kapıdan çıktı.  </p>
			<p class="paragraf">Kâmil Bey, “İki de temiz çay söyleriz,” lafına dalmıştı. “Ner-min, şu Fayrap Ömer’in salınarak getirdiği çayları hiç içer mi? Ölse içmez. ‘İçmez’ değil, kendisini zorlayamaz bile... Hani, ‘Aklı almaz,’ diye bir laf edilir ya, Nermin’in de aklı almaz.” Kâmil Bey, buna böyle kesinkes neden inandığını araştırmadı. Aslında Nermin aşırı titiz bir ev kadını değildi. Yalnız, alışmadığı olaylar karşısında irkiliyordu. Öyleyse alıştıklarına mı bağlı? Hayır. Yabancı memleketlerde insan bazı akşamüstleri dayanılmaz bir garipseme duyar, tanıdık bir sokak, tanıdık yüzler arar. Bu, emeklilerin ilk günlerine benzeyen bir boşluktur. Nermin’in böyle bir duyguya kapıldığını hiç görmemişti. Ne Afrika’nın göbeğinde, ne Meksiko’da, ne de Güney Kutbu’na yakın, küçücük bir balıkçı limanında... Uzak ülkelerin birbirine benzeyen otel odaları Nermin’e, her zaman evindeki rahatlığı vermişti.  </p>
			<p class="paragraf">Düşünüp dururken, şimdiye kadar hiç sezmediği ya da başka türlü olmasını aklına hiç getirmediği bir gerçekle karşılaştı. Gülümsedi. Nermin bütün hayatında, güvenlikten başka hiçbir şey istemeyen ortalama kadınlardandı. “Kızı çok şaşırttık son aylarda,” diye elini yüzünden geçirdi. Nermin’i, karantina koğuşunun taş koridoruna serilmiş bir şiltenin üstünde otururken gözünün önüne getirdi. Bir saç mangalda kaynayan çaydanlık... Ellerinde elmaşekerleriyle, kuşşekerleriyle çocuklar... Bebeğini emziren bir anne... Bunlar orta hallilerle fakirlerin her günkü, her yerdeki yaşayışları... Nermin burada yalnız rahatsız olmaz, evine gidince de içindeki tedirginlik sürer. “Bu işlere girerken kızı hiç düşünmedik. Yanlışlık burada... Neden acaba? Ben çoğu zaman, av köpeklerimi bile daha çok düşünmez miydim?”  </p>
			<p class="paragraf">Koğuştakilerin yadırgayarak baktıklarına hiç aldırmadan kısa donuyla kalktı, pantolonunu giydi. Başına gelenleri bazı bazı kahramanlık gibi görmesine şimdi şaşıyor, durumunun acıklı maskaralığını, İstanbul tevkifhanesinin ikinci kısmında, şeker bayramının ikinci günü ancak sezebildiği için kendisini sahiden ayıplıyordu.  </p>
			<p class="paragraf">  </p>
			<p class="paragraf">Öğleden sonra Kâmil Bey, revire çıkan merdivenle karantinaya inen merdivenin geniş sahanlığında, avluya girilecek kapıyı gören köşeyi, Zekeriya Hoca’nın yirmi beşer kuruşa kiraladığı üç iskemleyle çoktan tutmuştu. İçi içine sığmadığından oturamıyor, iskemlelerle kapının arasındaki üç adımlık yerde dolaşıp duruyordu. Vakit ilerleyip görüşmeye gelenlerin sayıları arttıkça, Nermin’den çok Nermin’in halasını düşünmeye başlamıştı. Hala Hanım, zengin kocalarını kılıbıklaştıran bütün geçkin kadınlar gibi, sıralı sırasız, yerli yersiz dobra konuşmayı huy edinmişti. “Şaşı maşı bilmem. Kör vesselam,” demeyi bir çeşit kahramanlık sayıyor, bu kahramanlığını, aptallığı yüzünden kendini zora düşürmüş saydığı Kâmil Bey’e karşı gittikçe daha sık kullanıyordu.  </p>
			<p class="paragraf">Hala Hanımefendi ne derse desin, Kâmil Bey iskemlelerinden memnundu. Karşı köşeleri iki Rum ailesinin tutması, burasını alaturkalıktan hemen hemen kurtarmıştı. İskemleleri hiç gereksizken üçüncü defa düzeltti.  </p>
			<p class="paragraf">Bacakları kalın tellerle kuvvetlendirilmiş bu kaba saba iskemlelere dokunurken, eskiden beri karşılarında saygı duyduğu sahici Çin vazolarını elliyormuş gibi içi titriyor, saatler geçtikçe yorgunluğunun arttığını, beklemekten usandığını pek fark etmiyordu. Bunu fark ettiği zaman, İçerenköy’ün ıssız sokaklarından birinde bakkal dükkânı açmış bir emekli memura benzetti kendini... Bunlar, ilk günlerde yarı boş raflardaki en değersiz bir çarpıklığı düzeltmek için yerlerinden belki on kere kalkar, kaç yaşında olursa olsun, kaç kuruşluk alışverişe gelirse gelsin her müşteriyi ayakta karşılar. Kâmil Bey bu acıklı benzetişle kendinden utandı. Ne kadar küçük şeylerle dayanıksızlığı meydana çıkıyordu. “On para etmediğimiz... Tabansızlığımız... Tabansız bir herif olmasak, şu iskemlelerden birine oturup cigarayı rahatça içmez miyiz? Oturursak bir uğursuzluk olacakmış, bütün düzen bozulacakmış gibi ürker miyiz?” Bir cigara daha yakarken ellerinin titrediğini gördü, kendisine karşı sınırsız bir acıma duyarak yüreği sızladı.  </p>
			<p class="paragraf">Kâmil Bey’in bu ruh karışıklığı, avluya inen merdivenin başında Hala Hanımların hizmetçisi Eleni’yi seçinceye kadar sürdü. Kızı görüp, “Nermin geliyor!” diye koşmaya başlayınca, bütün kaygıları uçup gitmiş, sevgilisine koşan toy bir delikanlı gibi dünyayı umursamaz olmuştu.  </p>
			<p class="paragraf">Böyle sıralarda karısını ne kadar çok sevdiğini anlayıp kendisini beğeniyor, bu sevgide babalığa benzeyen yanların ağır bastığını hiç sezemiyordu.  </p>
			<p class="paragraf">“Nerdeler?”  </p>
			<p class="paragraf">“Öldüm Beyefendi! Ne kalabalık! Ne karışık yollar!”   </p>
			<p class="paragraf">“Nermin  dışarda mı?”  </p>
			<p class="paragraf">“Hayır. Gelmediler. Nermin Hanım çok ağladı. Gece sabaha kadar...”   </p>
			<p class="paragraf">Rum kızı, söylenmeyecek bir şeyi ağzından kaçırmış gibi susuvermişti.  </p>
			<p class="paragraf">Kâmil Bey, hasretle dolu büyük bir kederin içine bir gömüldü, solukları tıkandı. Sonra birden ferahladı:   </p>
			<p class="paragraf">“İyi ki gelmediler! Burasını yadırgayacaklardı. Biraz daha yerleşince, daha iyi. Buyurun şöyle... Gelin!”  </p>
			<p class="paragraf">Kâmil Bey, değersiz bir tanıdığına sarayını gezdirmek zorunda kalmış bir İngiliz prensi gibi rahatlamıştı. Eleni’yi iskemlelerin bulunduğu yere doğru götürürken, hiç de güzel olmayan yüzünü güzel bir çocuk yüzü gibi sevimlileştiren gülümsemesiyle  konuşuyordu:  </p>
			<p class="paragraf">“Bizi işte buraya getirdiler matmazel. Birdenbire yola çıktığımızdan size yazamadım. Kolay buldunuz mu?”  </p>
			<p class="paragraf">“Çok zor! O askerler ne kadar hain... Hiçbiri söylemek istemedi. Bayram... Müdür yok... Ah anneciğim. Bereket...  </p>
			<p class="paragraf">Hani bir asker vardı ya, sizin asker... Neydi onun adı?”  </p>
			<p class="paragraf">İbrahim Efendi mi? Kırmızı suratlı...”  </p>
			<p class="paragraf">“Hah... İşte o... Bereket burasını tarif etti. Selam da söyledi.”   </p>
			<p class="paragraf">“Sağ olsun. Buyurun! Şöyle oturun. Şimdi size bir de çay...”  </p>
			<p class="paragraf">“İstemez beyefendi. O asker dedi ki, size tencere, tabak, öteberi lazımmış... Yatak da lazımmış... Yemeği burda siz pişirecekmişsiniz öyle mi?”  </p>
			<p class="paragraf">Kâmil Bey’in yüzündeki rahat gülümseme bir an silindi:  </p>
			<p class="paragraf">“Bilmem! Hele bakalım. Siz şimdilik bana hemen bir kat yatak yollarsınız. Gerekli şeyleri ben sonra bildiririm.” Birden durdu. Bir şeye çok şaştığı yüzünden belliydi. “Ayşe nasıl?” Bunu çok yavaş, suçunun bağışlanmasını yalvarır gibi sormuştu. “Ayşe iyi mi?”  </p>
			<p class="paragraf">Eleni, Ayşe’yi anlatmaya başladı. Kâmil Bey kızını nasıl olup da bu kadar unutabildiğine şaşıyor, şaşkınlığı yavaş yavaş üzgünlüğe, usanca, karşı durulmaz bir yorgunluğa dönüyordu. Kapının önünde emir bekleyen Zekeriya Hoca’yı görünce, hemen bir çay ısmarladı. Eleni’nin söylediklerinden hiçbirini anlamıyor, lafı uzattıkça sesi Pandeli’yi hatırlatan kızın artık gitmesinden başka bir şey istemiyordu. Bir kâğıda, ikinci kısmın ağa koğuşunda yattığını, kendisini, buranın geleneğinde “İftiradan Kâmil” diye aramalarını yazdı. Hangi kitaplarla hangi sözlükleri getirtmenin daha yararlı olacağını düşünerek Eleni’nin anlattıklarına kulak verdi.  </p>
			<p class="paragraf">“Doktor Lütfü Bey yaptığınız resmi pek beğendi.”   </p>
			<p class="paragraf">Kâmil Bey dalgın sordu:  </p>
			<p class="paragraf">“Hangi resmi?”  </p>
			<p class="paragraf">“Nermin Hanım’ın resmini... Buraya gelmeden önce yapmıştınız ya... Doktor Lütfü Bey, görmeden yaptığınıza inanmadı. Sabriye Hanım’a, ‘Benimle eğleniyorsunuz!’ dedi.”  </p>
			<p class="paragraf">“Nasıl yapmışım?”  </p>
			<p class="paragraf">“Fotoğrafa bakarak yapmışsınız! Sabriye Hanım yemin etti. Büyük Hanım da, ‘Nermin’in bu kadar kederli fotoğrafı neden olsun!’ dedi. Doktor Lütfü Bey...”  </p>
			<p class="paragraf">“Kim bu Doktor Lütfü Bey?”  </p>
			<p class="paragraf">“Büyük Hanım’ın doktoru... Boğazı ağrıdığı zaman Ayşe Hanım’a bakmıştı. Yaptığınız resmi başka hanımlar da çok beğendiler. ‘Bizimkileri de yapsın!’ dediler. Nermin Hanım, ‘Avrupa’dan gelsin de, olur!’ dedi ama, sizin mahpusluğunuzu herkes duymuş.” Kâmil Bey gülümsedi:  </p>
			<p class="paragraf">“Yalanı meydana çıkınca Nermin ne dedi?”  </p>
			<p class="paragraf">“‘Ayşe’ye duyurmamak için, böyle diyoruz,’ dedi. Ayşe sizi Avrupa’da biliyor. Yakında gelecekmişsiniz de şu kadar büyüklükte  bebekler  getirecekmişsiniz.”  </p>
			<p class="paragraf">Kâmil Bey, getirtmeyi tasarladığı sözlüğü yazmaktan vazgeçe-rek, konuşmanın bitmesi lazım geldiğini açıkça anlatan bir kesinlikle kâğıdı imzaladı, Eleni’ye uzattı, ayağa kalktı. Kız çantasında bir şeyler arıyordu. “Mektup yazmış Nermin. Tuhaf! Hiç yazmaz oysa... Dört aydan beri hiç yazmadıydı. Eskiden de yazmazdı. Çok garip.” Sevinmeye hazırlanırken Eleni’nin çantasından para çıkardığını görünce gülümsedi. Yarım ağızla teşekkür edip banknotları, ceketinin dış cebine soktu.  </p>
			<p class="paragraf">Kızı avlu kapısına kadar götürdü:  </p>
			<p class="paragraf">“Teşekkür ederim matmazel! Benim için yoruldunuz. Yarın yatağı yorganı biriyle mutlaka gönderin. Selamlar efendim. Nermin’e çok selam! Hala Hanım’a, Enişte Bey’e selam! Ayşe’yi benim için lütfen öpün!”  </p>
			<p class="paragraf">Arkasından gelen Zekeriya Hoca’ya hep o aptal gülümsemeyle döndü:   </p>
			<p class="paragraf">“Tamam... Bu iş bitti Hoca Efendi. İskemleleri yerine verebilirsiniz.”   </p>
			<p class="paragraf">“Hani evden gelmediler? Belki bakarsın...”  </p>
			<p class="paragraf">“Artık kimse gelmez. İskemleleri götürün!”  </p>
			<p class="paragraf">“Bu kız Hıristiyan... Başını açık görünce anladım.”   </p>
			<p class="paragraf">“Bizim eniştenin hizmetçisi...”  </p>
			<p class="paragraf">“Para verdi öyle ya? Gözüme öyle bir şey çalındı.”  </p>
			<p class="paragraf">“Sahi.” Kâmil Bey banknotları cebinden çıkardı, Zekeriya Hoca’nın merakını dağıtmak için saydı: “Yirmi beş liraymış...”  </p>
			<p class="paragraf">“İyi para! Bu dar yerde adamın şu kadar ay geçimi... Gelinimiz hanım neden gelmemiş? Hasta masta mı?”   </p>
			<p class="paragraf">“Gelin mi? Haaa. Gelmedi. Hayır, hasta değil.”  </p>
			<p class="paragraf">“Dün gece hep ağlamış,” diyecekti. Alt dudağını ısırarak sustu.   </p>
			<p class="paragraf">“Çoluk çocuk yok mu?”  </p>
			<p class="paragraf">Kâmil Bey, bir kere daha, “Evet bir kızım var. Adı Ayşe,” demeye üşendi. Dudağında hep o, kızını ölesiye özleyen baba gülümsemesiyle bir cigara yaktı, ayaklarını sürüyerek koğuşa çıkmak için yürüdü.  </p>
			<p class="paragraf">Kâmil Bey, bakkaldan biraz hıyar, domates, zeytin aldığı halde, bu gece de Osman Ağa’nın sofrasına oturmak zorunda kalmıştı. Yemekten sonra, Ağa’ya, bundan çok sıkıldığını, arifeden bu yana üçüncü gece olduğu için konukluğun bittiğini söyledi. Teşekkür etti.  </p>
			<p class="paragraf">Osman Ağa, koruyucularından Laz Ali’ye göz kırptı:  </p>
			<p class="paragraf">“Gördün mü Lazoğlu! Kâmil Ağa bizim yemekleri beğen-medi.”  </p>
			<p class="paragraf">Laz’ın suratı pek asıktı. Kâmil Bey’in yüzüne küf yeşili gözleriyle dalgın dalgın bakarak ağzını açmadan, “Hııı...” diye homur-dandı.  </p>
			<p class="paragraf">Bu sırada, maltada bir gürültü kopmuştu. Laz Ali ile Bahçıvan Tanaş, ceketlerinin önlerini kavuşturarak fırladılar.  </p>
			<p class="paragraf">Korku dolu bir ses, “Ulan Allahsızlar! Yok dedim. Canımı alın! Siz yoktan anlamaz mısınız!” diye bağırıyordu.  </p>
			<p class="paragraf">Nöbetçi gardiyan düdük çalmaya başlayınca Osman Ağa da dışarı çıktı. Kâmil Bey’in yüzü sapsarı olmuştu. Zekeriya Hoca fısıldadı:  </p>
			<p class="paragraf">“Aldırma! Olur böyle şeyler... Herif süpürge parasını vermezmiş. Biraz okşayıp bırakırlar.”   </p>
			<p class="paragraf">“Parası yoksa...”  </p>
			<p class="paragraf">“Yok olduğu yüzde yüz...”   </p>
			<p class="paragraf">“İnanmıyorlar  mı?”  </p>
			<p class="paragraf">“Biliyorlar. Aslında kötek bu fukaraya atılmakta, ötekilerin gözlerini yıldırmak için atılmakta...”   </p>
			<p class="paragraf">“Gardiyanlar böyle işleri neden   önlemiyorlar?”  </p>
			<p class="paragraf">“Gardiyanlar, kısım işlerine karışamaz. Bize burda yalnız Osman Ağa karışır. Yukarda Allah, burda Osman Ağa...” “Karışmayacaklar da neden  geliyorlar?”  </p>
			<p class="paragraf">“Dayak yiyene, ‘Bir şey yok...’ dedirtecekler.”  </p>
			<p class="paragraf">Osman Ağa’nın keyifli sesi işitildi:  </p>
			<p class="paragraf">“Boşver gürültüye başefendi! Oyun oynuyorlar. Bildiğin tura oyunu.”   </p>
			<p class="paragraf">Kâmil Bey merakla sordu:  </p>
			<p class="paragraf">“Adamcağız, doğrusunu söylese...”   </p>
			<p class="paragraf">“Söyleyemez. Ne ağzına! Ossaat bitirirler.”  </p>
			<p class="paragraf">“Süpürge parası neyin nesi? Bildiğimiz süpürge mi?”  </p>
			<p class="paragraf">“Süpürge... Ayrıca ayakyolları, maltalar için çalı süpürgeleri de alınır. Kova parası, gaz tenekesi parası da vardır. Aydan aya veririz.”  </p>
			<p class="paragraf">Köprücü Arslan’ın eli ayağı titriyor, can çekişiyormuş gibi çenesi atıyordu.   </p>
			<p class="paragraf">Zekeriya Hoca, cimri herifi, gözünün ucuyla Kâmil Bey’e  gösterdi:  </p>
			<p class="paragraf">“Bir şey için para toplanmaz mı, bu herifin ömründen birkaç yıl kopar gider. Güz yaprakları gibi.” Kâmil Bey’e göz kırpıp, hırıl hırıl soluyan zavallıya laf attı. “Duydun mu Arslan oğlum?”  </p>
			<p class="paragraf">Herifin sıska suratı birden değişti. Sanki bu suratta her şey, hatta bakışlar bile nasılsa sivrilivermişti. Yumruğunu göğsüne bastırarak yavaşça sordu:  </p>
			<p class="paragraf">“N’olmuş haaa? Bir şey mi olmuş? Kaç para?”   </p>
			<p class="paragraf">“Bırak parayı. Af var, af...”  </p>
			<p class="paragraf">“Aman! Doğru mu Hoca, ayaklarını öpeyim?”  </p>
			<p class="paragraf">“Bu sefer sağlam... Birinci Kısımda bir arkadaş söyledi. Arkadaş dedimse, eniştesi sarayda... Şu Anadolu işi biter bitmez af tamam!”  </p>
			<p class="paragraf">“Biter mi bu Anadolu işi tezden? Hiç sanmam!”  </p>
			<p class="paragraf">“Yunan saldırısı çoktan başlamış hey oğlum, haberin yok! Bayramın ilk günü sabahı Yunan saldırmış ki, Mustafa Kemal  eşkıyasını bitirmecesine...”  </p>
			<p class="paragraf">“Hay çok yaşa! Allah büyüktür. Elbet bizi bu batakta komaz.”  </p>
			<p class="paragraf">Kâmil Bey’in bir an soluğu kesildi, “Saldırı haberi doğru mu?” diye. Sonra Hoca’nın eğlendiğini hatırlayıp rahatladı. Osman Ağa ile koruyucuları içeri girdiler. Kollarını iyice kabartmışlar, çenelerini içeri çekerek kasılmışlardı.  </p>
			<p class="paragraf">Fayrap Ömer, bozuk paralarla tepeleme dolu tepsiyi koğuşta gezdirdi. Kâmil Bey elli kuruş verdi. Köprücü Arslan, bir avuç bozuk para attı.  </p>
			<p class="paragraf">Kâmil Bey dayanılmaz bir istek duyduğu halde, bavulundan bir kitap çıkarıp okumayı göze alamıyordu. Geldi geleli, Zekeriya Hoca’ nın Düş Yorma kitabından başka kimsenin elinde hiçbir kitap görmediğinden olmalı, burada kitap okumanın yakışıksız kaçacağı duygusuna iyice   kapılmıştı.  </p>
			<p class="paragraf">Faytoncu Osman Ağa ortaya dert yanıyordu:  </p>
			<p class="paragraf">“Bu bizim eşek milletimize hiç acımayacaksın! ‘Ay başında toplanmasın da bayramda toplansın. Elleri bolanır,’ dedik. Neyine gerek senin? Topla! Nerden bulurlarsa bulsunlar. Ulan hergeleler! Ortalığı yıkatıyoruz, süpürtüyoruz, fazladan cebindekini göz göre göre almasınlar diye mahalle bekçiliği yapıyoruz. Yokmuş! İtoğluit! Burası babanın evi mi?”  </p>
			<p class="paragraf">Kâmil Bey, ağzı mumla kapalı bir şişenin içindeymiş gibi bunaldı. Buraya alışıp yerleşemeyeceğini bir daha anlamış, ağır bir yılgınlık gene yüreğini sarmıştı. Belki gözünde biraz büyütüyordu, belki de duyduğu bu yılgınlığın bu adamlarla hiçbir ilgisi yoktu. “Bu adamları kendi yaşama şartları içinde ölçüp biçmeli... Kıstırılmış yoksul adamların davranışları elbet biraz başka türlü olur. Şu Osman Ağa’yı anlamaya çalışırken, içinde debelendiği korkunç mahpushane kanunları hesaba katılmazsa, hiç tanımadığı birini, üç gün üç gece sofrasına oturttuğu gerçeği gözden uzak tutulursa, doğru bir yargıya nasıl varılır? Bunların hemen hepsi, göründükleri gibi olan halk adamları...” Görüşmeye gittikleri günlerden birinde İhsan, cezaevleri için, “Burası çıplak adamlar ülkesi,” demişti. “Buradaki çıplaklık, üst başla ilgili değil, insanların içyüzleriyle ilgili... Dışarda insanı insandan saklayan çeşitli perdeler, peçeler, maskeler, burada birkaç güne varmadan sıyrılıp düşüyor. Bir araya kapatılmış olmak hiçbirimizde, olduğumuzdan başka türlü görünebilmek gücü bırakmıyor. Kendilerini olduklarından başka türlü göstermeye çabalayanlar ancak bir iki hafta dayanabiliyorlar. Dışarda da bu böyle ama, ne sizin beni araştırmaya vaktiniz var ne de benim sizi.”  </p>
			<p class="paragraf">İhsan’ın yattığı revir odası gözünün önüne geldi. Arkadaşının rahatını nerdeyse kıskanacaktı. Kendi kendine utanarak toparlanmaya çalıştı. “İhsan’ın yanına gitmeli!” diye düşündü, “oraya gönderilmenin yolunu mutlaka bulmalı.” Bu istekte tabansız olup olmadığını araştırdı. Burada okuyamayacağına, yazamayacağına, hele hiç resim yapamayacağına iyice inandığı için, isteğinde haklıydı. Bu istek, işe yaramaz lapçılığından, paşa çocuğu ürkekliğinden değil, faydalı olmak arzusundan geliyordu. İhsan’ın, oradaki ağalardan, hele bunların en ünlüsü Arap Abdullah’tan ne büyük saygı gördüğünü hatırladı. “Acaba ben de burada kalsam, giderek Osman Ağa ile öyle bir dostluk kurabilir miyim?” diye ölçüp biçti. Sonra başını salladı, “Neden kuramayacakmışım? İhsan bu halk adamlarına elbette kendisini para gücüyle saydırmadı. Bizim memlekette çeşitli halk toplulukları arasında ayrıntılar yok... Halkımızla aydınlarımızın, soylularımızın kolay anlaşmaları galiba bundan.” Gözlerini kısarak Osman Ağa’ya baktı. Ağa iki parmağı arasında tuttuğu ağızlığını dizinde dalgın çevirirken biraz şımartılmış, biraz da ahlaksızlığa itilmiş iyi yürekli bir delikanlıya benziyordu. Hiç değilse adam öldürmeyi, soygunculuğu zanaat haline getirmemiş olmalıydı. Hatta başka bir çevrede doğup büyüse, böyle kadından uzak kapatılmış olmasa, belki cinsel sapıklıklarla da hiç kirlenmeyecekti. Kâmil Bey’in yüreğini, dayanma gücünü artıran insan sevgisi tatlı tatlı ferahlatırken, Faytoncu Osman Ağa, sanki bu duyguları sezmiş gibi apansız seslendi:  </p>
			<p class="paragraf">“Kâmil Ağa.”  </p>
			<p class="paragraf">“Buyurun! Bana mı söylediniz?”   </p>
			<p class="paragraf">“Gel de birer kahve içelim!”  </p>
			<p class="paragraf">“Mersi... Sağ olun! İçtim.”   </p>
			<p class="paragraf">Az kalsın, ‘Siz buraya buyurun,’ diyecekti. Yerinin iğreti olduğunu hatırlayıp yutkundu:   </p>
			<p class="paragraf">“Sağ olun!”  </p>
			<p class="paragraf">“Boş ver sağlığa mağlığa. Hele gel de biraz laflayalım.”  </p>
			<p class="paragraf">Kâmil Bey, içinde bulunduğu ruh haliyle bu çağrıdan duygulanarak kalktı:   </p>
			<p class="paragraf">“Rahatsız  etmiyorum ya?”  </p>
			<p class="paragraf">“Bırak piyazı... Geç şöyle...” Cigara verdi, kahve söyledi. “Bugün sana gelen olmuş.”   </p>
			<p class="paragraf">“Evet.  </p>
			<p class="paragraf">“Yahu seninle bacanakmışız da, haberim yok!”   </p>
			<p class="paragraf">“Ne gibi!”  </p>
			<p class="paragraf">“Basbayağı... Seninki de reayadansa, bal gibi bacanağız aslanım!”   </p>
			<p class="paragraf">Kâmil Bey utandı, gülümsedi:  </p>
			<p class="paragraf">“Bir tanıdığın hizmetçisi...”  </p>
			<p class="paragraf">“Hizmetçi demek? Ben de, ‘Memlekette gördüğüm parçalardan değil’ dedimdi. Akıllı delikanlıya canım kurban! Benim bildiğim açıkgöz delikanlı gâvur karısından şaşmayacak... Yol yordam bilirler. Dostlarını paşa gibi gezdirmek bunlardadır.” Bakışları süzüldü, göz kırptı. “Hele yatakta, adamı büsbütün bitirirler. Ağızlarının tadını bildiklerinden, lehimleri tutkal... Çivilemede perçin... Oğlan da sevsen, karı da sevsen reayadan şaşma! İlk görüşümde senin açıkgöz olduğunu anladım. Senin kumarın da zorludur.”  </p>
			<p class="paragraf">Kâmil Bey gülümsedi:   </p>
			<p class="paragraf">“Hiç bilmem.”  </p>
			<p class="paragraf">“Ayıp salladın şimdicik Kâmil Ağa! Biz adamı gözünden tanırız. Sen kumarcısın ki, değme babayiğit karşında barınamaz.” Laz Ali’ye göz kırptı: “Yalan mıyım Ali Ağa?”  </p>
			<p class="paragraf">Laz Ali, zorla gülmeye çalıştı:  </p>
			<p class="paragraf">“Öyledir. Hafız Ağam yamandır. Minderi açalım da kumarını görelim. Paramızı alsa da kıymeti yok, öğrendiğimiz yanımıza kârdır.”  </p>
			<p class="paragraf">“İyi akıl! Ne öğrensek kâr... Ha, ne dersin Kâmil Ağa?   </p>
			<p class="paragraf">“Ben sahiden hiçbir oyunu bilmem efendim.  </p>
			<p class="paragraf">“Tamaaam!.. Duydun mu Lazoğlu? “Ben hiçbir oyunu bilmem,” ne demek? Bizi, bu Kâmil Ağa açmaza düşürecek. Anam avradım olsun, bunun mıhlaması can alır, sürtmesi ocak söndürür.”  </p>
			<p class="paragraf">“Vallaha bilmem.”  </p>
			<p class="paragraf">Osman Ağa çok şaşmış gibi gözlerini kırpıştırarak Kâmil Bey’in yüzüne baktı:  </p>
			<p class="paragraf">“Dalga mı geçiyorsun hemşerim? Bu ağızlarla bizi mantara bastıramazsın. Bu yollarda gezesin de barbut bilmeyesin!”   </p>
			<p class="paragraf">“Bilmem.”  </p>
			<p class="paragraf">“Kılıç!”  </p>
			<p class="paragraf">“Değil oynamak, görmedim bile.”  </p>
			<p class="paragraf">“Peki, sen dışarda ne halt ederdin birader? Nasıl vakit geçirirdin?”   </p>
			<p class="paragraf">Bahçıvan Tanaş lafa karıştı:  </p>
			<p class="paragraf">“Barbutun, kılıçın bilmesi de neymiş? Kılıçta bir kâğıt isteyeceksin, diyelim ki onlu istedin. Kâğıdı bir senin önüne açacağım, bir benim önüme... Onlu kime gelirse paralar onun... Barbut daha kolay. Hep yek, dubara, dört cahar, iki-bir kaybeder, düşeş, dübeş, düsse, şeş-beş kazanır.”  </p>
			<p class="paragraf">Kâmil Bey, gönülsüz gönülsüz gülümsedi. Osman Ağa elini salladı:  </p>
			<p class="paragraf">“Uzattın gâvuroğlu! Zati efkârlıyım. Zarzar dünden beri milleti toptan söğüşlemiş. Mangizleri borçlulara dağıtmadan, bir de bize soyunacakmış... Şunu al gel de, hırboyu yırtıvereyim. Kâmil Ağa, açıkgöz olduğundan zarın alanını verenini şipşak öğrenir. Canı çekerse bir iki yuvarlar. Kumara asılmak bizde yok. Bizim ikinci koğuşta her şey gönlüyle...” Kâmil Bey’e döndü. “Senin Zarzar’ı geçenlerde temizledim ki kökten budamacasına...” Cebinden iki zar çıkardı, avucunda bir zaman şıkırdattı. Çepçevre bakarak, koğuşa meydan okudu: “Haydaaa! Var mı yüreği söyleyen? Nah öküzleri koşuyoruz.” Kapıda görünen Zarzar’a elini salladı:  </p>
			<p class="paragraf">“Zarzar oğlum, rampala bakalım. Beni her zaman, bu tavda bulamazsın. Mübarek bayram günü bana kumar iyi gelmez ama...”  </p>
			<p class="paragraf">Zarzar, orta boylu, zayıftı. Her zaman çalı gibi dikilmiş duran kara bıyıkları, elmacıkları fırlak sert suratına ayrı bir sertlik veriyordu. Osman Ağa’ya bir zaman baktı:  </p>
			<p class="paragraf">“Vay Faytoncu vay! Biz teke düşecek hırbolardan mıyız?   </p>
			<p class="paragraf">“Gel oğlum! Sana ‘Teke tek atalım’ diyen yok. İşte Laz Ali...”  </p>
			<p class="paragraf">“Boş ver. Ulan ne kıyak dalga! Bizi makasa alacaklar da...” Tanaş’a döndü. “Bizi makasa çağırdın, öyle mi kara dinli?”   </p>
			<p class="paragraf">Tanaş, arkadan gelen birine yol verdi:  </p>
			<p class="paragraf">“Kim demiş? Nah işte Kesik Süleyman Ağa...”  </p>
			<p class="paragraf">Kesik Süleyman, uzun boylu, şişmandı. Gözlerinde kalın camlı gözlükler vardı. “Kesik” lakabı, karşısındakinin zarını ikide bir “kesik” diye durdurmasından geliyordu. Dirseğiyle Zarzar’ın karnına dokunarak, gizli bir şey söylüyormuş gibi kulağına eğilip bağırdı:  </p>
			<p class="paragraf">“Yürü oğlum, Faytoncu’dan daha kaşkaval kumarcı olmaz. Şunu araya alıp seferberlik unu gibi eleyelim.”   </p>
			<p class="paragraf">Zarzar, Kesik Süleyman’a iğrenmiş gibi baktıktan sonra Osman Ağa’ya sordu:  </p>
			<p class="paragraf">“Senin kumarın tavcısı bu gebeş mi?”  </p>
			<p class="paragraf">“Laz Ali, Osman Ağa’nın önüne, iki parmak kalınlığında genişçe bir minder sermişti. Ağa, zarları mindere attı. Yumruğunu kuvvetle vurup göğsünü davul gibi gümlettikten sonra   bağırdı:  </p>
			<p class="paragraf">“Hey oğlum düşeş! Bırak ham humu Zarzar! Bu gece erkek isterim erkek... Bu gece benim zarıma dayanmalı!”   </p>
			<p class="paragraf">Kâmil Bey, Osman Ağa’nın, “Senin Zarzar” lafını düşünüyor-du. Demek ki, Bekirağa Bölüğü’nün asker gardiyanı İbrahim gibi Zekeriya Hoca da duyduğunu “yukarıya” yetiştirmekteydi. Biraz üzüldü, gülümseyerek izin istedi:   </p>
			<p class="paragraf">“Ben gideyim efendim. Yorgunum. Biraz uzanacağım.”  </p>
			<p class="paragraf">Osman Ağa şaşmış gibi gözlerini açtı:  </p>
			<p class="paragraf">“Olmaaaz Kâmil Ağa! Buranın zagonu, yeni gelenlerin uğrunu deneriz. Otur da şu Zarzar avanağını, dut dalı gibi nasıl silkelediğimi gör. Oğlum Zarzar, bizim Kâmil Ağa’yı bildin öyle ya?”  </p>
			<p class="paragraf">Zarzar, Kâmil Bey’e şöyle bir baktı. Karşılık vermeden Kesik Süleyman’ın yanına çömeldi.   </p>
			<p class="paragraf">Osman Ağa zarları  toplamıştı:  </p>
			<p class="paragraf">“Çöktünüz mü mezarlık kumarcıları? Geçen gece birinizi yırttım, birinize yırtıldım. Bu gece yüreğim söylüyor ki zarımın en kötüsü düşeş...”  </p>
			<p class="paragraf">Kesik Süleyman gözlüğünü düzeltti:  </p>
			<p class="paragraf">“Hele yuvarla gelsin! Bakalım senin kemikler nasıl?”   </p>
			<p class="paragraf">Faytoncu Osman Ağa suratını astı:  </p>
			<p class="paragraf">“Oğlum bizde ahbaplara orostopolluk arama! Bizim kumarda katakullimizi ne zaman gördün? Bizim oyun harbi... Ben civalı zara töbeliyimdir.”  </p>
			<p class="paragraf">“Bakmakla göz aşınmaz Ağa! Bir bakalım! Dubaracılık sende olmaz, şu Pandeli tekerleğinde olur.”   </p>
			<p class="paragraf">Pandeli, Rumca küfre başladı. Süleyman hiç oralı olmadı:  </p>
			<p class="paragraf">“Osman Ağa. Seninkinin sesi fena değil. İki türkü çağırsa da... Birden Pandeli’ye döndü. “Ulan bize ibik kaldırmaya mı başladın kayarto?”  </p>
			<p class="paragraf">Zarzar, Kâmil Bey’e göz kırptı:  </p>
			<p class="paragraf">“Sen yeni olduğundan belki yutarsın. Bunların niyeti bizi paralamak ama, dünden beri bizim kahpe zar yaman!”  </p>
			<p class="paragraf">Sesi biraz titriyordu. Bu titreme ellerinde de vardı. Kumar tutkunlarının oyuna başlamadan az önceki ateşiyle gözleri parlamaktaydı. Sağ ayağını altına alıp sol dizini dikerek oturmuştu. İç cebinden bir deste para çıkardı. Işığa kaldırdı:   </p>
			<p class="paragraf">“Bunlara mangiz demişler Osman Ağa! Hepsini şıpın işi çekip almazsanız adam değilsiniz. Niyetiniz beni boğmak ama, zar size bu gece puştluk etse gerektir. Salla şunları! Hodri meydan!”  </p>
			<p class="paragraf">Önce bozuk paralarla başlayan postalar, gitgide büyümüştü. Terli avuçlarda sıkılan banknotlar az vakitte paçavra haline geldi.  </p>
			<p class="paragraf">“Liranın ellisi önüne...”   </p>
			<p class="paragraf">“Nah. At ne gelirse!”  </p>
			<p class="paragraf">“Olmaz oğlum! Elli kuruşluğun altında lira varsa yemez.”   </p>
			<p class="paragraf">“Tuh puşlavat zar! Ulan bu kaçıncı dubara?”  </p>
			<p class="paragraf">“Kesik!  Baştan gelsin.”  </p>
			<p class="paragraf">“Tut postanı, düşeş  doğuyor.”  </p>
			<p class="paragraf">“Ne kıyak dalga! Yoksa bu kayarto araya gebe zar mı karıştırdı? Ben bu yaşa geldim, bu kadar düşeş görmedim. “Mıhlama ulan! ‘Mıhlama’ dedim, savur şu cenabetleri.”  </p>
			<p class="paragraf">“Şimdi kantarlıyı çekerim haaa! ‘Mıhlama’ diyoruz, bu sefer de sürtüyor. Oğlum Zarzar, sen böyle numaralar yapmazdın.”  </p>
			<p class="paragraf">“Bende numara yok Osman Ağa. Benimki harbi... İnanmazsan al bir düsse daha...”   </p>
			<p class="paragraf">Manoyu Pandeli topluyor, her zarda kazanılan paraya göre nazlı nazlı söyleniyordu:   </p>
			<p class="paragraf">“Beş kuruş dışarı...”  </p>
			<p class="paragraf">“On kuruş dışarı...”  </p>
			<p class="paragraf">Kâmil Bey, kendini kumarın hızına kaptırmış, dalmıştı. Barbut, hiçbir özelliği olmayan kaba bir oyundu. Postayı kazanan zarları alıyor, kaybedene kadar, karşısındakilerin tuttukları paralara atıyordu. Başlayalı yarım saat olmadan Laz Ali iki kere kesilmiş, Osman Ağa oyunda para vermenin kendisine uğursuzluk getirdiğini söylediğinden Seringel’den para almıştı.  </p>
			<p class="paragraf">Kumar büyüyüp hızlandıkça, oyuncuların suratlarındaki gerilme artıyor, göğüslerine vurdukları yumruklar büsbütün sertleşiyordu.  </p>
			<p class="paragraf">Sıralarını bekleyenler, önlerindeki paralarını biteviye mıncıklıyorlar, ikide bir avuçlarını yüzlerinden geçiriyorlardı.   </p>
			<p class="paragraf">Önceleri biraz kazanmış olan Faytoncu Osman Ağa, artık vermeye başlamıştı. Ütüldükçe üzerindeki ağırlık gidiyor, gerek el sallayışlarına gerek laflarına pis bir cıvıklık, oyununa kızdırıcı bir mızıkçılık geliyordu. Sövmeye zardan başlamış, sonra Pandeli’yle Laz Ali’yi ana avrat kalaylamıştı. “Sayıma geldiler!” diyen Fayrap Ömer’i az kalsın kalkıp tepeleyecekti.  Yarı  doğrulmuşken duraladı:  </p>
			<p class="paragraf">“Başgardiyan mı ulan?”   </p>
			<p class="paragraf">“Değil Ağa! Yardımcısı...”  </p>
			<p class="paragraf">“Başlatırsın pezevengin geçmişinden. Toz ol! Gözüme görünmesin! ‘Kemiklerini kırarım!’ dedi dersin!”   </p>
			<p class="paragraf">Fayrap’la Seringel sayımcı gardiyanları kısım kapısında durdurmak için dışarı fırladılar.  </p>
			<p class="paragraf">Faytoncu Osman Ağa, yeni çıkardığı on liralığın son lirasında mızıklandı, Kesik Süleyman’ın attığı şeş beşe, “Beş dört!” diyerek parayı vermemek istedi. Süleyman pek üstelemeyecekti, ama Zarzar’ın paralarını yavaş yavaş desteklediğini görünce, birden kızmış gibi bağırmaya  başladı:  </p>
			<p class="paragraf">“Oynayacaksan harbi oyna Faytoncu! Paran tatlıysa manoyu cebine at, keyfine bak! Ben deminden beri senin ağırlığınca mangiz bayılmışım.”  </p>
			<p class="paragraf">“At ulan! Bu minderde beş dörtle para mı alacaksınız?”  </p>
			<p class="paragraf">“Artık bilmem! Bir daha zarımı inkâr edersen ben yoğum. Zarzar Ağa’ya geldi mi böyle kolpaları hiç yemez. Paraları çoktan desteledi. Kalkar savuşur.”  </p>
			<p class="paragraf">“Vay! Bizi yangında bırakıp öyle mi?”  </p>
			<p class="paragraf">“Gerisini ağa gönlün bilir. Buna “barbut” demişler. Canım çekerse iki çeyrek alır kalkarım.”   </p>
			<p class="paragraf">Osman Ağa birden yumuşadı:  </p>
			<p class="paragraf">“Biz şimdi senin zarını inkâr mı ettik camekânına tükürdüğüm?”   </p>
			<p class="paragraf">“Benim zar şeşbeşti. Söylesene Lazoğlu.”  </p>
			<p class="paragraf">Zarzar sinirli sinirli güldü:  </p>
			<p class="paragraf">“Şeşbeş... Bayıl tekliği Ağa! Seninkiler paraysa, bizimkiler keçi boku değil.”  </p>
			<p class="paragraf">“Şeşbeşse şeşbeş... Liramızı göz göre göre tırtıkladınız. Ulan bunlar bizi ekmeklik ettiler Pandeli! Haydi, yuvarla şunları Kesik Süleyman!”  </p>
			<p class="paragraf">“Lira gelsin!”  </p>
			<p class="paragraf">“Oğlum, lira burda... Sen hele Zarzar’ın postasına at bakalım.”  </p>
			<p class="paragraf">“Onlukta senin bir şeyin kalmadı. Yedisi Zarzar’ın, ikisi benim, biri Ali’nin. Şunu bozsana ulan Zarzar.”   </p>
			<p class="paragraf">Zarzar parayı bozdu.  </p>
			<p class="paragraf">Osman Ağa kötü kötü gülüyordu:  </p>
			<p class="paragraf">“Vay moruk vay! Batakçıya para mı kaptırdın? Ulan zar, gördün ya, çok değil, şunu iki posta keseyim, sonra istersen hiç gelme!”  </p>
			<p class="paragraf">Zarzar, desteden aldığı paraları mindere koydu, ikiye ayırdı, parmağını aralarından geçirdi:  </p>
			<p class="paragraf">“Üç tekliğin biri önüne... Ben sizin bu fasaryalarınızı yiyecek delikanlı değilim. Niyetiniz beni makasa almak ama, bereket zar bizden yana...”  </p>
			<p class="paragraf">Kesik Süleyman suratını astı:  </p>
			<p class="paragraf">“Şart olsun ben kendime oynuyorum. Ulan Zarzar, sen eskiden böyle osuruğu cinli değildin!”   </p>
			<p class="paragraf">“At, dedim, uzatma. At gelsin!”  </p>
			<p class="paragraf">Osman Ağa, Pandeli’nin topladığı mano paralarını da iki elde kaybetti. Posta çıkmak sırası kendisine gelince, tespihini önüne koydu:  </p>
			<p class="paragraf">“Bizim tespih beşliğe gidiyor. Ben uğur deniyorum.”  </p>
			<p class="paragraf">Zarları Zarzar’dan kurtaran Osman Ağa, üst üste üç el kazandı. Kesik Süleyman ikinci postayı da Faytoncu’ya kaybedince direndi:  </p>
			<p class="paragraf">“Osman Ağa, şu cenabeti kaldır da beşliği görelim!”  </p>
			<p class="paragraf">“Hangi cenabeti? Nasıl beşlik? Ulan benim önümde senin ağırlığınca para var.”   </p>
			<p class="paragraf">“Masal dinlemem! Biz tespihine oynamıyoruz, papellere oynuyoruz.”  </p>
			<p class="paragraf">“At da kazan! Kazan da paranı bil!”  </p>
			<p class="paragraf">“Bana gelmez. Benim zarın uğuru da, böyle tespih numaralarından kaçar. Mangizleri görelim.”   </p>
			<p class="paragraf">“Ulan, sen bu gece bela mısın?”  </p>
			<p class="paragraf">“Ben kumarda belayım, hem de gözlüklü bela...”  </p>
			<p class="paragraf">“Biz şimdilik çamura mı yatmaktayız kartaloş? Tut postanı...”  </p>
			<p class="paragraf">“Tutmam anam avradım olsun! Benden yok! Benden işlemez. Parayı görmeyince beni geç...”  </p>
			<p class="paragraf">“Oğlum para nah burda...” Elini yeleğinin üstüne vurdu. “Biz uğur sınamaktayız. ‘Tut’ dedim, Ala Geyik!” “Lahavle,” diye başını salladı, Kâmil Bey’i yeni görmüş de pek şaşmış gibi gözlerini bir an kıstı. “Kâmil Ağa, ver şurdan bir beşlik... Bu namussuz benim başımı derde sokacak.”  </p>
			<p class="paragraf">Kâmil Bey hemen elini cebine atmıştı ama, ortada uğur meselesi tartışıldığından biraz duralamıştı. Kesik Süleyman atıldı:  </p>
			<p class="paragraf">“Dışardan para almak olmaz! Tükendinse haber ver!”  </p>
			<p class="paragraf">“Vay ulan! Sen benim dışardan para almama da mı karışacaksın? Ulan ben kimim?”   </p>
			<p class="paragraf">“Kumarda ağa tanımam! Kesildinse bilelim. Benim cebimde üç yüz papel var.”  </p>
			<p class="paragraf">“Vay kokoz pilakisi vay! Senin üç yüz liran varsa, benim de üç bin liralık kredim var. ‘Tespih olmaz,’ dedin. ‘Peki,’ dedik. Oyuncu kısmı minderde parasını bilir!”  </p>
			<p class="paragraf">Bahçıvan Tanaş araya girdi:  </p>
			<p class="paragraf">“Yolsuzsun Süleyman Efendi. Evimden para getirtsem ‘Olmaz’ mı diyeceksin?”   </p>
			<p class="paragraf">Bu sırada Pandeli, dirseğiyle Kâmil Bey’i dürttü:  </p>
			<p class="paragraf">“Vereceksen ver de oyun durmasın!”  </p>
			<p class="paragraf">Faytoncu Osman Ağa, damarları iyice kanlanmış gözlerle yüzüne dalgın dalgın bakıyordu. Kâmil Bey, öteki oyunculara büyük bir fenalık yapıyormuş gibi, bakışlarını onlardan utançla kaçırarak beş liralığı Osman Ağa’ya verdi.  </p>
			<p class="paragraf">Uğur sahiden tespihteymiş gibi Faytoncu yeniden kaybetmeye başlamış, önündekileri bir solukta ütülmüştü. Laz Ali, oyundan kalktı.  </p>
			<p class="paragraf">Artık Zarzar’la Osman Ağa’dan Kesik Süleyman kazanıyordu.  </p>
			<p class="paragraf">Osman Ağa, Tanaş’tan bir beşlik daha aldı. Bunu yutulunca gene Kâmil Bey’e dönüp yorgun yorgun gülümsedi:   </p>
			<p class="paragraf">“Şurdan onluk uçlan Kâmil Ağa. Uçlan ki şunları perişanlatalım.”  </p>
			<p class="paragraf">Bu söz, Kâmil Bey’in cebindeki bütün paralar tükenene kadar tekrarlandı.  </p>
			<p class="paragraf">Sonunda Kâmil Bey, “Bende para kalmadı Ağa!” deyince, Osman Ağa’nın suratı birden değişti:   </p>
			<p class="paragraf">“Kalmadı mı? Hele ceplerini bir yokla bakalım! Hele hele...”  </p>
			<p class="paragraf">“Yok efendim. Hepsini verdim.”   </p>
			<p class="paragraf">Osman Ağa, Pandeli’ye döndü:   </p>
			<p class="paragraf">“Sahi mi ulan? Ne kadar verdi?”  </p>
			<p class="paragraf">“Bilmem. Saymadım. Üç tane onluğun farkındayım. Beşlik kaç taneydi?”  </p>
			<p class="paragraf">Beşlikleri de Tanaş saymıştı. Osman Ağa, tavana bakarak hesaplar yaptı. Canavar öfkesiyle kasılan suratı biraz gevşedi.Sırıttı:  </p>
			<p class="paragraf">“Öyle ya. Hep vermişsin sahi. Batmışız da haberimiz yokmuş be Kâmil Ağa! Ulan bu Kesik pezevenk bizi söğüşledi tas tamam... Hele şu bozuklukları da ver de oldu olacak...”  </p>
			<p class="paragraf">Kâmil Bey, bozuk para cüzdanını Ağa’nın önüne boşalttıktan sonra kalktı. Hizmetçilerin çoktan yaptıkları yatağına geldi.  </p>
			<p class="paragraf">Zekeriya Hoca, Düş Yorma kitabının yapraklarını çeviriyordu. Yüzüne dargın dargın baktı, ayıplamış gibi başını salladı. Kâmil Bey yatağına girince fısıl fısıl konuştu:  </p>
			<p class="paragraf">“İşmarımı almadın mı Kâmil Ağa?”   </p>
			<p class="paragraf">“Ne işmarı Hoca Efendi?”  </p>
			<p class="paragraf">“‘Kalk gel’ diyerek bunca işmar ettim. Kaç paran gitti?”   </p>
			<p class="paragraf">“Hiç! Ben oynamadım ki... Osman Efendi’ye borç verdim.”   </p>
			<p class="paragraf">“Kaç para?”  </p>
			<p class="paragraf">“Kırk beş, elli lira kadar...”  </p>
			<p class="paragraf">“Eyvah! İşte buna yandım. Kalkıverseydin ya hey Efendi... Kalkıp savuşsaydın ya...”   </p>
			<p class="paragraf">Kâmil Bey birden kuşkulandı, fena halde ürktü:  </p>
			<p class="paragraf">“Osman Efendi borcunu vermez mi?  </p>
			<p class="paragraf">“Ağa mı? Verir.” Zekeriya Hoca “verir” sözünün son hecesini bir hoş uzatmıştı. “Verir vermeye ama. Kalksan daha iyiydi.”  </p>
			<p class="paragraf">Kâmil Bey başka bir şeye dalmıştı. Eleni’nin yirmi beş lira getirdiğini bu Zekeriya Efendi’den başkası görmemişti. “Para bitti,” demesi üzerine Osman Ağa’nın tavana bakarak içinden hesaplar yapması, para geldiğini Hoca’nın yetiştirdiğinde hiç şüphe bırakmıyordu. Zekeriya’nın suratına gizlice baktı. Bu suratta saflık, sevimlilik, biraz keder, bir de insana sahiden kuvvet veren yiğitçe bir gülümseme vardı. “Bari ayrıca dostluk ettiğini söylemese. Kötülüğün arasına yok yere iyiliği, dostluğu karıştırmasa... Bunları da birlikte kirletmese.” İşmar filan etmediğini şimdi iyice hatırlıyordu. Tersine, bu yana her baktıkça, Hoca kafasını kitaba büsbütün eğmişti. Yüreğini acıma kapladı, gülümsedi.  </p>
			<p class="paragraf">Kumar minderinde gene çekişme başlamıştı.   </p>
			<p class="paragraf">“Düsseydi Ağa!”  </p>
			<p class="paragraf">“Oğlum senin gözün körse, bizimkiler Allahıma şükür görüyor, sebayidüydü.”   </p>
			<p class="paragraf">“Sebayi düydü de neden kaptın?”  </p>
			<p class="paragraf">“Kapmadım, sittin sene bekleyecek değiliz ya... Bu cenabetleri bir sen yuvarlayacaksın, bir ben...”   </p>
			<p class="paragraf">“Olmaz! Zarı kaptın mı yolsuzsun.”  </p>
			<p class="paragraf">“Şimdi ben yolsuz muyum deyyus?” “Yolsuzsun.”  </p>
			<p class="paragraf">“Ne olmalı olmalıydı da biz kumarda olmamalıydık! Seni şart olsun şu Lazoğlu’na vurdururdum.”   </p>
			<p class="paragraf">“Vurdurmak sonranın işi... Bir buçuk papeli uçlan.”  </p>
			<p class="paragraf">Osman Ağa, göğsünü hepsinden kötü yumrukluyor, mehter kösü gibi gümletiyordu. Zekeriya Hoca, yumruk seslerini bir zaman dinledikten sonra içini çekti:  </p>
			<p class="paragraf">“Kumarcı kısmı canına hiç acımaz. Kumar uzadı mı, bunların göğüsleri gömgök morarır. Ertesi sabah, soluğu tutulanları, göğüslerinin ağrısından it gibi kıvrananları ben çok gördüm. Karadeniz’in gemileri batıran karayel fırtınası, bu barbut kumarının yanında, sabah meltemi kalır.” Sesini alçalttı. “Paraları kim ütmekte?”  </p>
			<p class="paragraf">“Bilmem! Bir ara Zarzar kazançlıydı, sonra sonra Süleyman Efendi...”   </p>
			<p class="paragraf">“Süleyman’ın aldığına kulak asma. Yüz lira kazansa cebine girecek beş liradır.”   </p>
			<p class="paragraf">“Neden?”  </p>
			<p class="paragraf">“Osman Ağa’nın hesabına oynar da ondan... Zarzar kumara teke tek oturmaz. Süleyman yedeğe koşulmuştur.” “Zarzar bilmez mi, Osman Ağa’nın hesabına oynadığını?”  </p>
			<p class="paragraf">“Bilir domuz gibi... Niyeti, iki alıp bir vermek... Herif bu işin tam adamı...”   </p>
			<p class="paragraf">“Osman Ağa da kumar tutkunlarından mı?”  </p>
			<p class="paragraf">“Eh! Bazı böyle efkârlanınca oturur.”  </p>
			<p class="paragraf">Kâmil Bey, yüreğinin derinlerinde kımıldamaya başlayan tedirginlikle, istemeden sordu:   </p>
			<p class="paragraf">“Parası yok muydu? Cebinden pek az çıkardı.”  </p>
			<p class="paragraf">“Vardır ama çıkarmak istemez.”   </p>
			<p class="paragraf">“Neden?”  </p>
			<p class="paragraf">“Ortaya çok para çıktı mı, Kesik Süleyman birazını şurasına burasına sokuverir.”  </p>
			<p class="paragraf">Kâmil Bey, “Ağa borcunu hemen verir mi?” diye bir daha soracaktı. Kendini tuttu. “Osman Ağa, paramın hiç kalmadığını biliyor. Hepsini değilse de birazını elbet öder.” Böyle dedi ama, korkunun yüreğinden gırtlağına doğru, sinirlerini gererek yükselmesini de önleyemedi, üst üste yutkundu.  </p>
			<p class="paragraf">Göğüslere vurulan yumrukların gümlemeleri arasında Pandeli’nin mano toplayan sesi, sürekli olarak duyuluyordu:   </p>
			<p class="paragraf">“Beş var!”  </p>
			<p class="paragraf">“On dışarı...”  </p>
		</div>
	</body>
</html>