<html xmlns="http://www.w3.org/1999/xhtml">
	<head>
		<title>1-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-5" xml:lang="en-GB">4  </p>
			<p class="paragraf">Laz Ali’nin ite ite getirdiği “arkadaş”ı görünce Kâmil Bey neye uğradığını  şaşırmıştı.  </p>
			<p class="paragraf">Kunduralarını çıkarıp Fayrap Ömer’in koşturduğu rugan terlikleri giyen çocuk, on beş-on altı yaşında gösteriyordu. Sırtında mavi ipekten yakası açık bir gömlek, bacaklarında ince çizgili bir kara pantolon vardı. Özenerek taranmış saçları, ampulün fersiz ışığında lacivert lacivert parlıyor, saçlarıyla biçimli kaşlarının karası, yüzünün aklığını artırıyordu. Kalçalarını belli belirsiz sallaması Kâmil Bey’de hiç şüphe bırakmadı. Bunun gibileri, Paris’te, Londra’da, Berlin’de çok görmüştü.  </p>
			<p class="paragraf">Pandeli, Osman Ağa’nın eline davrandı. Ağa, dargın dargın sordu:   </p>
			<p class="paragraf">“Nerdesin ulan dümbelek?”  </p>
			<p class="paragraf">“Gelmeyecektim ama, Ali abimin hatırını saydım!”  </p>
			<p class="paragraf">“Şuna ‘Mangizler suyunu çekti,’ desene.” Pandeli’nin yüzüne bir zaman baktı. “Şart olsun Üçüncü Kısma dehleyecektim. Dinim hakkı için gidiyordun. Kumarda temizlenmişsin! Kime söküldün?”  </p>
			<p class="paragraf">“Zarzar’a söküldük...” Türkçeyi biraz peltek, biraz şımarık konuşuyordu. Sesi kız sesi gibi nazlıydı. Yüzüğü de verdim!”   </p>
			<p class="paragraf">“Ulan gebeşaki, sen Zarzar’ın oyuncusu musun?”  </p>
			<p class="paragraf">“Sana kızdım. Sana kızarsam zar hiç tutmuyor. Hep dubara attım.”   </p>
			<p class="paragraf">“Oğlum o senin eski dubaracılığın... Yüzüğe kaç verdiler?”  </p>
			<p class="paragraf">“Yirmi lira...”  </p>
			<p class="paragraf">“Seringel’e söyle, yirmiyi verip kurtarsın!”   </p>
			<p class="paragraf">“İstemez! Zati gönlüm geçtiydi.”  </p>
			<p class="paragraf">“Teke tek mi oynadınız?”  </p>
			<p class="paragraf">“Kesik Süleyman abi, Kör Rıza... Hep verdik... Zarzar abinin bu sıra zarı bitirim...”  </p>
			<p class="paragraf">“Ne fayda! Altından yatağı çekip seni âdembaba koşuğuna dehlemeliydi ki... Yıkıl! Seringel karnını doyursun. Bir daha sözümden çıkarsan şart olsun, kemiklerini ufalarım. Git ziftlen de Ali abine dua et!”  </p>
			<p class="paragraf">Pandeli kahve ocağına gidince, Faytoncu Osman Ağa utanmakla kasılmak arası bir garip güldü. Sonra hemen toparlanıp kaşlarını çattı. Dünyaya meydan okur gibi, kibriti efece şaklatarak cigarasını yaktı. Birden Zekeriya Hoca’ya bağırdı:  </p>
			<p class="paragraf">“Gevişmeyelim Mortocu! Topla ağzının suyunu! Hallen-meyelim!”   </p>
			<p class="paragraf">Zekeriya Hoca’nın boş bulunup sıçramasına herkes güldü.  </p>
			<p class="paragraf">“Aman Osman Ağam! Ben kendi derdimle boğuşmaktayım!”   </p>
			<p class="paragraf">“Bu ne biçim dert? Gözlerin şaşıladı ki, burnuna toplandı.”   </p>
			<p class="paragraf">“Töbe!”  </p>
			<p class="paragraf">“Ulan ben seni bilmez miyim?” Kâmil Bey’e döndü. “Bu bizim Mortocu’nun işini bildin mi misafir? Bunun söndürdüğü ocak bir koca mahalle olur. Çoluk çocuk düşmanı teres... Bu senin Hoca, on beş yaşını geçen kızların, ‘Kartala varmış...’ diyerek suratına bakmazmış, suratına...”  </p>
			<p class="paragraf">Zekeriya Hoca yalvardı:  </p>
			<p class="paragraf">“Vallah billah günahımı almaktasın Osman Ağa! Ben etekli şeytan fendine uğradım!”   </p>
			<p class="paragraf">Osman Ağa iğrenmiş gibi başını çevirdi:  </p>
			<p class="paragraf">“Bak misafir, bu herif kendini sıktı mı, gözlerinden dere gibi yaş döker. Ben bu yaşıma geldim, böyle sulu göz pezevenk görmedim. Sakın inanma!” Biraz daldı. “Seni Harp Divanı nalladıydı, öyle ya?”  </p>
			<p class="paragraf">“Harp Divanı...”  </p>
			<p class="paragraf">“Yedi yıl mı, dedindi?”   </p>
			<p class="paragraf">“Yedi yıl.”  </p>
			<p class="paragraf">“Harp Divanı kötüdür ama bir bakıma da iyidir.” Sesini biraz alçalttı.   </p>
			<p class="paragraf">“Yolunu bulamadın mı?”   </p>
			<p class="paragraf">“Ne yolu?”  </p>
			<p class="paragraf">Osman Ağa, parmaklarını oynatarak para işareti yaptı: “Adamını bulup mangizleri toslayamadın mı?”  </p>
			<p class="paragraf">“Alırlar mıydı?”  </p>
			<p class="paragraf">“Laf mı şu! Mangizleri bastıraydın hoplar çıkardın. Burda hiç tanıdık yok mu?”   </p>
			<p class="paragraf">“Yok.”  </p>
			<p class="paragraf">“Öyleyse bizim kısımda rahat edersin. Kumarla aran nasıl?”   </p>
			<p class="paragraf">“Hiç bilmem.”  </p>
			<p class="paragraf">“Esrar?”  </p>
			<p class="paragraf">“Hiç.”  </p>
			<p class="paragraf">“Şimdiye kadar neden enselenmediğin anlaşılıyor. Kimsenin işine karışma, dünyalığın varsa, çubuğunu yak keyfine bak!” Fayrap’la ağız ağıza konuşan Mahmut’a seslendi. “Ulan Toycu! Geliver de senin ifadeni de alalım!”  </p>
			<p class="paragraf">Toycu Mahmut hemen koştu:   </p>
			<p class="paragraf">“Emret Osman abi.”  </p>
			<p class="paragraf">“Otur bakalım kopuk! Bu seferki dalga neyin nesi?”  </p>
			<p class="paragraf">“Bildiğin dalga! Körpeyi yuvadan ürküttük. Ben iyice andavallı belliyorum. Meğerse anasının gözüymüş... Sidikli’nin Kazasker’deki gizli evine düşürdük. Sidikli bizim teyze oluyor. Nikâhlanacağız, nikâhlanıyoruz diye bir hafta idare ettik. Bu yolları bilirsin! Baktık, tutkunluğu tamam... Bir gece kalantorun birini, ‘Dayım’ diye getiriyorum. Çaktırmadan birasına konyağı kattık. Sabahleyin uyanıyor ki bizim dayının koynunda... Biraz ham hum etti. Dayı, sözüm ona bizden gizli gelip gitti bir zaman. Bir zaman karı mangizleri uçlandı. Geçen hafta baktım, suratı biraz askınca... ‘Aman abla, bunun kulağını bir delen olmuş’ dedim, Sidikli’ye... Meğer karı bitirimmiş de sezinleyememişiz! Sidikli, ‘Delen melen yok... Keyfine bak! Gözüm üstünde’ dedi. ‘Yok da, bu surat neyin nesi abla?’ dedim. ‘Mangiz’ diye asılıyorum. Nanay. ‘Harcadım,’ diyor. ‘Yarın,’ diyor. Sonunda postasını koydu. ‘Ne mangiziymiş... Bize senin toyculuğun sökmez. Fertikle bakalım!’ demez mi? Biz de biraz tütsülüyüz. ‘Bize haaa. Ulan biz bunca yılın toycusu olalım da sen bizim toycu namımızı mı karartacaksın?’ dedik. Falçatayı korkutmacadan küfesine tutu tutuverdik. ‘Yangın var!’ diyerek köşklü narasına çöktü ki bunca yıllık Sidikli’nin kıblesi şaştı. ‘Sus ulan!’ dememize kalmadan komiser damladı.”  </p>
			<p class="paragraf">“Sidikli’nin karakolla arası yok mu?”  </p>
			<p class="paragraf">“Valla Osman abi, bir dubara döndü amma, çakozlayamadım. Komiser karıyı resmen arkaladı. Bizi ıslattılar ki, dümdüz...”  </p>
			<p class="paragraf">Osman Ağa güldü:  </p>
			<p class="paragraf">“Ulan sana toycu diyenin gelmişini geçmişini... Sen bildiği-miz salozun hırbosuymuşsun. Karı iyice kesilmeden yuları boşlanır mı? Karı milletini tırtıklamanın yolu...” Gözleri dalgınlaştı, tatlı bir şey hatırlamış gibi yalandı. “Benim zamanımda olaydın da açmaz göreydin. Elimizden, saçımızın teli kadar kız geçti, Allahıma şükür, birine çuvallamadım! Saraylı’ya, Benli’ye, Sidikli’ye git sor! ‘Memlekette biz, Faytoncu gibi toy düşüren işçi görmedik,’ derler. Ben senin yaştayken, haftada üçünü, dördünü sırtlar gelirdim. Hepsi de el değmemiş, ev pilici... Bozulmamış istif meraklıları, ‘Kimin ürkütmesi’ diye sorarlardı. ‘Faytoncunun,’ dedin mi, siftahına iste isteyebildiğini...”  </p>
			<p class="paragraf">Birkaç kişi kesik kesik güldü. Birkaçının gözleri kaymış, ağızları aralanmıştı. Kâmil Bey, var gücüyle Osman Ağa’nın şakalaşıp şakalaşmadığını anlamaya çalışıyordu. Ağa, eski günlerini iyice özlemiş gibi içini   çekti:  </p>
			<p class="paragraf">“Ben bunca yaş yaşadım, oynak karının akıllısını hiç görmedim. Karının oynağı eşek olur ki, sucu eşeği yanında Hoca Zekeriya kalır.”  </p>
			<p class="paragraf">Bütün koğuşla beraber bir zaman kibirli kibirli gülen Osman Ağa, Toycu Mahmut’a öğüt vermeye başladı:  </p>
			<p class="paragraf">“Karı kısmının tutkunluğunu toycuysan her zaman tavında tutacaksın! Baktın serinliyor, kızıştıracaksın. Kızıştırmanın yolları vardır. Üç gün uğramadın mı, dumanı tepesinden çıkar. Çünkü sevdalı... Dördüncü gün kafayı iyice tütsüler, damlarsın. Surat bir karış... Başına çeşitli bela gelmiş oluyor. Az kalsın adam vuruyormuşsun. ‘Deliği boyladık gittikti kız!’ diyeceksin. Karı üç günün açlığına dayanamamış. ‘Kodese ataydılar. Bugünde gelmeyeydi,’ diyerek ödü yarılır. Sarılmaya hallenirse, elinin tersiyle iteceksin. ‘Ulan kahpe, benim o sıram mı?’ diye sertel. İki of çek, lafı mangizden aç! Hemen toslar. Uçlanmaya alıştı mı, elini çorabına atı atıverirsin. ‘Anlayalım imanım! Sen benim zamazingom değil misin?’ dersin. ‘Seninki benim, benimki gene benim,’ diye şakadan kasılırsın. Ama dediğim gibi, gemini boşaltmaya gelmez. Mangizi yüklü sökeceksin ki karı ev sahibine borçlanacak. Borçlu karı ev değiştiremez, işten çekilemez. Fertiklemeye kalksa, mamaya borcundan mahpushaneyi boylar. İkinci, karıya kendini doyurmayacaksın. Açlığı hep kursağında kalmalı. Arada bir maraza çıkar. Dost geceleri, içki bitti, soyunup yattınız. Karının tam fayrap zamanı, fasaryadan bir kıskançlık numarası tuttur, yataktan hoplayıp ceketi sırtla. Yallah! İştahı kursağında kalmayan körpe kahpe, adama mangiz emdirmez. Ama karı dalgasında işin başı, delikanlının bileği tutacak, yüreği söyleyecek. Kabadayılıkta nam salacaksın ki, alıştırdığın sağmal ineği şuna buna kaptırmayasın. Bir de, arkanı gayet zorlu bir dayıya vereceksin. En azından mahallenin karakolu tutacak... Polis seni arkalamadı mı, ne toyculuk edebilirsin ne kabadayılık...” Deminden beri işmar eden Seringel’e çıkıştı. “Nedir ulan? İki laf ettirmezsiniz!”  </p>
			<p class="paragraf">Seringel, elindeki küçük tepsiyi gösterdi.  </p>
			<p class="paragraf">“Haa. Allah kurtarsın dalgası... Gezdir de fertikle!”  </p>
			<p class="paragraf">Seringel boş tepsiyi Kâmil Bey’e, “Allah kurtarsın!” diye uzattı.  </p>
			<p class="paragraf">Kâmil Bey, Osman Ağa’nın anlattıklarına dalmıştı. Uzatılan tepsiden bir şey anlamadı:   </p>
			<p class="paragraf">“Nedir efendim?”  </p>
			<p class="paragraf">Faytoncu can sıkıntısıyla başını çevirdi:  </p>
			<p class="paragraf">“Buranın zagonu: Yeni gelenler, ağır cezalı yatkın mahpusları görürler.”   </p>
			<p class="paragraf">Kâmil Bey elini telaşla iç cebine attı:  </p>
			<p class="paragraf">“Kaç kuruş?”  </p>
			<p class="paragraf">Osman Ağa yere bakarak kasıldı:  </p>
			<p class="paragraf">“On papelden aşağı olmaz! Dıragonluğun tutar da yirmi atarsan o da senin efeliğin...”  </p>
			<p class="paragraf">Kâmil Bey, üzerinde çok para olmadığına üzülerek cüzdanını çıkardı, fakirliğini göstermemek için biraz döndü, beşer liralık iki banknotu tepsiye bıraktı:  </p>
			<p class="paragraf">“Kusura bakmayın efendim. Az ama...”  </p>
			<p class="paragraf">“Boş ver Hafız! Eyvallah!” Seringel tepsiyi delikanlı Mahmut’a uzattı: “Ha bereket Toycu! Mangiz elado!”  </p>
			<p class="paragraf">“Yok, şart olsun Seringel dayı... Kapıda Vahap Onbaşı bizi silkeledi ki karnımızın içine kadar... Metelik nanay!”   </p>
			<p class="paragraf">“Bastır oğlum!”  </p>
			<p class="paragraf">“Valla... Billa...”  </p>
			<p class="paragraf">“Şamar geliyor. Ulan buralara yeni zagon mu çıkaracaksın? Papelleri görelim! Seninkiler karı kokuludur. Tekliği, yüz ona geçer.”  </p>
			<p class="paragraf">“Anam avradım...”  </p>
			<p class="paragraf">“Höst. Yırtıl pulları!”   </p>
			<p class="paragraf">Mahmut, ağlar gibi yalvardı:  </p>
			<p class="paragraf">“Borcum olsun Osman abi! Kocakarı mangiz getirecek. Sidikli’yi sen bilirsin, bizi boşlamaz.”   </p>
			<p class="paragraf">Seringel, Osman Ağa’nın konuşmasına meydan vermedi:  </p>
			<p class="paragraf">“Şimdi seni soyar, orana kadar ararım. On beş papelden haberim yok mu, verek?”   </p>
			<p class="paragraf">Toycu Mahmut birden yılıştı:  </p>
			<p class="paragraf">“Ulan dümbük Vahap Onbaşı! Bizi dünyaya bozum etti. Şart olsun Osman abi...”   </p>
			<p class="paragraf">“Uzatma, sökül! Bunlar yeni numaralar mı oğlum?”  </p>
			<p class="paragraf">“Numara değil Osman abi... ‘Belkim bu gece öküzleri koşarız,’ dedimdi.”   </p>
			<p class="paragraf">“Bırak dikine tıraşı!  </p>
			<p class="paragraf">“Kıymeti yok! Nah buyur Seringel dayı...” Tepsiye beş lira attı. Tamam mı?”  </p>
			<p class="paragraf">“Mübarek bayram gecesi bela mısın? Neresi tamam! Sen iyice cıvımışsın Toycu! Sana iki laf soruldu. Karşılığını verince kalkıp savuşacağına postu serdin ağa minderine... Haydi, bastır beşliği de, al voltanı!”  </p>
			<p class="paragraf">Mahmut sırıtarak kalktı. Çalımlı çalımlı kahve ocağına doğru gitti.  </p>
			<p class="paragraf">Osman Ağa, yeni yetme tayıncıların delikanlı raconlarını bozduklarından yakındı:  </p>
			<p class="paragraf">“Gördün mü Lazoğlu? Şuncacık oğlan bizi göz göre göre mantara bastıracak. Ulan keçi, senin cebindeki paranın kuruşundan haberim olmayınca, benim kısım ağalığım nerde  kalıyor?  </p>
			<p class="paragraf">“Benim de canım sıkılmıştır. Bodoslamadan bir sarkıtayım dedim ama...”  </p>
			<p class="paragraf">“Hanım evladına bak! Bir omuzunu pavuryalamış, bize tulumbacılık satacak. Böyle itlere para emdiren kahpelerin... Töbe hey Allah!”  </p>
			<p class="paragraf">Kâmil Bey, Seringel’in Toycu’ya söylediklerinden alınmıştı. Osman Ağa’ya rica etti:   </p>
			<p class="paragraf">“Bana izin verin Osman Efendi. Rahatsız etmeyeyim!”  </p>
			<p class="paragraf">“Gidiyor musun? Uykun geldi demek? Sahi be! Yarın bayram namazına kalkacağız! Ulan Seringel!”   </p>
			<p class="paragraf">“Buyur Ağa!”  </p>
			<p class="paragraf">“Yarın erkenciyiz. Yatakları sersinler. Gürültü istemem. Bayram parasını ne yaptınız?”   </p>
			<p class="paragraf">“Fayrap topluyor.”  </p>
			<p class="paragraf">“Dediğim gibi... Patırtı istemem. Kâmil Ağa’nın yatağını Hoca’nın yanına ser. Ulan Mortocu!”   </p>
			<p class="paragraf">Zekeriya Hoca, namazda oturur gibi, elleri dizlerinin üstünde, dalmıştı. Ağa’nın sesiyle kendine geldi:   </p>
			<p class="paragraf">“Buyur. Emret Ağa!”  </p>
			<p class="paragraf">“Ulan sizin oralarda konuklara böyle mi bakarlar? Uykusu gelmiş Kâmil Ağa’nın...”   </p>
			<p class="paragraf">“Buyursun! Gelsin buyursun!” Ayağa kalktı. “Buyur Kâmil Ağa! Buyur koçum!”  </p>
			<p class="paragraf">Hizmetçiler, yatakları hemen serdiler. Kâmil Beyin altına verilen şilte yeni atılmıştı. Yorganla yastıkların yüzleri tertemizdi. Hepsi de, titiz bir ev kadınının yüklüğünden yeni çıkarılmış gibi lavanta çiçeği kokuyordu.  </p>
			<p class="paragraf">Kâmil Bey, yatılı mektepten bu yana ilk defa kalabalıkta soyunacaktı. Külotları için arama gardiyanı Vahap Onbaşı’nın dediklerini hatırlayınca büsbütün sıkıldı. Çıplaklık konusunda, bunca yıllık karısı Nermin’den sakınacak kadar utangaçtı. Soyunma işini kimsenin dikkatini çekmeden nasıl becerebileceğini düşünerek bavulundan diş fırçasını çıkardı. Üstüne diştozunu koyup sapını pipo gibi ağzının kıyısına yerleştirdi. Havluyu omuzuna attı. Sabun kutusu elinde, Zekeriya Hoca’ya sordu:  </p>
			<p class="paragraf">“Ayakyoluna gidebilir miyim efendim?”   </p>
			<p class="paragraf">Hoca ağa yerine baktı:  </p>
			<p class="paragraf">“Olmaaaz. Osman Ağa gitmiş. Hele otur. Beraber gideriz.”   </p>
			<p class="paragraf">Fayrap Ömer, bozuk para dolu bir tepsiyle bağırarak içeri girdi.  </p>
			<p class="paragraf">“Bayram masrafına sökülelim! Ağa koğuşu! Bayram masrafına gel!”   </p>
			<p class="paragraf">Kâmil Bey, Zekeriya Hoca’ya yavaşça danıştı:  </p>
			<p class="paragraf">“Uygunu nedir, efendim?”  </p>
			<p class="paragraf">“Gönlünden ne koparsa. Sen yeni olduğundan biraz çokça ver.”   </p>
			<p class="paragraf">“Ne kadar?”  </p>
			<p class="paragraf">“Yarım kayma... Bir kayma...”  </p>
			<p class="paragraf">Kâmil Bey uzatılan tepsiye bir lira koydu. Fayrap Ömer parayı azımsadı.  </p>
			<p class="paragraf">“Pintiymişsin ki Hafız, kökten demirhindiymişsin! Şimdi Sarafim Ağa’nın kısmında olsan, seni dakikasında eleyip âdembabaya soyardı. Dua et Osman Ağa’ya! Ulan Mortocu, daha duralım mı? Sen lüpçülüğe iyice alıştın!”  </p>
			<p class="paragraf">“Aman bizde para ne arasın Fayrap oğlum?”  </p>
			<p class="paragraf">“Sen o numaraları başkasına yuttur. Mangizi görelim. Sende ıskat küfülüleri vardır kiii... Sökül dedim dızgallı, bayıl dedim. Sübyanın kurabiyelerine geldi mi, papeller deste...”  </p>
			<p class="paragraf">“Vallahi billahi... Halimizi bilmez gibi... Kaç gündür tütün alamadık biz.” Zekeriya Hoca gözlerini kuruladı. “Biz kaç gündür...”  </p>
			<p class="paragraf">“Ulan ne gözü sulu pezevenk! Kâmil Ağa’dan al! Olunca toslarsın.”  </p>
			<p class="paragraf">Kâmil Bey, Zekeriya Hoca’nın bir şey demesine meydan bırakmadan, tepsiye elli kuruş koydu. Fayrap Ömer birden keyiflenip bağırdı:  </p>
			<p class="paragraf">“Ha bereket! Açın kabadayısına gel!”  </p>
			<p class="paragraf">Kâmil Bey, Hoca’yı üzmemek için lafı değiştirmeye çalıştı:   </p>
			<p class="paragraf">“Bu paralar ne olacak efendim?”  </p>
			<p class="paragraf">“Bayram masrafı görülecek. Buraya şeker, kahve, cigara alınır da, bayramlaşmaya gelenler ağırlanır. Ayrıca müdürün, gardiyanların evlerine şeker gider. Ayrıca gardiyanların bayram bahşişleri   vardır.”  </p>
			<p class="paragraf">“Gardiyanların aylıkları ne kadar?”   </p>
			<p class="paragraf">“On lira...”  </p>
			<p class="paragraf">“Ne diyorsunuz? Çoluk çocuk... Bu pahalılıkta...”  </p>
			<p class="paragraf">“Geçen aydan beri mahpus yemeğinden karavanaları çıkar oldu.”   </p>
			<p class="paragraf">“Olsun. Gene de yetmez.”  </p>
			<p class="paragraf">“Dışarı siparişlerinden kırparlar. Kısım ağaları da her ay onar lira verir. Gününü bitirenlerden, mahkemenin bıraktıklarından bahşiş toplanır! Bu dünyada gardiyanlıktan iyi iş var mı?” Osman Ağa içeri girdiği için davrandı. “Haydi, ayakyoluna gideceksen durmayalım!”  </p>
			<p class="paragraf">Kâmil Bey, bavulun üstüne bıraktıklarını alıp Zekeriya Hoca’nın arkasından koridora çıkınca ayağındaki nalınların tahta sesini yadırgadı. Geniş koridor, karanlıkta bir sokağa benziyordu. Koğuşların buraya açılan pencerelerinden içeriye, yabancı evleri gözetliyormuş gibi çekinerek baktı.  </p>
			<p class="paragraf">Kısım meydancıları ayakyollarını bol suyla yıkamışlardı.   </p>
			<p class="paragraf">Kâmil Bey dişlerini fırçalarken, birisi omuz başından fısıldadı:   </p>
			<p class="paragraf">“Allah kurtarsın efendi!”  </p>
			<p class="paragraf">Ses o kadar kuşkuluydu ki, Kâmil Bey ürpererek döndü:   </p>
			<p class="paragraf">“Mersi Efendim.”  </p>
			<p class="paragraf">Fısıl fısıl konuşan adamın, gür kaşları, pala bıyıkları kırmızıya yakın kumraldı. Yeşil gözlerinin ürkek bakışlarıyla Zekeriya Hoca’nın girdiği apteshaneyi kolluyordu.  </p>
			<p class="paragraf">“Yatağın yok mu?”  </p>
			<p class="paragraf">“Var ama daha gelmedi.”  </p>
			<p class="paragraf">“Aman gelsin çabucak! Aman yatak gelsin yarından tezi yok! Aman mahvolursun kardeşlik...”   </p>
			<p class="paragraf">“Neden?”  </p>
			<p class="paragraf">“Sorma nedenini... Diyemem. Başımdan korkarım. Bitirirler seni... Gelsin aman yatağın çabucak!”   </p>
			<p class="paragraf">“Nasıl bitirirler? Niçin?”  </p>
			<p class="paragraf">Aptesanedekilerden biri öksürünce, adamcağız iki hoplamada en uzak musluğa yetişti, hemen suratına su çarpmaya başladı.  </p>
			<p class="paragraf">Boyu çok uzundu. Uzun paçalı beyaz donunun içinde dizlerinin titrediği fark ediliyordu.  </p>
			<p class="paragraf">Kâmil Bey, şaşkınlığını çabuk savuşturdu. “Yatak elbette gelecek. O zamana kadar olsa olsa yatak kirası isterler. İstedikleri iyi... Öderim de minnet altında kalmam!” Bu zavallının biraz sinirleri bozuktu galiba... “Olsun! Niyeti iyilik etmek ya, sen ona bak!”  </p>
			<p class="paragraf">Ağa koğuşundan birkaç kişi daha gelmişti. Bunlar hiç kuşkusuz şakalaşıyorlardı. Kâmil Bey, “Sinirleri bozuk, evet,” dedi.   </p>
			<p class="paragraf">“Ortada korkulu işler olsa bunlar böyle gülüşebilirler mi?”  </p>
			<p class="paragraf">  </p>
			<p class="paragraf">Kâmil Bey, pantolonunu yorganın altında çıkarmış, hiç kimse kendisine bakmadığı halde tere batmıştı. Yumuşak yatağa uzanınca gövdesini bir ürperme dolaştı. Sinirleri çekiliyor, kemikleri sızlıyordu. Bitkindi. Apansız yer değiştirmenin karmakarışık duyguları, yasalarını hiç bilmediği bir yerde, hiç tanımadığı insanlara uyma çabalaması, dayanma gücünü yatağa girene kadar ayakta tutabilmişti. Korkunç bir mağaranın karanlık boşluğunu dinler gibi yüreğine kulak verdi. Şaşılacak şey! Tedirginlik ruhunda değil, etinde kemiğindeydi. İçinin içinde, kibirlenmeye benzer bir rahatlık duyduğu bile söylenebilir. Bekirağa Bölüğü’ndeyken, İhsan’ın yanına değil de yeni tevkifhaneye gönderileceğini öğrenseydi, gecelerce uyuyamayacağı yüzde yüzdü. Yabancı bir yaşayışa girişin en çetin dönemeçlerini toyluğuna göre iyi geçmişti. “İnsanlar beni pek yadırgamadılar. İhsan’ın yanına gönderilmemek, bir bakıma işe mi yarayacak? Memleketin çeşitli çevrelerinden çeşitli insanları tanımak ne büyük bir kazanç olur. ‘Halk’ deyip geçiyoruz. ‘Halk’ dediğimiz şey, sanki bir kalıptan çıkıyormuş gibi... Halkları meydana getiren kişilerin ruhlarındaki ayrıntıları tanımak lazım... Bu da ancak halkın çeşitli grupları içinde yaşamakla elde edilebilir.”  </p>
			<p class="paragraf">Soluğunu kesip koca mahpushaneye kulak verdi. Önce garip, uzak bir uğultunun içinde hiçbir tanıdık ses duymadı. Sonra yavaş yavaş sesleri birbirinden ayırt etti. Maltada tek başına volta vuran birinin, büyük bir kitap yaprağı çevirmeye benzeyen hışırtılı ayak sürümesi... Bahçede nöbetçi jandarmanın fırfırsız düdük ıslığı... Daha uzakta, çok daha uzaklarda, şehrin kaldırımlarını döven bekçi sopaları... “İhsan’la beni bir araya koymayı uygun bulmadılar. İhsan’ın yanına gitmek yok... Hiç değilse şimdilik biraz güç... Öyleyse buraya yerleşeceksin Kâmil! Yerleşmek zorunda olduğunu aklından hiç çıkarmayacaksın!” Bu düşünceyle, ikindiden beri tanıdığı adamları kendince değerlendirmeye çalıştı. Bağlarbaşı’ndaki evi onartırken birkaç ustayla, eve taşındıktan sonra mahallenin birkaç esnafıyla, kahvede birkaç emekli, birkaç uçarı delikanlıyla ahbaplık etmiş, Babıâli yokuşunda yazarlar, şairler, küçük rütbeli subaylar, yedek subaylarla dost olmuştu. Bunların hepsi de toptan iyi yürekli insanlardı. Neci olurlarsa olsunlar, ne kadar sıkıntıda bulunurlarsa bulunsunlar, hepsinin ruhunda soylu kişilerin ağır efendiliği vardı. Buradakiler de elbette öyleydiler. Arabasında yakalandığı yaşlı faytoncunun sorguda nasıl tanıklık ettiği birden gözünün önüne geldi. Ne büyük bir ustalıkla işi sağırlığa vurmuş, istediklerini işitip işitmediklerini duymazdan gelerek hiç tanımadığı bir insanı nasıl da korumaya çalışmıştı. Faytoncu Osman Ağa, o yaşlı faytoncudan niçin büsbütün başka türlü olacakmış? Zekeriya Hoca da, Bağlarbaşı’nın Kuvayı Milliye’ye çalışan yiğit mahalle imamına –tabur imamıyken Sarıkamış’ta esir düşmüş ufak tefek, kara kuru Durmuş Hoca’ya– neden benzemesin? Ya apteshane aralığında, kendisini gayet korkunç tehlikelere karşı uyarmaya çalışan sinirleri bozuk, korkudan bitik adamcağız?  </p>
			<p class="paragraf">Kâmil Bey hiç beklemediği bir sevinçle yutkundu. Yakalandığından beri gitgide daha sık, daha şaşarak duyduğu bu sevinç, ilerde karısı Nermin’le kızı Ayşe’nin sahiden övünebilecekleri çok haklı bir işe girmesinden geliyordu. İlerde, çok değil on yıl sonra, bugünleri anlatırken, on altı yaşında bulunacak olan Ayşe, yüzüne kim bilir nasıl bakacak, karısı Nermin kendisiyle kim bilir nasıl övünecekti? Nermin’i gülerken gözünün önüne getirmeye çalıştı. Bir türlü beceremedi. Zorladıkça telaşlandı. Görür gibi olduğu Nermin, hep öyle kederli, öyle durgundu. Yakalandıktan sonra görüşmeye geldiği ilk gün nasılsa... Hatta biraz daha dargın... Karısının kederli hayaline yüreği parçalanarak yalvardı. “Bana sakın kızmayın Nermin! Suç benim değil. Başka türlü davranılabilirdi sanmayın! Bir kere daha söylemiştim. Hatırlarsınız. Vallahi bugün iki yol yoktur.” Karısının bu işlerdeki bilgisizliğini bağışlıyormuş gibi kederle gülümsediğini anlayarak durakladı. Deminden beri kendi kendisiyle övündüğünü yeni fark etmişti. Biraz düşündü: Pek de haksız değilsiniz Kâmil Bey! Akbabaların ölü yedikleri böyle bir kulenin taa dibinde, sırtüstü, yatarken kederle de olsa gülümseyebilmek elbette yiğitlikti. Ama gene de yadırgadığı bu kasılmadan kendisini kurtarmaya çalıştı.  </p>
			<p class="paragraf">Koğuşta yatma hazırlıklarının kırık dökük hışırtıları, gürültüleri kesilmiş, mırıltılı bir sessizlik başlamıştı. Aşağılarda, toprağın derinliklerinde, kurusıkı top atılmasına benzer bir gürültü duyuldu. Kâmil Bey, “Bodrum katında bir kapı kapanmış olacak,” derken Anadolu’yu hatırladı.  </p>
			<p class="paragraf">Anadolu hakkında hiçbir fikri olmamasına gittikçe daha çok üzülüyor, bu bilgisizliğinden gitgide daha çok utanıyordu. Hemen Avrupa’yı, bütün Amerika’yı, Afrika’nın yarısını, hemen hemen bütün Uzak Şark’ı dolaşmış bir Türk olarak Anadolu’yu tanımamak düpedüz ayıptı. Bu sabah gazetede okuduğu savaş bildirilerindeki yer adları aklına geldi. Batı cephesinde Geyve Boğazı... Bu boğazda haftalardan beri vuruşuluyor. Korunak kazan düşman topçusu ateşimizle dağıtılmış. Geyve Boğazı da Alpler’de, Pireneler’de, Andlar’da, hatta Himalayalar’da gördüğü boğazlara benzese gerek... Buna karşılık düşman bildirisi Çivril’den laf ediyor, Çivril düşmanın güney cephesinde bir yer.. “Nasıl bir yer peki? Dolaştığınız yerlerden hangisine benzer acaba?” Burada düşman bizim yüz kişilik bir birliğimizi dağıtmış... 17 ölü vermişiz, iki beygirle cephane sandıkları bırakmışız. Çivril toprağında adsız sansız ölen bu 17 kişiden biri olmak... Bunu göze almak... İşte insanoğlunun erişebileceği en yüce yiğitlik katı... Mahpushanede sırtüstü yatmakla bunun arasındaki farkı unutup...”  </p>
			<p class="paragraf">Uyuyanlardan bazıları hafiften horlamaya, uyku tutmayanlarsa ölü gibi yatmaktan usanıp fısıldaşmaya başlamışlardı.  </p>
			<p class="paragraf">Kahve ocağının önünde domino oynayan Pandeli, Osman Ağa’dan pek çekinmediği için sesini gitgide yükseltiyordu:   </p>
			<p class="paragraf">“Ulan gene düşeşi öldürdün.”  </p>
			<p class="paragraf">“Sus ulan, Osman Ağam...”  </p>
			<p class="paragraf">“Uyansın! Ben se başlarını şeş yapıyorum, sen hırboluk edip bozuyorsun.”  </p>
			<p class="paragraf">Kahve ocağını yarın için kömür tozuyla sıvayıp hazırlamakta olan Seringel, oyuncuları tersleyip susturdu.  </p>
			<p class="paragraf">Rum çocuğunun cilveli kötü kadın sesi, Kâmil Bey’in yüreğine çöken yurdunu tanımamak utancını yavaş yavaş artırıyordu.  </p>
			<p class="paragraf">“Bu ölü ışıkta okunmaz. Bu Pandeli denilen pisliğin yaşadığı yerde hiçbir temiz iş yapılmaz. Bu sırada Don Kişot’u nasıl çevirirsin, nasıl resimlersin? Peki, ne olacak?” Dünyada hiçbir şeyin, hatta düşmanı yenip yurttan atmanın bile değeri kalmıyor gibiydi. Candarmalarla korunan kat kat duvarları, gardiyan ceplerindeki kocaman anahtarlarla kilitli sayısız demir kapıları aşıp karısı Nermin’in, kızı Ayşe’nin hayalleri, anıları bile kendisine ulaşamıyorlardı. İçine düştüğü yalnızlığın ne benzeri vardı ne de boğuşmak için tutulacak bir yanı... Çocukluğunda dadısından dinlediği bir masalı – otuz yıldan beri ilk defa– hatırladı. “Padişahın en küçük oğlu kuyunun dibinde, Arap’ın verdiği kılları birbirine sürüyor. Yeryüzüne çıkmak için ak kılları sürecekti. Yanlışlıkla kara kılları sürmüş. Ak koyun geleceğine, kara koyun geliyor. Padişahın en küçük oğlu yedi kat yerin dibine doğru... Yedi kat yerin dibi: İşte burası...”  </p>
			<p class="paragraf">“Uyudun mu Kâmil Ağa?”  </p>
			<p class="paragraf">Kâmil Bey, bu fısıltıyla sıçrayıp sağına döndü. Zekeriya Hoca başını kaldırmıştı.   </p>
			<p class="paragraf">“Uyudun mu?”  </p>
			<p class="paragraf">“Hayır.”  </p>
			<p class="paragraf">“Uyku tutmamıştır. İlk gece tutmaz. Yerini yadırgarsın.”  </p>
			<p class="paragraf">“Öyle oldu galiba...” Kâmil Bey bir şeyden korkuyor gibi fısıl fısıl konuştuğunu fark edince kendisinden utandı, ama sesini de yükseltemedi. Bir yandan da Zekeriya Hoca’nın susacağını düşünerek telaşlanmıştı. “Tutmadı, evet.”  </p>
			<p class="paragraf">“Bazısı kolay alışır. Bana geldi mi, ben kaç yıldır alışamadım.” İçini derin derin çekti. “İftira gayetle kötü Kâmil Ağa, iftira yaman... Başındaki bir mesele...”  </p>
			<p class="paragraf">“Sizinki nasıl oldu efendim?”  </p>
			<p class="paragraf">“Dediğim gibi. Biz kibir getirdik. Harisi Muhasibî Efendi’mizin, Şibelî Efendi’mizin kitaplarını yutmuşum. Bunlar öyle kitaplar ki bir tekine değme şeyhülislamın gücü yetmez. Şeytanla çok pençeleştim. İlk zamanlar beni yerlere çaldı. Sonra boynuzunu elime geçirdim. Kör şeytanın görür gözünü söndürdüm, dua gücüyle... Şeytan gözü söndürmek kolay değil haaa! Çok sıkıntı çekeceksin, dilin dişin kitlenecek. Şeytan yere çalınca, sana yalnızlık safası görünür. Yalnızlık safası, yani adam aramaz oluyorsun! İşte o sıra kasılırsın. ‘Bana gayrı ecinniden, şeytandan bir kötülük gelemez,’ dersin. Çünkü gözüne melekler, enbiyalar görünür. Öyle bir yere varmaktasın ki, biraz daha zorlatsan, ilerisi Tanrı yakınlığı... Orada, olmuşlardan, olacaklardan haberin olur. Yalnızlık safası demek, ‘İbadet basamağını aştın,’ demektir. Namaz, oruç artık sana borç bile değil... Canın çekerse namaz kıl, oruç tut, çekmezse hiç umursama! Adamoğlu bu kata erişti mi dalgalı deniz olur. ‘Deniz’ ne demek? ‘Pislik tutmaz’ demek! Bu yüzden yalnızlık safasına erişenler içki içerler, oğlan severler, karı severler. Bilmeyenler ayıplar. Oysa bunların sevdikleri karı, oğlan, aslında Tanrı sevgisidir. Aman haaa! Bu lafları ben bana etmekte değilim. Ben beni bilenlerdenim. Ben beni öylelerle bir sayamam. Ağzım eğrilir. Dediğim ulular nerde, benim gibi uyuz it nerede?”  </p>
			<p class="paragraf">“Rica ederim...”  </p>
			<p class="paragraf">“Benimkisi yerde sürünmek... Düşleri açıklamaktayım ve de remil döküp kaybolan öteberiyi buluvermekteyim. Kocası şeytana uyup baştan çıkmış avratlara sıcaklık muskası yazmaktayız. Arada, kısır karılara derman bulduğumuz, kısmeti bağlı kızlara kısmet verdiğimiz de var. Meğer kahpelerden birazı yüreklerini bozmuşlar. Allah billah sezinleyemedim. Yüzlerine bile baktığım yok... Avradın dertlisi konuşkan olur. Kimi kocasından yanıp yakılmakta, kimi dulluktan, yalnızlıktan... Kısmeti bağlı körpe kızını getiren hangisi, genç yaşında dul kalmış kızkardeşini koşturan hangisi... Gülersin Kâmil Efendi oğlum, gülersin de günahımı alırsın. Hayır, Allah bana o işi hiç soramaz. Bizde harama uçkur çözmek yoktur. Bazısı bilmezliğinden “Öte dünyayı kazanacağım’ diyerek bu dünyadan elini eteğini büsbütün çeker. Bu da bir başka çeşit günah... Tanrı ne buyurmuş bakalım? ‘Nefsin bineğindir. Ona acıyacaksın. Yeygisini, içkisini, giyimini kuşamını sakın eksik etmeyeceksin,’ buyurmuş. Peygamberimiz, Amir bin As’a neden çıkıştı? ‘Gece namaz kılarmışsın da hiç uyumazmışsın. Gündüzleri oruçlu gezer, akşam da yemek yemezmişsin. Avradına yaklaştığın da hiç yokmuş. Böyle etme! Uyku, gözünün hakkı, yemek gövdenin hakkı olduğu gibi, avradının hakkını da unutma! Hangi yüzden olursa olsun, birinin hakkını yemek Müslümana yasak...’ diye çıkıştı. Biz Peygamber Efendimizin sözündeyiz! Buraya düşmeseydik, bir aya bırakmadan evlendiydik!”  </p>
			<p class="paragraf">Kahve ocağındaki aznif oyunu iyice kızışmıştı.  </p>
			<p class="paragraf">“Ben dört başını, sabahtan beri, beş yapmaya çabalıyorum, bu gâvur oğlu...”   </p>
			<p class="paragraf">“Bende beş yok vire! Elimi görsene...”  </p>
			<p class="paragraf">“Nesini görecekmişim! Bizi sabunladılar ki tertemiz...”   </p>
			<p class="paragraf">Seringel gene araya girdi:  </p>
			<p class="paragraf">“Ulan Fayrap, başlarım fayrabından... Osman Ağam uyanırsa...” Bu sırada, kısmın demir kapısı gürültüyle açıldı. “Toplayın şunları... Başgardiyansa topunuzu marizler şart olsun...  </p>
			<p class="paragraf">Üç gardiyan, ağa koğuşundan başlayıp kısımdakileri saydılar, Seringel’le biraz şakalaşıp   gittiler.  </p>
			<p class="paragraf">Zekeriya Hoca doğrulup dirseğine dayandı. Geceliğinin açık önünden göğsünün kırçıl kılları görünüyordu. İçini çekti:  </p>
			<p class="paragraf">“Birine kötü gözle bakmadım Kâmil Ağa. Birine içimi bozmadım. Ben şeyhimden öğütlüyüm, bana öğrettiklerini kötülükte kullanamam. Ne fayda! Bir elin sesi çıkmaz, gökkubbe tek direkle durmaz. Başıma bu iftirayı getiren karıyı şimdi görsem tanımam!”  </p>
			<p class="paragraf">“Size niçin başvurduydu?”  </p>
			<p class="paragraf">“Muska yazdırmaya...”   </p>
			<p class="paragraf">“Derdi ne?”  </p>
			<p class="paragraf">“Karı milletinin derdi n’olur? Ya birine sevdalanmıştır ya da kocası soğuk...   </p>
			<p class="paragraf">“Bununki?”  </p>
			<p class="paragraf">“Günahı boynuna, kocasında iş yokmuş... Senin anlayacağın, kocasının erkekliği biraz kıtca... Ben de kahpenin yalancısıyım. Herifi askere körpe almışlar. Çanakkale Savaşı’na girince korkudan erkekliği dökülmüş.”  </p>
			<p class="paragraf">“Kadın kaç yaşında?”   </p>
			<p class="paragraf">“On yedi, on sekiz...”  </p>
			<p class="paragraf">“Kocasının öyle olduğunu açıkça söyledi mi?”  </p>
			<p class="paragraf">“Karı milletinin azmışında utanmak olmaz. Söyledi de öteye bile geçti. Dedim ya, bilgi gücümüze güvenmişiz de iyice kasılmışız. Yoksa yıldızına bakar bakmaz ayılmalıydık.”  </p>
			<p class="paragraf">“Yıldızı  ne gösteriyordu?”  </p>
			<p class="paragraf">“Korkunçlu şeyler... Yıldızı iyice bulanıktı. Senin anlayacağın, resmen uğursuz... Şeyhimin öğüdü: Yıldızı bulanıkçaysa o adamın derdine el sürmeyeceksin! Biz aldırmadık. Önce bir muska yazdım, sıcaklık muskası... Olur ki herifte tutukluk yoktur da bunlara biri büyü yapmıştır. Karı muskadan fayda görmemiş. İkinciye: Bel macunu verdim. Bel macunu ki, bir parmak yesen, beline yedi manda boğası gücü gelir. Karı, macunu herife çanakla yedirmiş... Ben kahpenin yalancısıyım, hiçbir uyanıklık elde edememiş. Herif, kesikliğine bakmayıp, bunu günbe gün, ‘İlle çocuk’ diye sıkıştırmaz mı?”  </p>
			<p class="paragraf">“Nasıl çocuk?”  </p>
			<p class="paragraf">“Böyleleri çocuk ister. Çocuğu olacak da erkeklenecek... ‘Be herif’ desem, ‘eksik etek karı, çocuğu tek başına nereden bulsun?’ Utanmaz kavat, ‘Komşudan momşudan alıver,’ demeye getirmekte besbelli. Ben işin bu yanlarını anlamazdan gelmekteyim. Karı yüzünü açar, şurasını burasını gösterir. Ben o ipin cambazı olmadığımdan karının yüreğindeki kötülüğü sezemedim. Bir gün geldi, ‘Herif güçsüzlüğüne bakmayıp ve haddini bilmeyip beni senden kıskanmaz mı Hoca!’ dedi. Aldırmadım. Bir gün geldi, ‘Herifin aklınca, sen bana kâğıt yapmışsın da beni kendine yakmışsın. Haftada bir iki buraya gelmem bu yüzdenmiş,’ dedi. Aldırmadım. Son gelişinde, çarşafını sıyırdı da oyluklarını gösterdi.”  </p>
			<p class="paragraf">“Etmeyin!”  </p>
			<p class="paragraf">“Oylukları taze patlıcan gibi gömgök... ‘Kız, bu nasıl bir utanmazlık? Ört şunu. Kapa!’ demeye kalmadı, kapıyı omuzlayıp içeri doldular.  </p>
			<p class="paragraf">“Kimler?”  </p>
			<p class="paragraf">“Mahallenin imamı, bekçisi, karının kavat kocası... Karı da bağırmaya başlamaz mı?”   </p>
			<p class="paragraf">“Ne diye bağırıyor?”  </p>
			<p class="paragraf">“Zorla üstüne çökmüşüz! Etini biz burmuşuz da morartmışız. Meğer karı hoyratın biriyle oynaşır olmuş. Kocası bunun orasını burasını ellenmiş görünce girişmiş sopa atmaklığa... Karı, oynaşını gizlemek için bizi karalamış. Biz muska yazmaya başlayalı mahalle imamının kazancını meğerse kesmişiz. Bodur İmam, kaç zamandır ek yerimizi kollarmış. Bu kadar bir ilmek eline geçince yakamıza yapıştı. ‘Eteği temiz avratlarımızın göbeğine döl duası yazmak bahanesiyle oyluklarını dişlediğinden...’ diye ispatlık ederek bizi suçsuz günahsız buraya düşürdü. On dört aydır yatmaktayız.” Zekeriya Hoca, gözlerini kuruladı. “Hepsi dinlerini unuttular, yalan yere yemini bastılar!”  </p>
			<p class="paragraf">Kâmil Bey bir cigara yaktı. Bir tane de Hoca’ya verdi. Hoca’nın dedikleri doğru olsun, yalan olsun, bu memlekette bazıları düşmanla boğuşurken bazıları nelerle uğraşıyorlardı.  </p>
			<p class="paragraf">Demin, bütün insanları temize çıkarmıştı. Bunların içinde, kendisini ele veren “Niyazi abi” dedikleri rezil de vardı. “Niyazi para kazanmak için bizi ele verseydi, namussuzluk etmesinin gene de bir anlamı olurdu. Herif, kendimizi dolandırtmadığımıza kızdı da bizi astırmaya kalktı.”  </p>
			<p class="paragraf">“Bu iş senin başına gelse, Kâmil Bey, bir kâğıt yazar, karalayıcıların karnını ossaat şişirirdim. Ne fayda ki bizim yolumuzda kendimize kâğıt yazmak yoktur. Evet, sen olsan...”  </p>
			<p class="paragraf">Uyuyanlardan biri, göğsüne tonlarca ağırlık çökmüş gibi inledi.  </p>
			<p class="paragraf">Bütün kısımda, orman gecelerinin ürpertici hışırtıları, bataklıkların çürümüş ot kokusu vardı.  </p>
			<p class="paragraf">“Evet, bizim kendimize imdadımız yoktur ama, Allah’ın izniyle Müslümanların sıkıntısına hızır gibi yetişiriz. Senin iş sorguda mı?”  </p>
			<p class="paragraf">“Hayır! Neden sordunuz?”  </p>
			<p class="paragraf">“Sorgudaysa, sorgu yargıcının adını söyle! Bir muska yazayım. Herifin dili dişi kitlensin, yedi güne varmadan seni koyuversin! Bir kara tavuk getirirdin, iki okka da şeker... Biz paraya el sürmeyiz çünkü... Biz Kuran satıcılarından değiliz.”  </p>
			<p class="paragraf">Kâmil Bey, bu küçücük dolandırıcılığı o an hiç yadırgamadı, biraz cana yakın bile bularak kederle gülümsedi:   </p>
			<p class="paragraf">“Bizim işimiz çoktan bitti Hocam! Biz cezayı çoktan yedik!”  </p>
			<p class="paragraf">“Sahi... Yedi yıl dedindi, öyle ya?”   </p>
			<p class="paragraf">“Evet.”  </p>
			<p class="paragraf">“Vay imansızlar vay!” Dört yanına ürkek ürkek bakarak sesini alçalttı. “Paradan yana nasılsın? Paran var mı bari?” Kâmil Bey, parası olup olmadığını, yakalandığından beri sanki hiç düşünmemiş gibi durakladı. Bir hesapça kendisini zengin sayabilirdi. Eğer avukatı davalarından birini olsun kazanabilirse... Kazanmak da elvermez, ilamı icraya koyup parayı alırsa...  </p>
			<p class="paragraf">Zekeriya Hoca, sorusunun karşılığı gecikince paralı olduğunu saklıyor sanmıştı. Kurnaz kurnaz göz kırptı:  </p>
			<p class="paragraf">“İyi... Ben buraya düşenlere hep söylerim: Mahpusluğu göze alan herif, bir yanına bir kaç para atmalı! Evli misin?”   </p>
			<p class="paragraf">“Evet!”  </p>
			<p class="paragraf">“İyi! Ben buraya düşenlere hep söylerim. Mahpusluğun üstesinden parayla gelinir. Sırasında parayı saçar canını kurtarırsın. Para tükendi mi, âdembaba koğuşuna tekerlendiğin gündür. Esrarın, kumarın da yok inşallah!”  </p>
			<p class="paragraf">“Yok!”  </p>
			<p class="paragraf">“İyi... Olsa burada gizleyemezsin. Burada hiç kimse tutkularını gizleyemez. Ayakyolunda ‘Zarzar’ dedin de, yalan mundar, kuşkulandım. Demek mahpuslardan hiçbirini tanımazsın?”  </p>
			<p class="paragraf">“Buradakilerden kimseyi tanımıyorum ama Mehterhane’de bir arkadaşım var.”   </p>
			<p class="paragraf">“O da iftiradan mı yatmakta?”  </p>
			<p class="paragraf">“Evet.”  </p>
			<p class="paragraf">“Adı ne?”  </p>
			<p class="paragraf">“İhsan... İhsan Bey...”   </p>
			<p class="paragraf">“Lakabı?”  </p>
			<p class="paragraf">“Mehterhane’de ‘Kuvayı Milliyeci’ diyorlar.”  </p>
			<p class="paragraf">“Aman o nasıl bir söz! Aman ‘Töbe’ çek! Aman ben duydum, başkası duymasın...”   </p>
			<p class="paragraf">“Neden?”  </p>
			<p class="paragraf">“Kuvayı Milliyeci lafı gayet kötü... Seni bitirirler Kâmil Efendi. Hele Osman Ağa Anadolu’dan yana olanlara çok kızar.”  </p>
			<p class="paragraf">“Niçin kızıyor?”  </p>
			<p class="paragraf">“Padişah düşmanı olduklarından... Burada Rumlar, Ermeniler de çokluk... Aman Kuvayı Milliyeci’den ahbabın olduğunu duymasınlar! Öyle şeyler bizden ırak... Biz cezamızı yatıp çıkmaya bakalım. Ben seni akıllı uslu gördüm. Kendin benden iyisini bilirsin, burası dar yer... Burda rahat edeyim dersen, etliye sütlüye karışmayacaksın. ‘Görmedim, bilmem. Duymadım anlamam!’ hesabı. Sana biri, aklının ermediği bir laf etti mi, aman bana danış.  </p>
			<p class="paragraf">“Teşekkür ederim.”  </p>
			<p class="paragraf">“Buranın girdisini çıktısını öğrenene kadar en iyisi yerinden hiç kalkmamak... Bakkaldan bir şey ısmarlayacaksan, bir daha sakın Fayrap’a filan sezdirme! Bana gizliden deyiver. Gider gelirim kuş gibi... Burada, adamın gözünden sürmeyi çekiverirler.”  </p>
			<p class="paragraf">Kâmil Bey, musluk başında kendisine yatağını çabuk getirmeyi öğütleyen kırmızı bıyıklı adamın korkusunu hatırladı:  </p>
			<p class="paragraf">“Burada birisi, birine haksızlık edebilir mi?” Zekeriya Hoca’nın bakışlarından bir ürkeklik geçti: “Ne ağzına... Osman Ağa’mız ossaat tepeler!” “Osman Ağa neden yatıyor?”  </p>
			<p class="paragraf">“Adam öldürmekten... Töbe! Adam değil, kötü karı öldürmüş... Kötü karı bunun dostu... Kötü dedimse kendisi kötülükte değil, kötü ev işletmekte... Osman Ağamıza, karı tutkun! Sonunda parayı mı azaltmış, yoksa başka bir dost mu peydahlamış. Osman Ağa bakmış ki karı gönülsüz, gider ayak, ‘Bunun boynundaki beşibirlikleri, cevahir taşlarını alsam’ demiş. Bir araba gezisinde atlar parlamış sözüm ona. Tenha bir yerde karının takılarını sıyırmaya kalkmış. Boğuşmuşlar. Kahpenin canı pek iğretiymiş, ne dersin, şakacıktan çıkıvermez mi? Al sana on beş yıl kürek cezası... İstinaftan bir şey elde edemedi. Şimdi umudu Yargıtay’da...”  </p>
			<p class="paragraf">“Yanından hiç ayırmadığı iki kişi de suç ortakları mı?”  </p>
			<p class="paragraf">“Değil. Koruyucuları... Bunların ceplerinde sustalı çakılar hep açık durur. Biri Ağa’ya diklenecek olsa, hemen tepesine çökerler. Burda bunlar kaç babayiğidin başını yemişlerdir!”  </p>
			<p class="paragraf">“Mahpushane idaresi, sustalı çakı taşıdıklarını bilmiyor mu?”  </p>
			<p class="paragraf">“Bilmez mi?” Sesini alçalttı. “Hepsi birlik, Kâmil Efendi, hepsi birlik. Kısım ağaları, topladıklarını hafta başında idareyle bölüşürler.”  </p>
			<p class="paragraf">“Koruyucular da mı adam öldürmekten yatıyor?”  </p>
			<p class="paragraf">“Evet. Rizeli Ali, Kadayıfçı Halil’i öldürmüş. Bu Kadayıfçı Halil hem zengin, hem yakışıklı, hem de zamparanın domuzu... Seferberlikte, mahallenin ekmek dağıtımı Kadayıfçı’nın eline geçmiş. Herif yedi mahallede tadına bakmadık güzel karı, ellemedik körpe kız bırakmamış. Sonunda Pamuk Zehra’yı dost tutmuş. Pamuk Zehra’nın adı Pamuk, kendi zehir... Karı bakmış ki zengin Kadayıfçı’nın gönlü geçti geçecek! Bir zaman yanı sıra körpe kızlar götürmüş. Sonunda herifi kaçıracağını anlayınca Kadayıfçı’yı bu Laz Ali’ye öldürtmüş, çünkü bu Laz Ali de dostu...”  </p>
			<p class="paragraf">“Nasıl  öldürtüyor?”  </p>
			<p class="paragraf">“Sandalda... Laz Ali sandalcı... Zehra bir gün Kadayıfçı’yla Ali’nin sandalına binmiş. Yanlarında Nezihe adında bir de körpe kız var! Açılmışlar. Denizin ortasında Laz Ali, Kadayıfçı’yı bıçaklayıp denize atmış!.. Meğer sandala binerlerken Kadayıfçı’yı tanıyanlardan biri bunları görmüşmüş... Kadayıfçı kaybolunca gören herif polise haber verivermiş...”  </p>
			<p class="paragraf">“Kadınlar da burada mı?”   </p>
			<p class="paragraf">“İkisi de burda...”  </p>
			<p class="paragraf">“Tanaş’ın koruyuculuğunu anlayamadım. Osman Ağa bir Hıristiyana nasıl güveniyor?”  </p>
			<p class="paragraf">“Bu Tanaş aslında bahçıvan... Başkaca da Sarafim Kaptan çetesinin gözü kulağı... Bostancı’da bir soygun yapmışlar, Erşed Bey’le kardeşini öldürmüşler. Erşed Bey, bostanını bu Tanaş’ın babasına bedava bırakmış. Kira mira aldığı yok. Evin girdisini çıktısını bildiğinden, soygun gecesi kapıyı Tanaş açtırmış. Evdekiler bunun sesini tanıdıklarından kuşkulanmamışlar. Yoksa Erşed Bey de, kardeşi de yaman silahşor... Bu Tanaş bunca iyiliğini gördüğü herifi Sarafim çetesine parçalatmasın mı? Soygun sırasında besleme kız bunu nasılsa tanımış... Polis komiseri önce inanmamış, ‘Bu kadar kahpelik insanoğlundan beklenmez,’ demiş, Tanaş’ı inanmazdan sorguya çekmiş, biraz sıkıştırmış. İşi Sarafim çetesinin üstüne atıp temize çıkmaya kalkmaz mı avanak gâvur! Bu sefer sopayı almışlar ele... Sopa gücüyle çeteyi söylemiş. Yatak yerini bildirip Sarafim Kaptan’ı yakalatmış. Sarafim, şimdi yukarda Üçüncü Kısım ağası. Bunu eline geçirse yarısını yavaş ateşte kebap edip yiyecek, yarısını kıyma makinesinden geçirip sucuk kurutacak... Bu yüzden ikinci kısımla üçüncü kısım öldüm Allah bahçeye bir arada çıkamaz.”  </p>
			<p class="paragraf">“Bir de Binici Apostol var. O da mı çeteden?”  </p>
			<p class="paragraf">“Hayır! Onun işi başka. Bu Apostol aslında binici değil içici. Geçen karnavalda iyice şarap sarhoşu olup kuduzlanmış. Allah beterinden esirgesin, yere göğe sığmazlanmış. Sekiz on kopuk birleşip, altlarına birer sürücü beygir çekip ‘şurası, burası’ derken, Apostol’un aklına, Kapalıçarşı’ya girmek gelmez mi! ‘Haydaaa!’ diyerek atları çarşıya salmışlar. Memleket düşman elinde olduğundan esnafın yüreği kuşkuda... Nal sesleri şakırdayınca çarşılının aklı sıçramış. ‘Aman basıldık!’ diyen dükkânı tezgâhı bırakıp savuşmuş. Arada çok adam ezilmiş, çok gebe karı çocuğunu düşürmüş. Fukara Apostol, ‘Yortu bayramında biraz Osmanlılık edeyim,’ derken gözünü burda açtı. Lakin neme lazım gâvurların içinde iyileri de var. Töbe, gâvura iyi denmez, ama şimdi Maliko kâfirine ben ne diyeyim? Yufka yürek olur ya, bu kadar mı olur. Şurda biri ağlasa, bakmışsın onun da gözü  yaşarmış.”  </p>
			<p class="paragraf">“Suçu ne?”  </p>
			<p class="paragraf">“Kalp para basmak... Bastığı kalp parayı, Darphane müdürü hükümet baskısından ayırt edemezmiş. Ama gâvurun domuzu, şu köşedeki kara külahlı Artin gâvur. Artin gâvura geldi mi, ‘İngiliz’i soyan bir gâvur,’ diyeyim de aklın yatsın! Oğlancılığı olmasaydı, İngilizler hükümetimize bunun yüzünden çok ot yolduracaklardı. Hamamlarda İngiliz liraları bozdurduğundan  ele geçti.  </p>
			<p class="paragraf">“İngilizler’i  nasıl soymuş?”  </p>
			<p class="paragraf">“Tophane’de Bahriye ambarındaki İngiliz kasasını olduğu gibi kaldırmış, yallah!”  </p>
			<p class="paragraf">Yataklardan birinde boğuk bir öksürük nöbeti başlamıştı. Öksürenin, gürültü etmemek için kıvrandığı, ağzını yorganıyla kapatmaya çalıştığı anlaşılıyordu. Seringel kızmış gibi   homurdandı:  </p>
			<p class="paragraf">“Şimdi Osman Ağa uyanmalı ki... Şunun marizine kaymalı ki... Şu pis köprücünün...”  </p>
			<p class="paragraf">Kâmil Bey’in “Köprücü ne demek?” diye sormasına vakit kalmadan Kömürcü İbrahim seslendi:   </p>
			<p class="paragraf">“Kalk oğlum Köprücü! Bu öksürük geçici öksürüklerden değil. Seni gene ıslatırlar haaa...”  </p>
			<p class="paragraf">Öksüren adam, bu söz üzerine hemen yatağından sıçradı, eliyle ağzını kapatarak çıplak ayaklarıyla dışarı çıktı. “Köprücü” Kâmil Bey’e ayakyolunda korkulu bir sesle yatağını hiç vakit geçirmeden getirmesini söyleyen kırmızı bıyıklı adamdı.  </p>
			<p class="paragraf">Zekeriya Hoca, acımış gibi içini çekti:  </p>
			<p class="paragraf">“Fukara Köprücü! ‘Bu gece belki öksürük tutmaz,’ demiş, ama işte tuttu.”   </p>
			<p class="paragraf">“Hasta mı?”  </p>
			<p class="paragraf">“Bana sorarsan bununkisi ince öksürük... ‘Bir şeyim yok. Benimkisi soğutlatmak,’ demesi boş... Adamoğlu, bu dünyada akılsız olmayacak Kâmil Ağa. Ben onu bunu bilmem, akılsız oldun mu, ‘mecburi’ öleceksin. Bu herifin bizim çıfıt doktordan bir kaçması var, görmelisin! Erkekten sakınan namuslu karı da öyle değil. Akıl yok, para yok.”  </p>
			<p class="paragraf">“Çok mu fukara?”  </p>
			<p class="paragraf">“Bundan fukarası olur mu? Adı üstünde: Köprücü.”   </p>
			<p class="paragraf">“Ne demek?”  </p>
			<p class="paragraf">“Köprünün iki başında durup köprü parası toplayan herif-lerden...”   </p>
			<p class="paragraf">“Ne yapmış?”  </p>
			<p class="paragraf">“Aklı sıra hükümetin kesesini kayıracak. Çocuğun biri, hükümetin onluğunu vermeden sıvışacak olmuş. Bu gözünü sevdiğim, çocuğun kulağına yapışıyor. Bunun demesi, kulağından tutmuş, çocuğun demesi şamarlamış. Meğerse çocuk, zengin yerin çocuğu... Köprüden parasız geçmeye kalkması, cebinde parası olmadığından değil, mahallenin fukara çocuklarına uyduğundan... Sen işe bak ki, oğlanın kulağı bir şamarda sağır kalmaz mı! Bana sorarsan, kulağın sağırlaşacağı varmış. Çocukların kulağı bir şamarda sağırlaşacak olsa, bu dünyada sağlam kulak mı kalırdı? Ama sen, Allahın işini imansız yargıca gel anlat! Bizim Köprücü Arslan kaç aydır mahkemeye gidip gelmekte... Ne verirler dersin?”  </p>
			<p class="paragraf">“Bilmem!”  </p>
			<p class="paragraf">“Bana kalırsa, en azından üç yıl verirler! Verseler de boşuna... Bir yılı çıkaramaz. Bu öksürük bunu yakında toparlar götürür. Böyle ince öksürük oldun mu...” Susup dışarıya kulak verdi. Ayakyolundan, Köprücü Arslan’ın horoz gibi öttüğü duyuluyordu. “Herif bunun sonunu bulamazsa, şart olsun, kenef aralığında cavlağı çeker.” Zekeriya Hoca’nın keyiflendiği sesinden belliydi. “Tamam! Soluğunu buldu bu sefer de çok şükür! Bu seferlik gene kefeni yırttı köpoğlusu... Kaçtır söyledim, ‘Şu istiftekileri çıkar da boğazına bak,’ dedim. Hiç yemez. Karavanayı bile, alan olsa, satacak... Böylesine, ‘cimrinin fukarası’ derler. Bunlar yemezler ki paralarını harcasınlar. Bu Arslan, topladığı köprü parasının kim bilir kaç kuruşunu cebine atıvermiştir. Bunların üstüne, para toplamaya çıkarken, cepsiz gömlek giydirirlermiş. Boynundan sıkıca boğulmuş gömlek... Akşam giderken de ararlarmış ki, bizim Vahap Onbaşı’nın aramaları kaç para... Gene öyleyken bu gözünü sevdiğim, hükümetimizin on paralarını güzelce aşırırmış.”  </p>
			<p class="paragraf">“Kendi mi söyledi?”  </p>
			<p class="paragraf">“Kendi söyler mi? Korkudan yüreği yarılır. Burda köprücülük etmiş serseri mi ararsın? Onlardan dinledim. Köprücüler hep kumpanya imişler. Avuçlarında az biraz para toplandı mı, bir işmar çekerlermiş, bunların değnekçisi yolcu gibi aralarından geçermiş, geçerken bunlar iki yandan onlukları tutuştururlarmış. Herif bir avuç onluğu alıp bir boy gidermiş köprünün öbür başına... Bu kere, ordan bir avuç onluk alıp yallah gerisingeri... Akşama kadar bu böyle... Gece oldu mu, toplanır bölüşürlermiş. Bunların içinde, aylıksız çalışmaya razı olanlar çokmuş. Neden bakalım? Çünkü zanaatın ilerisi sağlam da ondan... ‘Baba onluk! Hemşire metelik!.. Dayı köprü parası!’ derken, ilerde bunun yanına bir ‘Allah rızası için’ kattın da dilenciliğe başladın mı, sana artık karada ölüm yoktur. Bunların hepsi sonunda, birer cami kapısı tutarlar da banker kesilirler.  </p>
			<p class="paragraf">Köprücü Arslan soluyarak içeriye girdi. Don gömlekle çok daha sıska, çok daha uzun görünüyor, öne bükük dizleri, iyice kambur sırtıyla buruşuk bir kâğıda çizilmiş kocaman bir soru işaretine benziyordu.  </p>
			<p class="paragraf">Zekeriya Hoca, adamı yorganın altına girinceye kadar gözledi, sonra suratını astı:  </p>
			<p class="paragraf">“Evet, çoğa kalmaz geberir bu... Hem de açlıktan geberir. Artık bilmem, adam kısmı cimriliğinden mi köprü paracısı olur, yoksa köprü paracılığı ederekten mi cimrileşir? Çünkü fukaraların da içinde eli açık kıyamet gibidir. Bunu para sayarken gözleyeceksin ki cimriliğini anlayacaksın. Ben bu herifte hiç kâğıt para görmedim. Kesesinde taşıdığı en büyük para: kuruş... Denemesi bedava! Bir kâğıt çeyrek ver. Örücü Recep’e koşar bozdurur. Metelikleri sayarken ellerini bir titreme alır ki, parmakları dökülecek sanırsın. Gözleri fıldır fıldır... İlk gelişinde, tam bir hafta uyuyamadı da, gebermesine az bir şey kaldıydı. ‘Aman paramı çalarlar!’ diye uyuyamadığı anlaşılınca, millet şakadan parasını aşırmaya kalktı. Osman Ağa baktı ki, herif essahtan geberecek... Acıdı. Karşı koğuştan buraya aldı. Para aşırma şakasını da yasak etti. Bu herif...”  </p>
			<p class="paragraf">Karşı sırada yatanlardan biri, önce uzun uzun, acı acı inlemiş, sonra boğazlanan hayvan hırıltıları koyvermeye başlamıştı. Dişlerini testere gibi gıcırdatıyor, yorganının altında, ağılanmış it gibi debeleniyordu. Kâmil Bey, adamcağızın hastalandığını sandı. “Burada doktor bulunur mu gece vakti?” diye soracaktı ki, uyumayanlar kafalarını kaldırıp kısa kısa güldüler.  </p>
			<p class="paragraf">Zekeriya Hoca biraz kıskanmış, biraz kinlenmiş gibi hınçla söylendi:  </p>
			<p class="paragraf">“Oooooh! Amcabey gene günaha batmakta güzelce... Bir boy cehenneme gidip gelmekte...”   </p>
			<p class="paragraf">Kâmil Bey merakla sordu:  </p>
			<p class="paragraf">“Kim efendim? Ne cehennemi?”  </p>
			<p class="paragraf">“Nah işte, Amcabey... Şeytan aldatmasındadır, hamamcı olmakta...”  </p>
			<p class="paragraf">“Hamamcı mı?” Kâmil Bey birdenbire anlayamamıştı. Üsteledi. “Nasıl hamamcı?”  </p>
			<p class="paragraf">“Bildiğin hamamcı... Herifi göz göre göre şeytan aldattı ne güzel! Mübarek Arife gecesi birini şeytan aldattı mı, o herifin cehennemlik olduğunu bileceksin. Kolay mı? Bunca Müslümanın ocağını söndürmüş...”  </p>
			<p class="paragraf">“Nasıl?”  </p>
			<p class="paragraf">“Tapu kütüklerinde sahtecilik yaparak... Senin malını, Allah’tan korkmayıp, benim üstüme geçirmekten... Bu Amcabey rezildir mezildir ama tapucuların padişahıdır. Osmanlı’nın kütük defterleri bunun ezberinde... Her birini bir devenin götüremediği koca defterleri şuncacık herifin yumruk kadar kafasına doldurması, nasıl bir iş! Bunun yaşı da göründüğü kadar değildir, bununkisi köse sakal yaşlılığı... ‘Amcabey’ denilmesi herkese ‘Amcabey’ dediğinden...”  </p>
			<p class="paragraf">“Yaşlı değilse tapu kayıtlarını kafasına nasıl  doldurmuş?”  </p>
			<p class="paragraf">“Bunlar soy ocak tapucu... Tapuculuk bunlarda dededen sürme... Babası bunu şuncacıktan tapu dairesine götürürmüş. Osmanlı’nın tapu defterini aklına bir bir alırken, yaprakları çevirmeye bunun gücü yetmezmiş. Ayağının altına iskemle koyarlarmış da masaya öyle yetiştirirlermiş. Şimdi bile bir mülkün sınırını çizemediler mi ya da vakfının nerden gelip nereye gittiğini bilemediler mi buraya koşarlar. Gözlüklerini iki oynatır, kafasını tavana diker. ‘Filan defterin filanca yaprağında,’ dedi mi, bahşişini hiç korkma ver, aradığını dediği yerde git bul...”  </p>
			<p class="paragraf">Zekeriya Hoca biraz daldı, sol gözü büsbütün kaymış, suratına kurnaz bir sivrilik gelmişti. Sesini alçaltarak fısıldadı:   </p>
			<p class="paragraf">“Tamam! Bu herifin durduğu yerde neden hamamcı olduğunu şimdi anladım.”  </p>
			<p class="paragraf">“Neden?”  </p>
			<p class="paragraf">“Bu herif, korkulu bir iş yaptığı geceler günaha batmakta... Bugünkü gibi, Ağa’ya kutu şekeri getiriverdiği günler... Kutu şekeri.” Bir zaman gülümsedi. “Şimdilerde senin aklın pek ermez Kâmil Ağa, biraz eski de, ne güzel anlarsın. Evet, bununkisi bel gevşekliği değil. Bununkisi bildiğin yürek gevşekliği... Bunu şeytan aldatmakta değil, korku aldatmakta... ‘Korkunun cenabeti’ dedikleri işte budur.” Zekeriya Hoca biraz daha düşündü. “Bunca muskanın, bunca tütsünün neden para etmediği anlaşıldı Kâmil Ağa! Töbe hey Allah! Az kaldı ki... Ulan bücür pezevenk... Az kaldı ki bizim yüreğimizi boza... Çünkü biz bunun yastığı altına kolum kadar hançer koyduktu da bana mısın demediydi. Meğerse iş başkaymış... İş peri kızı meselesi değil.”  </p>
			<p class="paragraf">“Peri kızı meselesi nedir?”  </p>
			<p class="paragraf">“Karıya doymaz heriflerden bazıları peri kızıyla evli olur. Bu Amcabey gibi kartala vurup dünya evine girememişlerin çoğu peri padişahının damadıdır. Allah’ın emriyle nikâhları kıyılmıştır. Peri kızıyla evlenen boğazlı olacak... Böyleleri eti tatlıyı çokça yemeli ki peri kızının hızına güç yetirebilmeli.”  </p>
			<p class="paragraf">Amcabey’in iniltileri bir daha yükselmiş, sonra merdiven iner gibi hoplaya hoplaya alçalarak dinmişti. Yatak komşularından biri sinirli sinirli güldü:  </p>
			<p class="paragraf">“Rahatladı herif! Darısı başına Zekeriya Hoca! Bu Amcabey bizim sokaktan hiç çıkmazdı da, ‘Nedir yahu?’  derdim. Meğer bu işin doymazıymış.”  </p>
			<p class="paragraf">Kâmil Bey boş bulunup Zekeriya Hoca’ya sordu:   </p>
			<p class="paragraf">“Hangi sokak bu?”  </p>
			<p class="paragraf">“Manav Cemal’in sokağı, bildiğimiz Abanoz Sokağı.”   </p>
			<p class="paragraf">“Dükkânı orada mıymış?”  </p>
			<p class="paragraf">“Körpeliğinde, evlerin ayak işlerini görenlerden... Sonraları, sakalı bıyığı ele gelince ev sahiplerinden biri buna bir manav dükkânı açmış... Dost gecelerinin yemişini çerezini verip dururken, görmüş ki çok bir şey kazandığı yok. Abanoz Sokağı’nın bekçisiyle aklı bir edip sövüşçülüğe girişmiş...”  </p>
			<p class="paragraf">“Anlayamadım!  Sövüş  mü satıyorlar?”  </p>
			<p class="paragraf">“Sövüşçülük, bildiğin soygunculuk... Yaban yerden, hem paralı, hem akılsız, hem de karı yılgını bir müşteri geldi mi, bunlar arkalarına bekçiyi alıp odayı basar. Herifi korkutup sızdırdıklarını bölüşür. Müşterisi basılan kahpe de ortak... Ev sahibinin de payı var. Günlerden bir gün, gene birini basmışlar. Meğer bastıkları müşteri karı korkağıymış ki, karısından ödü koparmış. ‘Baskın’ lafını duymasıyla kendini kaldırmış, üçüncü kattan sokağa atmış, yere vurmasıyla kemikleri ufalanmış da makara çuvalına dönmüş... Leşini tekneye koyup götürmüşler. Bunlar, korkudan suçu birbirlerine yüklemeye kalkmasaydılar, belki de kerhane penceresinden sokağa hoplayan yüreksiz hovardanın kanını arayan olmazdı. İki kötü karı da mahpus... Melek’le Sabahat. Melek biraz bodurdur, ama Sabahat’ın güzelliği...”  </p>
			<p class="paragraf">Zekeriya Hoca lafını tamamlayamadı. İkinci Kısmın padişahı, Faytoncu Parlak Sarı Osman Ağa’nın kaba kaba yellendiği duyuldu.  </p>
			<p class="paragraf">Kâmil Bey neye uğradığını şaşırdı. Önce ciğerleri sıkışıncaya kadar soluklarını tuttu. Sonra, çaresizlikle, hiç alışık olmadığı halde yorganı kafasına çekti.  </p>
		</div>
	</body>
</html>