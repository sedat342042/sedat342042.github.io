<html xmlns="http://www.w3.org/1999/xhtml">
	<head>
		<title>1-15</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-13" xml:lang="en-GB">5  </p>
			<p class="paragraf">“Yahu neye daldın? Oku şu bildirileri...”   </p>
			<p class="paragraf">“Dün ‘zehirli gaz’ diye bir laf vardı da...”   </p>
			<p class="paragraf">“Bırak canım! Öyle saçma şey olmaz!”  </p>
			<p class="paragraf">“Saçma olduğunu ben de biliyorum ama... Evet, işte Ankara’nın bildirisi. ‘Anadolu Ajansı: 14 Temmuz 1921 – Düşman, köyleri yakarak saldırısını sürdürmektedir. Kuzey grubu Hasanpaşa’ya varmıştır. Gediz’den kalkan kuvvetleri de ilerlemektedir. Afyonkarahisar’ın doğusuna alınan birliklerimizin artçıları düşmana ağır kayıp veren savaşlarını sürdürüyorlar. Uşak dolaylarındaki düşman kolu, Gediz’in kuzeyinde Akıntı Köprüsü-Yongalı Gediz çizgisindedir. Tavşanlı’ya doğru yürüyen...”  </p>
			<p class="paragraf">“Geç!” Arif Bey, gözleri yerde cigara yaktı. “Evet, doğruymuş, bizimkiler Afyon’u bırakmışlar.”   </p>
			<p class="paragraf">Nuh Bey irkildi:  </p>
			<p class="paragraf">“Bırakmışlar mı? Sanmam! Hani, öyle bir şey yazmıyor.”  </p>
			<p class="paragraf">“Yazıyor. ‘Afyonkarahisar’ın doğusuna alınan kuvvetlerimi’ diyor. Bundan böyle ‘doğusuna’ lafını duydun mu, orasını bıraktığımızı anlayacaksın!”  </p>
			<p class="paragraf">Kâmil Bey suçlu gibi çekinerek sordu:   </p>
			<p class="paragraf">“Afyon’u bırakmamız çok mu kötü?”  </p>
			<p class="paragraf">Arif Bey soruyu duymazdan gelip Nuh Bey’e gülümsedi:   </p>
			<p class="paragraf">“Neye apıştın yiğit? Hele oku bakalım gâvurun bildirisini...”  </p>
			<p class="paragraf">“Bakıyorum... Yok! Bugün gâvurun bildirisi yok galiba... Hayır, buradaymış yere batasıca... ‘14 Temmuz: Düşmanın uzun zamandır hazırlamış olduğu en güçlü dayanaklar önce yarılmış, sonra birer birer ele geçirilmiştir. Düşman kuvvetlerini çevirmelerle çekilmeye zorladık, ağır kayıplar verdirerek kovaladık. Kütahya dolaylarında durum yararımıza gelişmekte, düşmanın direnme gücü gittikçe azalmaktadır.’” Nuh Bey, işaret parmağını havaya kaldırıp büktü. “Ulan domuz! Kimin direnme gücü azalıyor? Yalan söyleyen böyle olsun mu?”  </p>
			<p class="paragraf">Titreyen eliyle ceplerinde bir şey aradı. <span class="CharOverride-2">Proodos </span>gazetesi İzmir’den Kütahya’nın sarıldığı haberini almışmış... Bunu okumak istemiyordu:  </p>
			<p class="paragraf">“Ben dün gece sabaha kadar uyuyamadım. Aklım ‘zehirli gaz’ işine takıldı. Gazeteye bakarsan bizim askerin hepsinde gaz maskeleri varmış ama...”  </p>
			<p class="paragraf">Arif Bey enikonu çıkıştı:  </p>
			<p class="paragraf">“Dünden beri yüz kere söyledim. Yürüyen bir ordu, zehirli gaz kullanamaz; gerideki yığınaklara, tamamlama noktalarına atarsa o başka... Boş lafı bırak da oku bakalım, askerlik uzmanı ne diyor?”  </p>
			<p class="paragraf">“‘Dünden beri gözle görülür derecede iyileşen durumu anlatmaya başlamadan önce, Milli Kurtuluşa inanmaz, her yabancı kuvvete köpeklenir seciyesiz takımına bu sıralar asla inanmamalarını okurlarımdan rica ederim. (On altı satır sansür edilmiştir.) Zevklerimizden, eğlencelerimizden, hiç değil, birkaç hafta için vazgeçelim. Hiç olmazsa bir iki hafta sinemalara, tiyatrolara, oyun yerlerine gitmeyelim. Madem ki büyük vatan savaşında kanımızı akıtabilmek şerefinden şimdilik yoksunuz, eğlencelere harcayacağımız paraları Anadolu Kızılayı’na verelim. (Yedi satır sansür edilmiştir.) Beklenen düşman saldırısının 10 Temmuz Pazar günü sabahı, Bursa önlerinde dört kol halinde başladığını Mustafa Kemal Paşa, Büyük Millet Meclisi’ne bildirdiği zaman milletvekillerimiz ellerini göklere açarak kahraman ordumuza Allah’tan başarı dilemişlerdi. İstanbul halkı da sık sık büyük camilere toplanarak bu yakarışa katılmalıdırlar. Şanlı ordumuz beş gün beş gecedir, tepeden tırnağa silahlı bir düşmanla aralıksız boğuşuyor. Afyonkarahisar’ını boşaltmamıza büyük önem verilmemesini yazmıştık. Bu boşaltma çok önceden tasarlanmıştır. Plan gereğince ustalıkla başarılmıştır. Bir ordu, savaşı, düşmanın istediği yerde, düşmanın istediği zamanda değil, kendi istediği yerde, kendi istediği zamanda verir. Okurlarımıza şunu hatırlatırız ki Afyonkarahisar’ımız, üç buçuk ay önceki 23 Mart saldırısında da, bir aralık, düşman eline geçmiş, 11 gün sonra geri alınmıştı. O zaman yazdıklarımızı şimdi de tekrarlıyoruz: ‘Afyon’a girmekle düşman çok büyük bir hata işledi, uğrayacağı yenilgiyi böylece   kolaylaştırdı.’”  </p>
			<p class="paragraf">Nuh Bey gazeteyi indirdi:  </p>
			<p class="paragraf">“Sahi! Aklınızda mı Arif Bey? Bu herif o zaman da böyle dediydi. Kim bunu yazan arkadaş? Hani adını öğrenecektiniz?”  </p>
			<p class="paragraf">“Daha  öğrenemedik.  </p>
			<p class="paragraf">“Öğrenmeliyiz de ezberimize almalıyız. Yaman yazıyor, yaman! Gözlüğünü düzeltti, öksürdü. ‘Saldırıya başlamakla düşmanın hata ettiğini Ankara bildirilerine bir göz atmak meydana koyar: 10 Temmuz Pazar günlü bildirimiz düşman saldırısının başladığını haber vermekle yetinmişti. Ertesi günkü bildiriden, bir baskın kolumuzun, Aydın’la Nazilli arasında dört köprüyü havaya uçurduğunu öğreniyoruz. Bu köprülerin içinde elbet, demiryolu köprüleri de vardı. Böylece, düşman ordusunun gerisiyle ilişiğinin kesilmesi düşünülmüştür. Ertesi gün, düşmanın İnceli-Kurşunlu çizgisini geçmemiş olması da işte bundandı. Her ne kadar 12 Temmuz Ankara bildirisi Uşak dolaylarında ilerleyen bir düşman kolunun Ahırdağı üstünden doğuya geçtiğini, Sinanpaşa noktasına ulaştığını haber veriyorsa da bunun hiçbir önemi yoktur. 13 Temmuz’da düşman artçı birliklerimizle çarpışarak Bilecik-Pazarcık çizgisine varmış, bir başka kolla Tavşanlı üstüne yürürken, Gediz’in kuzeyindeki birlikleri Akıttı Köprüsü-Yongalı gediğine ulaşmıştır. Afyon’un doğusuna alınan kuvvetlerimizin aralıksız artçı savaşları verdiklerini 14 günlü bildiriden öğreniyoruz. Buna karşılık düşman kaynaklarından aldığımız haberler birbirlerini tutmamaktadır. Düşmanın 11 Temmuz günlü bildirisine inanmak lazım gelirse, ilk saldırıda Köprühisar-Sinanpaşa arasındaki direnme çizgimize varmış, kuvvetlerinin bir kolu Yeniköy’e ulaşmışken, bir başka kolu Gediz’e girmiştir. Dumlupınar’a yönelen birlikleri ise Salköy (Bu Salköy, Çalköy olacak) kuzeyindeki tepeleri aşmış, bizi Eskişehir’in kuzeydoğusuyla Kütahya’nın güneybatısındaki ana savunma çizgimize çekilmeyi zorlamışmış. Buna karşılık düşmanın 12 Temmuz bildirisi hiçbir önemli haber vermiyor, kuvvetlerinin Eskişehir-Kütahya üstüne doğrulduğunu, karşılarındaki direnme gücünün gittikçe kırıldığını, kayıplarının hiç denecek kadar az olduğunu yazıyor. 13 Temmuz bildirisinde, Afyonkarahisarı önünde çetin savaşlar olduğunu söyleyen düşman, 14 Temmuz bildirisinde bundan hiç laf açmamaktadır. Oysa Afyonkarahisarı’nı boşaltıldığını biliyoruz. Şu halde düşman Başkomutanlığı gerçekleri bizden saklamaya çalışıyor. Bir Başkomutanlık, başarı sayılacak bir haberi neden saklar? Durumunu kötü gördüğünden saklar. (Dokuz satır sansür edilmiştir.) Öyleyse dün gece Beyoğlu’nu sevinçten ayağa kaldıran ‘Kütahya düştü’ haberi yalandır. Olsa olsa, Kütahya Meydan Savaşı yeni başlamıştır. Böyle bir meydan savaşı başladıysa, durum düşman için çok tehlikeli bir hal aldı demektir. Çünkü beş gün önce saldırıya dört koldan başlanmıştı. Dövüşerek yürüyen ayrı ayrı kolların savaş meydanına istenilen saatte ulaştıkları tarihte hiç görülmemiştir. Dünyanın yetiştirdiği en büyük komutanlardan biri olan meşhur Napolyon Bonapart, Elbe Adası dönüşünde 100 günlük imparatorluğu sırasında, birleşik düşman kuvvetleriyle tutuştuğu Waterloo Savaşı’nı işte bu yüzden kaybetmişti. Kollar savaş meydanına umduğu zamanda yetişemediler. Her ne kadar bazı askerlik uzmanları Napolyon’un mareşali Gruşi’nin imparatoruna kancıklık ettiğini yazarlarsa da, burası şimdiye kadar gereği kadar aydınlanmamıştır. Bilinen şudur: Gruşi, savaş alanına zamanında yetişememiş, bu yüzden de Napolyon kazanmak üzere olduğu savaşı kaybetmiştir. Ordumuz da, düşman kollarını ayrı ayrı yakalayıp tepeleyebilir. Komutanlarımız bunu elbette çok önceden düşünmüşler, çok önceden buna göre hazırlanmışlardır. Eğer durum bizim kestirdiğimiz gibiyse –ki başka türlü olamaz– pek yakında çok büyük müjdeler alacağız. Şunu da, aklımızdan hiç çıkarmayalım: Savaş sabır ister. Tezcanlılık hayal kırıklığı doğurur! Eğer böyle bir meydan savaşı başlamışsa, bunun kesin sonucunu ancak beş altı güne kadar, yani 20-21 Temmuz’da öğrenebiliriz! Şurasını da hiç unutmayalım: Düşman bizim topraklarımızda bulunuyor. Saldırmak üzere olduğu çoktandır biliniyor, bekleniyordu. Kaç tümeni, kaç topu var, savaş gücü nedir? Bunları komutanlarımız çoktan öğrenmişlerdir. Boş bulunup şaşırmaları, saldırının apansızlığı karşısında bocalamaları düşünülemez. Savaşlarda geri çekilmelerin yalnız güçsüzlükten, bozulmaktan ileri gelmediğini unutmayalım. Dünkü yazımızda belirttiğimiz gibi gerilemek daha da sürerse, bunun plan gereğince hazırlanan bir tuzak olduğunu düşünelim! Eğer bu plan gereğince Kütahya da bırakılırsa, şanlı Kütahyamız, büyük ödevini şanla şerefle, erkekçe yapmış sayılmalıdır. Ama biz, Kütahya’nın, bütün saldırıları kıracağına, geri atacağına, tarihimize ikinci bir Plevne, ikinci bir Çanakkale destanını altın harflerle yazacağına eminiz! Nitekim şu anda aldığımız bir özel telgraf, yanılmadığımızı meydana koydu. Afyonkarahisarımızı boşaltıp biraz daha doğuda toplanan Kuvayı Milliye birlikleri, beklediğimiz karşı saldırıya dün başlamışlar, çetin bir savaştan sonra, kasabayı alan Yunan tümenini dağıtıp önlerine katmışlardır, kovalamaktadırlar. Düşman bu savaşta, kapatamayacağı kadar ağır kayıplar vermiştir. Birliklerimiz bir yandan Dertlipınar’a, bir yandan Sındırgı’ya doğru ilerledikleri için, Kütahya’yı almaya uğraşan düşman kuvvetlerinin ardına düşmüşlerdir. Bu düşman kuvvetleri şimdi bizce çevrilmiş sayılabilir. Düşmanın durumu çok tehlikelidir. (Not: Nazilli dolaylarındaki demiryolu köprülerinin baskıncı birliklerimizce atılmış olduğu haberinin önemine geçenlerde işaret etmiştik. Böylece düşman, sarılmış kuvvetlerine yardım yetiştiremez hale getirilmiş  oluyor.)  </p>
			<p class="paragraf">  </p>
			<p class="paragraf">SON DAKİKA  </p>
			<p class="paragraf">  </p>
			<p class="paragraf">Çok önemli bir haber:  </p>
			<p class="paragraf">Karamürsel Kaymakamı Saffettin Bey’den şimdi şu müjde telgrafı geldi:  </p>
			<p class="paragraf">“Kütahya’nın Yunanlılarca alındığı haberi baştan başa uydurmadır. Her saat başı Kütahya ile telgraf konuşmaları yapmaktayım. Saldırganlar, Allah’ın izniyle Mustafa Kemal Paşa’dan son, en güzel dersi alacaklardır. Bu son savaş inşallah, son zaferimiz olacaktır. İnegöl, Yenişehir bizdedir. Bunların palavralarına inanmayın. İki güne kadar çok önemli müjdeler vereceğim.”  </p>
			<p class="paragraf">Nuh Bey birden keyiflendi: Gördün mü Karamürsel Kaymakamını Arif Bey? Arslan canım! Ya <span class="CharOverride-2">Tevhid-i</span><span class="CharOverride-2"> Efkâr</span>’ın askerlik yazarına ne demeli! Herif, kalemini meselenin bamteline basmış. Öyle ya, dört koldan saldın da savaş yerine hep birden yetişemedin mi hapı yuttun demektir. Ulan benim gibi teres var mı? Harp Okulu’nda yediğim bunca ekmek gözüme dizime dursun! Yuf benim ervahıma! Şuncacık şeyi ben kendi aklımla bulup çıkarmalı değil miydim? Beri bak Arif Bey, sen bu Yenişehir çevirmesini nasıl görüyorsun?”  </p>
			<p class="paragraf">“Bilmem! Daha durum karışık... Birkaç gün beklemeli!”  </p>
			<p class="paragraf">“Nesini bekleyeceğiz yahu? İşte, içeri çekip yandan kuşatmışlar. Bence bu Yenişehir çevirmesi gayet önemli... Başını sallayan Sefer’e takıldı. “Sallabaş oldun gittin köpek! Ben senin sırıtmanın sebebini biliyorum.” Keyifli keyifli gülerek Kâmil Bey’e anlattı. “Dün gece uyku tutmadı. Voltaya çıktım. Meğer kendi kendime söylenirmişim, kafamı sağa sola sallarmışım. Bu bizim Katır ne dese iyi? ‘Sarı Paşa yamandır Nuh Bey, sen boşuna sallabaş olacaksın! Gâvura bir kılçık atsın, herifi sırtüstü bir devirsin de, bak gör!’ dedi. Demek Katır kısmının en avanağı biraz sezgili... Evet bizim Sarı Paşa düşmanı çevirdiyse, yere çaldı demektir. Biz burda, ‘Aman üçüncü İnönü!’ derken meğer niyeti büsbütün bitirmekmiş... Evet, aklım iyice yattı, Katır oğlum, bu senin Sarı Paşa, bildiğimiz cihan pehlivanı... Peki, bu kadar oyuncu bir herife, biz, Dünya Savaşı başında orduları neden teslim etmedik, Arif Bey?”  </p>
			<p class="paragraf">“Etmeli miydik?”  </p>
			<p class="paragraf">“Etmeliydik de İngiliz’in üstüne salmalıydık.”  </p>
			<p class="paragraf">“Yanılıyorsun! Orduları buna teslim edeydik, bence İngiliz’in üstüne belki hiç salmazdı. Salmayınca halimiz daha mı iyi olurdu, daha mı kötü, orası da belli değil ya...”  </p>
			<p class="paragraf">“Anlamadım.”  </p>
			<p class="paragraf">“Anlarsın yavaş yavaş... Katırın Sarı Paşa’sı hele şu Yunan işini hayırlısıyla bir bitirsin.”  </p>
			<p class="paragraf">“Evet, bitirsin! Bitirsin ama, İzmir’i kurtarmak elvermez! Girit’imizi, Selanik’imizi de çekip geri almalı! Sınırlarımızı götürüp Tuna’ya dayamalı!”  </p>
			<p class="paragraf">“Başka?”  </p>
			<p class="paragraf">“Başkası... Şimdilik Tuna’ya dayasın elverir.”  </p>
			<p class="paragraf">“Demek Turan’dan, Kızılelma’dan vazgeçiyoruz? İyi... Yarı yarıya akıllandık desene! Dinle ağa! Benim bildiğim Sarı Paşa, avanak değildir. Senin gibi, Tuna’yı sayıklayanların eline birer çalı süpürgesi tutuşturur da, ‘Hele şu beş yüz yıllık pisliği bir temizleyelim. Estergon Kalesi <span class="CharOverride-2">Naîmâ Tarihi</span>’nde kalsın!’ diye ensenize de birer şaplak indirir.”  </p>
			<p class="paragraf">“Tuna’ya gitmeyince, Yunan’ı yenmeye ben iş mi derim?”  </p>
			<p class="paragraf">Biraz önce kapının önünde duran Veznedar Sıtkı Efendi telaşla atıldı:  </p>
			<p class="paragraf">“Sen ne söylüyorsun Nuh Bey kardeşim. Tuna’yı bırak! Haberler gayet kötü...”   </p>
			<p class="paragraf">Nuh Bey gözlerini belertti:  </p>
			<p class="paragraf">“Hangi haberler? Sarı Paşa herifleri çevirmiş ki...”  </p>
			<p class="paragraf">“Nerenin çevirmesi? Eğer biraz önce bahçede duyduğum doğruysa, Mustafa Kemal Paşa çoktan savuşmuş...”   </p>
			<p class="paragraf">“Kim söyledi? Ne savuşması?”  </p>
			<p class="paragraf">“Haber gayet zorlu yerden efendim! Damat Ferit Paşa hazretlerinin başharemağasından... Şah İsmail Efendi’nin konuşmacıları demincek müjde getirmişler. Padişahımız Efendimiz, Damat Ferit Paşa’yı sadrazamlığa çağırıyor. Ferit Paşa, ‘Hele biraz daha bekleyelim. Ben sırasını biliyorum,’ demiş. Bir başka laf daha var ki, söylemeye adamın dili varmıyor. Dedikleri doğruysa, Mustafa Kemal’i arkadaşları vurmuşlar da, kafasını padişahımıza yollamışlar. Paşa’nın kesik başı yolu yarılamış bile... Bu seferki saldırıda Kuvayı Milliye ordusu ilk günden dağılmış. Balkan’daki gibi... Tek kurşun atamadan... ‘Düşman yedi tümenle saldı,’ dedilerdi ya... Tam on bir tümenle salmış. İki tümeni İngiliz... Bizi yaran kuvvetler İngiliz’in Anzak tümenleri...  </p>
			<p class="paragraf">Nuh Bey kendisini yeni toplamıştı. Davranıp bağırdı:  </p>
			<p class="paragraf">“Ulan Veznedar! Ordumuz Afyonkarahisarı’nı geri alırken, Ankara’da Mustafa Kemal Paşa’ya el kaldırmak kimin haddine!”  </p>
			<p class="paragraf">“Hangi Afyonkarahisarı? Ankara yanıyormuş... Düşman Ankara’nın ötesine geçmiş çoktaaan!”   </p>
			<p class="paragraf">“Saldırı başlayalı beş gün olmadı. Kuş mu kesildi bu namussuz?”  </p>
			<p class="paragraf">“Orasını bilemem! Şah İsmail Efendi’nin dediği doğruysa, Yunan’a yol gösteren Çerkes Ethem Bey... Kuvayı Milliye’yi bu sefer gece baskınıyla yenmişler. Baskının planlarını Çerkes Ethem Bey yapmış da neremizin güçsüz olduğunu bildiği için vurmasıyla göçürmüş.”  </p>
			<p class="paragraf">“Gâvurun bildirisinde böyle şeyler yok!”   </p>
			<p class="paragraf">“Gâvur saklıyormuş. Sebebi de...  </p>
			<p class="paragraf">Binbaşı Arif Bey top gibi gürledi:  </p>
			<p class="paragraf">“Yıkıl herif! Yıkıl gözüm görmesin! Yıkıl dedim, kalkarsam tepelerim! Ulan nerdeyse, Yunan Başkomutanının bildirilerini hangi akılla yazdığını anlatacak...”  </p>
			<p class="paragraf">Veznedar Sıtkı Efendi çoktan savuşmuş, hücreye temmuz sıcaklığını kat kat artıran bunaltıcı bir sessizlik çökmüştü.   </p>
			<p class="paragraf">Nuh Bey söylendi:  </p>
			<p class="paragraf">“Sakın düşman bizi kötületince, akılsız Türkler, Padişaha yaranmak için Mustafa Kemal Paşa’ya...” Arif Bey önce bir davrandı, sonra Kâmil Bey’e bakıp çaresizlikle gülümsedi:  </p>
			<p class="paragraf">“Gördünüz mü? İşte bizim aklımız da bu kadar, yiğitliğimiz de... İnsan böyle bir lafa nasıl inanır?” Elini kaldırıp Nuh Bey’in konuşmasını önledi. “Sapıttın ki, iyice tozuttun!”  </p>
			<p class="paragraf">Kâmil Bey, odasından cigara almak bahanesiyle koridora çıktı. Günlerden cuma olduğu için Nermin’le Sabriye geleceklerdi. Erkenden tıraş olup giyinmişti. Kıravat sanki boğazını sıkıyor, soluk almasını zorlaştırıyordu. Tere batmıştı. Karyolasına dayalı resimlere bir zaman baktı.  </p>
			<p class="paragraf">Prenses Fahire Hanımefendi ile Kontes Bolkinova’nın fotoğraflarından büyüttüğü karakalem resimleri çok beğenmişler, bunların birer de yağlı boya kopyalarını ısmarlamışlardı. Kadınların bakışlarına koyduğu bu gizli gülümsemenin fotoğraflarda bulunup bulunmadığını düşünürken Veznedar Sıtkı Efendi ayaklarının burnuna basarak içeri girdi. Kirden kapkara parmağını dudaklarına götürerek kapıyı çekti:  </p>
			<p class="paragraf">“Aman Kâmil Beyefendi! Aman durumlar gayet kötü... Sağ olsunlar Arif Bey’imiz dinlemediler. Oysa durumlar çok korkunç, Kâmil Beyefendi... Oysa  durumlar...”  </p>
			<p class="paragraf">“Hangi durumlar?  </p>
			<p class="paragraf">“Buradaki durumlar efendim! Hem içerdeki durumlar hem dışardaki durumlar... Az kalsın yüreğime iniyordu. Beyefendi! Aman Arif Bey’e haber verelim! Beni dinlemezler, sağ olsunlar! Gördünüz terslediler. Kovmaktan beter ettiler. ‘Ankara düşerse af olur!’ diyenlere inanıyorum sanıyorlar da bana kızıyorlar. Boşuna kızıyorlar! Bendeniz, Ankara’nın düşmesini hiç ister miyim? Allah yüreğimi biliyor. Allah göstermesin...”  </p>
			<p class="paragraf">“Aldırmayın! Bugünlerde canı sıkkın...”  </p>
			<p class="paragraf">“Biliyorum! Varsın terslesin! Terslemesine bir şey dediğim yok... Ama ortada dolaşan lafları bilmeli... Bilmeli ki, başımıza bir felaket gelmeden çaresini bulmalı... İçerde laf çok beyefendi, bendenize sorarsanız, içerdeki laflar boş değil... Düşman Ankara’nın düştüğünü neden saklıyormuş bilir misiniz?”  </p>
			<p class="paragraf">“Neden?”  </p>
			<p class="paragraf">“Yunan’ın Çorlu’da kuvvetleri varmış, bunlar ‘Hazır ol!’ emri almışlar. Hazırlıklarını bitirince bir gece İstanbul’a baskın vereceklermiş. Kısımlara dışardan saati saatine haberler geliyor. ‘Kuvayı Milliye’nin işi bitti. Hazır olun!’ haberleri...”  </p>
			<p class="paragraf">“Neye hazır olacaklar?”  </p>
			<p class="paragraf">“Pandeli’ye haber gelmiş... Bunlar içerde hazır olacaklar... Yunanlıların Trakya’daki kuvvetleri İstanbul’a girince, İstanbul’dakiler de ayaklanacak... ‘Ankara düştü’ haberini parola gibi kullanacaklarmış... Yunan ordusu İstanbul’a girip şehirdekiler de ayaklanınca burada kapılar kırılacak, serseri takımı boşanacak... Kariye Camisi’nin çinilerini satan Mehmet Hoca, ‘Kuvayı Milliyeci takımının öldürülmesine Şeyhülislam fetvası var,’ demiş... Önce bizi temizleyecekler... Bizi kesecekler beyefendi...”  </p>
			<p class="paragraf">Kâmil Bey sahiden ürkmüştü, gözlerini kırpıştırarak biraz düşündü:  </p>
			<p class="paragraf">“Evet, haklısın! Bunları Arif Bey’e haber vermeli! İngilizlerin, Fransızların, Yunan kuvvetlerini İstanbul’a sokacaklarını sanmam ama, olsun!”  </p>
			<p class="paragraf">“Onların niyeti evet, sokmamak ama, Yunan oldu bittiye getirecekmiş! Kısımlarda planlar hazırlanıyormuş. Dışarda jandarma karakolu basılınca, bunlar kısım kapılarını gardiyanlara açtırıp boşanacaklar. Kısım ağaları çoktan barışmışlar. Faytoncu Osman’ın geçenlerde Sarafim Kaptan’ı, Birinci Kısım ağası polis düşmanı Corci Çorbacı’yı, hatırlılar koğuşundan Şah İsmail’i yemeğe çağırması bundanmış... Faytoncu Osman, yediği dayağı unuttu mu? Hayır! ‘Ulan İttihatçı itleri! Ulan Padişah düşmanları! Ben bu Allahsızların derilerini yüzmez miyim?’ demeye başlamış. Zekeriya Hoca’nın bile ağzı değişti. Kâmil Beyefendi, düne kadar beni gördükçe size selam yollar, ‘Ellerini öperim,’ derdi. Dün, herifi görmeliydiniz! ‘Çok öğütledim. Büyük öğüdü tutmadılar. Namaza gayret verin dedikçe, onlar gâvurluğa zorladılar. Bizden günah gitmiştir. Osman Ağa, yediği köteğin öcünü aramıyor, namaza gelmeyişlerine kızıyor,’ demesin mi? ‘Sen evden çokça para getirmeye bak! Ben Osman Ağa’nın gönlünü ederim,’ dedi. Çokça dediği, on bin lira... Kendisi de ayrıca, aracılık bahşişi istiyor. Bende on bin lira değil, on metelik yok... Kesseler yok, derimi yüzseler yok... Aman, Arif Bey’e meseleyi yoluyla anlatalım Kâmil Beyefendi, aman dakika geçirmeyelim!”  </p>
			<p class="paragraf">Kâmil Bey’in ilk telaşı dağılmıştı. Fırsatlardan faydalanmaya çalışan Zekeriya Hoca’nın uyuz tilki suratını, şaşı gözlerini görür gibi oldu:  </p>
			<p class="paragraf">“Meraklanmayın, hemen söylerim! Böyle şey olmaz ya, evet, biz gene tetikte durmalıyız!”  </p>
			<p class="paragraf">“Olmaz demeyin! Aman, olmaz demeyin beyefendi! Vallaha billaha ben bu heriflerin halini beğenmiyorum. Hepsinin suratı değişti. Üstlerine bir canavarlık geldi. Dün Arif Bey’le bahçede volta vuruyordunuz. Belli etmeden kolladım. Herifler size canınızı alacak gibi bakıyorlardı. Zekeriya Hoca gözümü açmasaydı, fark etmeyecektim. Aman Arif Bey’e durumu bildirelim beyefendi. Vallah billah işin şakası kalmadı.”  </p>
			<p class="paragraf">“Ben bir kere söyleyeceğim. Umursayacağını sanmıyorum. Göreceksiniz bizimle eğlenecek...”  </p>
			<p class="paragraf">“Yoluyla söyleyin! Aman eğlenmesin!” Bir an durakladı. “Bir mesele daha var! Laf aramızda, Arif Bey’e müdür de çok kızıyor. Belli etmek istemiyor ama, başından beri kızıyor. ‘Domuz İttihatçı! Şunu da Boğazlıyan Kaymakamı gibi asıvermediler de halt ettiler!’ diyor. Müdür sizi de sevmiyor beyefendi. Faytoncu Osman Ağa’ya dayak attığınız için sevmiyor bir, bir de sizin yüzünüzden azar işitmiş, Arif Bey’in eğlenmesine hiç bakmayın Beyefendi! İki laf bir büyüdür. Sizi dinler. Baksın bakalım yalan mıymış. Onun da elbette içerde adamları vardır. Sorsun soruştursun! Ayaklarınızı öpeyim söyleyin! Bundan böyle hatırlılar koğuşuna da gitmesin! Duyduğum doğruysa, buradaki ayaklanmanın başına Şah İsmail geçecekmiş. Hatırlılar koğuşunda Arif Bey’e bir kahpelik ederlerse bize kurtuluş yoktur. Vallaha yoktur, billaha yoktur.”  </p>
			<p class="paragraf">“Meraklanmayın! Ben hemen görüşürüm.”   </p>
			<p class="paragraf">“Görüşmek elvermez. Aklını yatırmalısınız.”   </p>
			<p class="paragraf">“Olur.  Çalışacağım!”  </p>
			<p class="paragraf">“Allah sizden razı olsun! Allah sizi çoluğunuza çocuğunuza kavuştursun! Dün gece ben gözümü kırpmadım beyefendi.” Sesini alçalttı. “Arif Bey emretsin! Silah milah lazımsa belki getiririz! Ben ömrümde tırnak çakısı taşımadım ama, sizin için bulmaya çabalarım! Çokça para verilirse Bakkal İsmail Efendi belki tabanca bile getirir. Bunları hep söyleyin! Aman davranalım beyefendi, aman boş bulunup kendimizi ite köpeğe paralatmayalım. Demek istediğim şu: Arif Bey işi öyle düzenlemeli ki, bir gürültü olursa, atik davranıp bizler faydalanmalıyız! Dışarıya uğrayıvermeliyiz!”  </p>
			<p class="paragraf">  </p>
			<p class="paragraf">Kâmil Bey yanılmıştı. Binbaşı Arif Bey işi hiç de alaya almadı, kaşlarını çatarak bir zaman düşündü:  </p>
			<p class="paragraf">“Evet, herif büsbütün haksız değil. Ben bunu daha önce kestirmeliydim. Şimdi bakıyorum da... Birkaç günden beri başgardiyan olacak ayının bile bize karşı tutumu belli belirsiz değişti.”  </p>
			<p class="paragraf">“Bakkal İsmail Efendi’ye silah getirtebilir miyiz?”  </p>
			<p class="paragraf">“Bakkal İsmail olmaz. Çünkü Sıtkı alçağı da ağzımızı arayabilir!”  </p>
			<p class="paragraf">“Sanmam! Yüzünü görseydiniz, ne kadar korktuğunu anlardınız! Gözleri fıldır fıldır dönüyordu. Para için sıkıştırırlar diye ödü kopmuş.”  </p>
			<p class="paragraf">“Bakmayın! Bir yandan korkar, bir yandan da yaranmaya çalışır. Sefer’e söyleyeyim de size şimdilik bir bıçak uydursun! Ben tabanca için bizim Binbaşı Şükrü Bey’le görüşürüm. Siz silaha idmanlı mısınız?”  </p>
			<p class="paragraf">“Vaktiyle biraz atardım.” Utançla gülümsedi. “Babam meraklıydı, öğretti.”  </p>
			<p class="paragraf">“İyi öyleyse... Evde tabancanız var mı? Burda kolay saklanması için küçük çaplı olmalı...”   </p>
			<p class="paragraf">“Var ama, Nermin hem nerde olduğunu bilmez hem de buraya getiremez!”  </p>
			<p class="paragraf">“Doğru! Şimdilik sizinki dursun. Eğer dışarda lazım olursa, alırız.”   </p>
			<p class="paragraf">“Dışarda mı?”  </p>
			<p class="paragraf">“Dışarda elbet... Siz, Şükrü’nün geçenki sözüne hiç kulak asmadınız galiba.”   </p>
			<p class="paragraf">“Hangi sözüne?”  </p>
			<p class="paragraf">“‘İş uzarsa, arkadaşlar sizi buradan kurtaracaklar,’ sözüne... Ortalık karışırsa, Şah İsmail gibi, Faytoncu gibi serseriler davranıncaya kadar biz sıçrar çıkarız.”  </p>
			<p class="paragraf">“Neye güldünüz?”  </p>
			<p class="paragraf">“Kendime... Akıllı geçinirim. Faytoncu olup bitenlerden nasıl faydalanacağını düşünüyor da, biz bildirilere, askerlik uzmanlarının boş laflarına dalıyoruz. Kısımlardaki arkadaşlar da benden avanak... Bizi Sıtkı gibi ödlek herifler mi uyaracaktı? Eminim, Kömürcü İbrahim, ‘Korktu derler,’ diye düşünmüştür de gelip söylememiştir. Gördünüz mü, bazı yerde korkmazlık nasıl zararlı oluyor!” Cigara paketini, ağızlığını alıp kalktı. “Gideyim de Gardiyan Salih’i bulayım! Bugün cuma... İzinlidir. Akşamüstü buraya uğrasın. Eğer Şükrü Bey gelmezse, Enver’e haber versin! Kim bu Enver, bilin bakalım? Öteki cezaevinin Jandarma Komutanı Yüzbaşı Enver Girit... Harp Divanı’nın on yıl ceza verdiği İhsan Bey’i bekliyor. Kaçar maçarsa vuracak...” Kapıda durdu. “Şimdi Sefer’i size yollarım. Dediğim şeyi getirir. Bugünden yarına bir şey olacağını ummam ya, biz boş bulunmayalım! Cezaevi belli olmaz. Bakarsınız hiç yoktan ortalık karışır. Unutmadan söyleyeyim: Bundan böyle yalnız başınıza dolaşmak yok... Her ‘Millici Abi,’ bağırtısına eskisi gibi hemen koşmayacaksınız! Ceket omuzda gezmeye de artık alışın!”  </p>
			<p class="paragraf">“Neden efendim?”  </p>
			<p class="paragraf">“Vuruşmak zorunda kalırsanız, ceketi kalkan gibi kullanırsınız! Faytoncu’nun haziran sıcağında gocukla gezmesi boşuna mı? Aklınızda bulunsun, bunların ilk numarası, ceketi başınıza atmaktır. Ceketle yüzünüzü örterler de, siz kurtulmaya uğraşırken bıçağı karnınıza daldırırlar.”  </p>
			<p class="paragraf">Arif Bey, küçük bir çocukla şakalaşmış gibi gülerek yürüyünce, Kâmil Bey, ‘İnsanoğlu bu dünyada ne umulmaz durumlarla karşılaşıyor apansız,’ diye  gülümsedi.  </p>
			<p class="paragraf">Bir zamanlar her çeşit silah kullanmaya merak sarmış, yumruk dövüşünde olduğu gibi bunda da usta kesilmişti. Bıçağı avucunun oyuğuna oturtup savururdu da, on adımdan kibrit kutusu büyüklüğündeki hedeflere saplardı. Bu işi eskisi gibi becerebilip beceremeyeceğini düşünürken Sefer sırıtarak içeri girdi, kapıyı çekti. Sapı ak kemikten, bir karış boyunda güzel bir bıçağı önüne koydu:  </p>
			<p class="paragraf">“Çeliği halis ki beyim, iki parmak kalınlığında demirden dönmez! Şimdi sana bir şişe mantarı bulalım!” “Ne olacak?”  </p>
			<p class="paragraf">“Ucuna takacağıza ki şurana burana batmasın!”  </p>
			<p class="paragraf">Kâmil Bey bıçağı sol eline aldı, sağ elinin iki parmağıyla ucundan tutup büktü, bıraktı. Çelik bir zaman vınladı, titremesi kesilince de hiç bükülmedi. “Sahi... İyiymiş çeliği...” diye, sapını var gücüyle sıkarak ağzını güneşte ışıldattı.  </p>
			<p class="paragraf">Sefer aradığı şişe mantarını bulmuştu:  </p>
			<p class="paragraf">“Buyur beyim! Sok ucuna! Besmeleyi unutma ki, silah seni utandırmasın! Ben avludayım! Sağ olsun binbaşım! Herkese öğüt verir, kendi tutmaz. ‘Bundan böyle Kâmil Bey’i kollayacaksın,’ dedi, savuştu.”  </p>
			<p class="paragraf">Kâmil Bey, bıçağı ceketinin sol cebine koyup önünü ilikleyerek kabarıklığın belli olup olmadığına baktı. “Peki, ceket omuzdayken nasıl olacak?” Bir zaman daldı: Biz bu gidişle belimize bir de yün kuşak saracağız galiba... Boş bulunup ceketin önünü açmayalım... Bıçağı Nermin görmemeli... Neye uğradığını şaşırır zavallı. Vallah ödü kopar!  </p>
			<p class="paragraf">Temmuzun öğle güneşinde Sultanahmet Camisi’nin kocaman kubbesi gözlerini yoracak kadar parlıyordu. Camiye doğru giden toprak yoldaki kafesli tahta evlerle cılız akasyalar ağır sıcağın altında soluksuz kalmış gibiydiler. “Birkaç güne kadar belki bu ölü sokakta bile vuruşulacak... Kan gövdeyi götürecek... Bu evler ilk ağızda belki tutuşur! Belki ne demek! Sokak savaşları olur da tahta İstanbul cayır cayır yanmaya başlamaz mı?” Birden soluklarını tuttu. “Hay Allah kahretsin! Böyle bir iş olursa Nermin’le Ayşe ne yaparlar?” Birden dehşete kapılmıştı. “Nasıl oluyor da bunu ilk anda aklıma getirmedim? Bu ne biçim alçaklık!” Kalkmak için davrandı. “Arif Bey’i bulmalı... Arif Bey’i hemen!” Kapının önünde duraladı. Karısı Fatma Hanım’la oğlu Kadir’i kimsesiz bırakarak geçen ay Anadolu’ya geçen Ramiz Efendi’yi hatırlamıştı. Telaşından utandı, gözlerini kısarak bir zaman dışarı baktı. “Hayır! Onlar Nermin’le Ayşe gibi yalnız değiller. Onların mahallesi var!” diye başını sallayıp çıktı.  </p>
			<p class="paragraf">Koridoru yarılamıştı ki Arif Bey göründü. Gülüyordu:  </p>
			<p class="paragraf">“Merdivende ne düşündüm, bilir misiniz? Şimdi bir arama olmalı... Bizim cüce müdür, üstünüzde bıçağı   bulmalı...  </p>
			<p class="paragraf">Sizi zincire vurup zindana atarken bir sevinir ki...”  </p>
			<p class="paragraf">Kâmil Bey, korkuyla irkildi. Külhanbeyleri gibi bıçak taşıdığı meydana çıkarsa... Tutanaklara geçerse... Nermin’e, “Üstünde bıçak bulundu da zindana atıldı,” derlerse...  </p>
			<p class="paragraf">“Aldırmayın, şaka ettim.” Arif Bey sesini alçalttı. “Aramalardan bir saat önce gardiyan Salih gelir, bıçakları alır. Nasıl, işe yarar bir şey mi bari?”  </p>
			<p class="paragraf">“Bakın aklıma ne geldi? Şehirde vuruşma olursa... Kadınları düşündüm, çocukları...” Biraz önce, arama lafıyla bunu ne kadar kolay unuttuğunu hatırlayarak gözlerini utançla kaçırdı. “Vuruşulursa çocuklarla kadınların hali n’olur?”  </p>
			<p class="paragraf">“Durun bakayım! Doğru! Ben bugün neden aptallaştım böyle? Evet, hemen bir şeyler yapmalıyız!” Biraz düşündü. “Bence, en iyisi, birkaç zaman, bize gitsinler, Kozyatağı’ndaki köşke...”  </p>
			<p class="paragraf">“Olur mu? Rahatsız etmez miyiz?”  </p>
			<p class="paragraf">“Rahatsızlığı mahatsızlığı düşünmenin sırası mı yahu? Siz bugün mutlaka söyleyin! ‘Hava değişimi,’ filan dersiniz...  </p>
			<p class="paragraf">Büsbütün telaşlandırmak da olmaz! ‘Ayşe, kırlarda koşar!’ deyin.”  </p>
			<p class="paragraf">  </p>
			<p class="paragraf">Müdürlüğün sofasında, hademe Topal Hamdi, hatırlıların konuştuğu büyük odayı gösterince Kâmil Bey, “Eyvah Nermin gelmedi!” diye duraladı.  </p>
			<p class="paragraf">Eleni yalnız olursa, burada konuşturuluyordu.  </p>
			<p class="paragraf">Odada Arap Hulusi’yle dostu küçük Roza’dan başka kimse yoktu.   </p>
			<p class="paragraf">Kâmil Bey kısık bir sesle sordu:  </p>
			<p class="paragraf">“Nerede  hanımlar?”  </p>
			<p class="paragraf">“Bugün gelemeyecekler galiba efendim...”   </p>
			<p class="paragraf">“Galiba ne demek?.. Nermin hasta mı?”   </p>
			<p class="paragraf">“Değil.”  </p>
			<p class="paragraf">“Ayşe mi hasta?” “Hayır.”  </p>
			<p class="paragraf">“Öyleyse nedir?” Sakinleşmeye çalışarak oturdu. “Buyrun rica ederim. Neden gelmediler?”   </p>
			<p class="paragraf">“Uyuyorlar Beyefendi. Ben gelirken daha kalkmamışlardı.”  </p>
			<p class="paragraf">Kâmil Bey saatine baktı. On bir buçuktu. Şaştı. Mektup yazsam, olmaz. Söylesem. Hem anlatamaz hem de doğru değil!  </p>
			<p class="paragraf">“Ne uykusu cuma günü bu böyle? Gece geç mi yattılar?”  </p>
			<p class="paragraf">“Hiç yatmadılar efendim. Sabahleyin geldiler. Gün doğduktan sonra...”  </p>
			<p class="paragraf">“Gün doğduktan sonra mı? Nerdeydiler gece vakti? Böyle karışık bir zamanda?”   </p>
			<p class="paragraf">“Fransızların balosuna gittiler. Dün Fransızların büyük bayramı varmış.”  </p>
			<p class="paragraf">Kâmil Bey dünün 14 Temmuz olduğunu hatırladı.  </p>
			<p class="paragraf">“Ne arıyorlarmış Fransızların balosunda? Allah Allah! Nermin’in işi neymiş?”  </p>
			<p class="paragraf">“Büyük hanımefendi, ‘Git, biraz açılırsın,’ dedi. Sabriye Hanım, ‘Sen gitmezsen ben de gitmem,’ diye tutturdu.”   </p>
			<p class="paragraf">“Enişte beyle Hala Hanım gitmediler mi?”  </p>
			<p class="paragraf">“Gitmediler.”   </p>
			<p class="paragraf">“Neden?”  </p>
			<p class="paragraf">“Doktor Lütfü Bey masraf etsin diye.”   </p>
			<p class="paragraf">“Anlamadım.”  </p>
			<p class="paragraf">“Doktor Lütfü Bey çok pinti... Büyük hanımefendiyle beyefendi giderlerse, paraları beyefendi verir. Sabriye Hanım, ‘Siz gelmeyin de, doktorun yüreğine insin!’ dedi! Hiç acımadan masraf ettirmiş. Dönüşte Sabriye Hanım anlattı da gülmekten katıldık. Sabaha karşı, Doktor Bey’e, ‘Nermin Hanım, Hacıosman Bayırında bülbül dinlemek istiyor,’ demiş. Doktor biraz düşünmüş, sevinmiş. ‘Olur. Dönüşte dinleriz. Yolumuzun üstü,’ demiş. Gün doğarken ormana gelmişler. Biraz bülbül dinlemişler. Sabriye Hanım işin içyüzünü ötekilere anlattığı için...”  </p>
			<p class="paragraf">“Ötekiler kim?”  </p>
			<p class="paragraf">“Mister Tomson var. Prenses Fahire Hanımefendi, Kontes Bolkinova... Bir de Fransız subayı... Biraz bülbül dinlemişler. Sabriye Hanım, ‘Haydi Kilyos’a süt içmeye!’ demiş. Doktor Lütfü Bey, ‘Bu kılıkta olmaz!’ diye yalvarmış. Baloya giderken başka çeşit giyindilerdi. Eski zaman hanımları gibi... Yaşmak, ferace... Saraylı hotozu...”  </p>
			<p class="paragraf">“Doktor Bey, Nermin’in böyle giyinip baloya gitmesine şaşmıyor mu?”   </p>
			<p class="paragraf">“Neden şaşsın?”  </p>
			<p class="paragraf">“Kocası  mahpusken...”  </p>
			<p class="paragraf">“Doktor sizin mahpusta olduğunuzu bilmiyor ki... Doktor Bey saf adam! Sabriye Hanım’ın bütün anlattıklarına inanıyor! Ötekiler de hiç bozmuyorlar!”  </p>
			<p class="paragraf">“Nedir  anlattıkları?”  </p>
			<p class="paragraf">“Sizin İspanya’da bir dostunuz varmış. Hasretine dayanamamışsınız da ona gitmişsiniz. Şimdi avukatlar Nermin Hanım’ın boş kâğıdını getirmeye uğraşıyorlarmış.”  </p>
			<p class="paragraf">Kâmil Bey’in “balo” sözüyle yüzünü kaplayan ateş, büsbütün artmış, kulakları uğuldamaya başlamıştı. Bu uğultunun ötesinden Haddaneli Arap Hulusi’nin söylediklerini istemeden duyuyordu:  </p>
			<p class="paragraf">“Demedin mi ulan şıkırdım, yakında çıkıyor, feriştahını şaşırtır, demedin mi? Bundan böyle Kör Emin’in mirasını ordulara yedirmez, demedin mi orospu? Biz öldük mü ulan? Adamı biz çiğ çiğ yemez miyiz?”  </p>
			<p class="paragraf">“Nermin Hanım son günlerde çok üzüntülü... Bizimkiler Ankara’yı alırsaymış siz hiç çıkamazmışsınız. Büyük hanımefendi geçenlerde bunu ağzından kaçırdı da Sabriye Hanım çok kızdı. Şehirde karışıklık olacak diyorlar. ‘Türkler silahlanıyor,’ diye İngilizlere raporlar gelmiş. Doktor Lütfü Bey, ‘Bir şey olursa, hiç korkmayın, Fransız hastanesinde size yer hazırlattım,’ dedi. Mister Tomson, hepimizi asker kamyonlarıyla alıp gemilere götürecek.” Kâmil Bey ayağa kalkınca Eleni telaşlandı. “Aman az kalsın unutuyordum, hani resimler?”  </p>
			<p class="paragraf">“Hangi  resimler?”  </p>
			<p class="paragraf">“Hanımlara  yaptığınız resimler...”  </p>
			<p class="paragraf">“Resimler yarın... Daha kurumadılar. Yarın gönderirim. Yarın birisi gelip alsın! Teşekkür ederim madam. Yoruldunuz!”  </p>
			<p class="paragraf">“Ne pişirelim? Büyük hanımefendi, ‘sor’ demişlerdi.”   </p>
			<p class="paragraf">“Mersi...”  </p>
			<p class="paragraf">“Hanımlar çok üzülecekler. ‘Resimlerimiz’ diyorlar da başka bir şey demiyorlar. Sahiden beyefendi, bizimkiler Ankara’yı alırlarsa...”  </p>
			<p class="paragraf">“Haydi, güle güle madam! Yok öyle şey... Sizinkiler Ankara’yı alamazlar.”  </p>
			<p class="paragraf">“Benim kardeşim de öyle söylüyor, ‘Kralın Anadolu’ya saldırması doğru değil,’ diyor. Size selamı var. Durun efendim, paketleri  almadınız!”  </p>
			<p class="paragraf">Kâmil Bey masanın üzerinde duran kutulara baktı. Dükkânlardan gelişi güzel alınmış şeyler... Sırmalı sicimlere bağlanmış, düğüm uçları yaldızlı etiketlerle tutturulmuş bayağılıklar... Sevgi şurda kalsın, acımayla ilişkileri yok... İçleri kim bilir nasıl cıvık cıvık, yapış yapış...  </p>
			<p class="paragraf">Gülümsemeye  çalıştı:  </p>
			<p class="paragraf">“Evet. Unutuyordum.” Paketleri gülümseyerek topladı. “Yoruldunuz. Teşekkür ederim! Kralı haksız bulan kardeşinize selam söyleyin! Ne iş yapıyor kardeşiniz?”  </p>
			<p class="paragraf">“Duvarcıdır efendim.”  </p>
			<p class="paragraf">Kâmil Bey, aşağıda, bir prensesi geçirir gibi eğilip Eleni’yi selamladı. Çirkin yüzünü sahiden güzelleştiren hep o gülümsemeyle avluyu geçti. Kırmızı, mavi, mor, sarı entarileriyle küçük kız çocukları yakıcı güneşin içinde çığlık çığlığa koşuşuyorlardı. Bir an, kutuları parçalayıp içindekileri bunlara dağıtmayı   düşündü.  </p>
			<p class="paragraf">Arif Bey merdivenden iniyordu:  </p>
			<p class="paragraf">“Ne o? Sefer kahve yapıyordu. Gittiler mi?”  </p>
			<p class="paragraf">“Gittiler. Daha doğrusu... Nermin biraz hastaymış...”   </p>
			<p class="paragraf">“Bize gitme meselesini ne yaptınız?”  </p>
			<p class="paragraf">“Söylemedim. Yarın birini mutlaka gönderecekler. Resimleri almaya biri gelecek... Mektup yazacağım.”   </p>
			<p class="paragraf">“Savaştan ne haber?”  </p>
			<p class="paragraf">“Hiç.”  </p>
			<p class="paragraf">“Doktor Barbut Fransızca gazeteyi odanıza bırakmış. Bakın bakalım, bizimkilerde olmayan bir şey var mı?”  </p>
			<p class="paragraf">Kâmil Bey odasına girip kapıyı örttü. Yatağın üstüne oturup paketleri yanına koydu. Parmaklarını birbirine geçirerek ellerini dizlerinin arasına bıraktı. Suratındaki gülümsemenin öylece donup kalmış olduğunu fark edinceye kadar hiç kımıldamadı. “Kaç dakikadır hiçbir şey düşünmedim. Hiçbir şey düşünmemek, insanın elinde mi?” Saatine baktı. Konuşma yerinden buraya kadar bir başına nasıl gelebildiğine şaştı. “Nasıl olacak? Hayvanları inlerine götüren içgüdüyle.” Bir cigara yaktı. Güneş tepeye dikildiği halde odanın içi harlı ocak ağzı kadar sıcaktı. Nuh Bey’in kızdığı zaman yaptığı gibi, iki parmağını geçirerek yakasını biraz gevşetmeye çalıştı. Duvara dayalı yağlıboya iki kadın portresine dalgın dalgın baktı. Doktor Jak Barbut’un masaya bıraktığı Fransızca <span class="CharOverride-2">Rönesans </span>gazetesini pek de farkında olmadan önüne çekti. Açtı. 14 TEMMUZ İSTANBUL’DA BÜYÜK TÖRENLE KUTLANDI.  </p>
			<p class="paragraf">“Tarabya’daki maskeli balo çok parlaktı” başlığını görünce ilgilendi. İki fotoğraf “Mari Antuvanet’le Yeniçeri kavalyesini”, “Sirano’yle Jan Dark’ı” gösteriyordu. Uzun yazıyı okumaya başladı: Gece Tarabya’daki yazlık binanın bahçesinde verilen maskeli balo çok eğlenceli olmuştur. Kıyafet yarışmasını, yukarda resmini gördüğünüz dört çift kazanmış, armağanlar bunların arasında bölüştürülmüştür. Gerek sabahki gerekse geceki toplantıda en büyük özellik, seçkin Türk misafirlerin gösterdikleri yakın dostluk olmuş, Türk aydınları, hele baloyu şereflendiren sayın Türk hanımları konuştukları kusursuz Fransızcayla Türkiye’de Fransız kültürünün ne kadar derin temellere dayandığını meydana koymuşlardır.  </p>
			<p class="paragraf">“Türkiye, Nasrettin Hoca’yı yetiştirmiş bir memleket olarak, gülünç fıkralar bakımından Fransa’yla at başı gider. Bunu düşünenler dün gece bir de fıkra yarışması tertiplemişlerdir. Fransız sosyetesinde gülünç fıkra anlatmacılığıyla tanınan Mösyö Anri Goro ile Fransız Hastanesi operatörlerinden kadın hastalıkları uzmanı, daha doğrusu, yanındaki eşsiz güzelliklere bakılırsa...” Kâmil Bey yumruğunu gazetenin üstüne koydu. Boş duvara bakarak yüksek sesle, “Bunu bana niçin yaptınız Nermin?” diye sordu.  </p>
			<p class="paragraf">“Dişim ağrıyor,” bahanesiyle öğle yemeği yememiş, ayaklarının altına bir küçük iskemle alarak pencereden dışarıya dalmıştı. Arada bir, ağzındaki cigara acılığını yutkunuyor, gözlerini kısarak, uzaklarda boz bulutlar gibi titreşen adalara bakıyordu. Saatlerdir –kendi değil– içinde bir başkası, meydancının “Millici Kâmil Abiii!” diye bağırmasını beklemekteydi. Bu birisi artık, “Görürsün! Eleni’nin neler söylediğini duyar duymaz Nermin koşup gelir,” diye fısıldıyordu. “Gelmemezlik edemez, görürsün!” Güneş devriliyor, denizin açık kül rengi yavaşça mavileşiyordu. Avluda çocuklar yeniden koşuşmaya başlamışlardı. Kendisini var gücüyle zorladığı halde, düşüncesini Nermin’den koparıp Ayşe’ye bağlayamıyordu.  </p>
			<p class="paragraf">İki pencere ötede, Maçka Güzelinin Mehdi Bey, kadınlar koğuşunun avlusunda odun yığınlarının üstüne oturmuş, Utçu Cemile’ye her zamanki gibi işaret etmeye başlamıştı. Arada bir, işittiremeyeceğini bildiği, böyle bir şey de istemediği halde yüksek sesle boğuk boğuk yalvarıyordu:  </p>
			<p class="paragraf">“Çağır şunu kahpe... Çağır! Nah iki buçukluk hazır... Çağır hadi!”  </p>
			<p class="paragraf">Kadayıfçı’nın öldürülmesine karışmış Körpe Nezihe’ye para yedirdiğini tevkifhanede artık bilmeyen yoktu. Yüzünü on dakika göstermesine karşılık Nezihe’ye bir lira verdiği söyleniyordu.  </p>
			<p class="paragraf">“Çağır şunu. Çağır gelsin! Ölüyoruz orospu! Ulan imansızlar, ölüyoruz!”   </p>
			<p class="paragraf">Nezihe koğuş kapısından çıktı. Yüzünü sımsıkı sarmıştı.  </p>
			<p class="paragraf">Mehdi Bey ıslak hırıltılarla küfretti:  </p>
			<p class="paragraf">“Ulan, peçelenmek neyin nesi? Ulan aç! Açmazsan şart olsun para yok! Ulan siz beni dünyanın avanağı mı bellediniz namussuzlar!”  </p>
			<p class="paragraf">Nezihe odunların üstüne çıkıp Cemile’nin yanına oturdu. Oturdukları yeri, kısımların penceresinden cami saklıyordu. Utçu Cemile, kolunu Nezihe’nin boynuna attı.  </p>
			<p class="paragraf">Mehdi Bey’in sesi büsbütün  boğuklaşmıştı:  </p>
			<p class="paragraf">“Öp şu kaltağı... Öp bizim yerimize güzelce. Ohhh! Canına değsin kahpe Utçu! Ulan, vallah billah, Utçu buna tutkun! Bu nasıl öpmek be? Bir abanışta ciğerlerini çekip alacak gördün mü Seyfi Can! Öp bir daha! Şart olsun bu karı deli... Öpmez mi adam, şunu? Hiç bırakır mı?”  </p>
			<p class="paragraf">Kâmil Bey pencereden indi. Yatağına uzanıp gözlerini koluyla kapattı. Ortalık iyice kararana kadar ‘Millici Abiii!’ diye bağırmalarını bekledi.  </p>
			<p class="paragraf">  </p>
			<p class="paragraf">Tevkifhane binası, küpeştesine kadar suya batmış büyük bir şilep gibi sanki ilerliyor, gecenin karanlığı pencerenin pervazında sanki deniz gibi hışırdıyordu.  </p>
			<p class="paragraf">Kısımlarda gürültüler dinmiş, dışarda bekçi sopalarının sesleri taşlarda ufalana ufalana duyulmaz olmuştu.  </p>
			<p class="paragraf">Kâmil Bey’in yüreğinde o kalın damar, akşam olup Nermin’in gelmesinden umudu kesildi kesileli hep öyle, insafsız insafsız vuruyordu. Bazı ağır bir çekiç gibi, tok... Bazı, uzak bir kilise çanı gibi inleyerek... Bugün Nermin’i beklerken, gelirse nasıl davranacağını birden, kolayca kararlaştırmıştı. Kızmayacaktı. Laf dokundurmayacak, üzmeyecekti. Ayşe’yi bile sormayacaktı. “Umursamamış görünmek de olmaz ama,” demişti. Gelseydi de gözlerine bir kere baksaydı, en uygun sözü kolayca bulacağına emindi. Ama ne derse desin, nasıl davranırsa davransın, gülümseyerek, “Sizi kıskandım, inanır mısınız?” dememezlik edemeyecekti. Ama şimdi çok başka şeyler düşünüyordu: “Gelseydi gözlerinde neyi arayacaktım? ‘Hastaymışım gibi, evde beni örselemeye korkuyorlar!’ dediği sıradaki yorgunluğu mu? Değil... Ürkek pişmanlığını mı? ‘Ne var bunda?’ diyen şirretliğini mi? Değil... Bir bakışla bütün kuşkuları silen büyük sevgiyi mi? Hayır? En küçük yanılmalara yer bırakmayan dostluğu mu? Evet. İşte bunu...”  </p>
			<p class="paragraf">Soluklarını keserek dışarısını dinledi. Bir cigara daha mı yaksa? Gidip yüzünü mü yıkasa?  </p>
			<p class="paragraf">Uykusuz gecelerin ertesi günü, ikindi üstü, insan ne kötü uyanır. Başının içi bomboş. Kendisine karşı bile huysuz... “Yeniden yeniye birini sevmiyorsak bu hep böyledir.” Kalkıp oturdu. Boş duvarlara çepeçevre baktı. Sanki bunlar duvar değillerdi de, bir yabancı yıldızın hiçbir uzaklıkta gökle birleşmeyen çölleriydi. Ayakları her adımda lav küllerine batıyordu. Burada güney, kuzey, doğu, batı yoktu, kendinden başka hiçbir şey yok... “On adım gittin de ayak izlerin silindi mi, yeniden kendine dönüyorsun! Hiç adımını atmamış gibi.” Kâmil Bey, elini yüzüne götürdü. “Dünyada senden başka hiçbir şey kalmadı mı, sen de kalmamış oluyorsun!” Farkında olmadan yavaşça inledi. İniltisi, bu ölü yıldızın kurşuni külle kaplı çölünde bir yırtıcı kuş gibi kanat vurarak havalanmaya çalışıyordu. İstese, hızlanmadan yetişip üstüne basabilir. Basınca öyle bir çığlık koparır ki, bu kül dünya dağılıp savrulur. Boğucu bir toz havayı kaplar, kalınlaşır. “Havayı ciğerlerine çekemezsin! Sakız gibi   çiğnersin!”  </p>
			<p class="paragraf">Göğsü tıkanıp sızlamaya başlamıştı. Dizlerinin kesilip kesilmediğini anlamak için yataktan indi. Niçin olduğunu bilmeden piposuyla tütün kesesini, temizleme demirini tek eline topladı. Sonra bunları bırakıp cigara paketini aldı.  </p>
			<p class="paragraf">Hiçbir şey düşünmeden, büyük adımlarla Arif Bey’in hücresine doğru yürüdü. Vakit gece yarısını çoktan geçtiği halde gürültü etmemeye çalışmıyor, daha doğrusu ayak seslerini duymuyordu.  </p>
			<p class="paragraf">Arif Bey yatmamıştı. Sanki olmaz bir şey gibi Kâmil Bey buna önce şaştı, sonra birden sevindi:   </p>
			<p class="paragraf">“Uyumadınız mı? Hay Allah sizden razı olsun...”  </p>
			<p class="paragraf">“Buyurun. Çok mu ağrıyor? Diş ağrısının ne domuz olduğunu bilirim! Gardiyanlar, soyunmadan yatağa uzandığınızı söylemişlerdi. Örtünmezseniz sabaha karşı üşürsünüz diye düşünmüştüm. Eğer siz gelmeseydiniz, ben uğrayacaktım. Buyrun. Şimdi bir hap alırsınız. Bir de çay yaparız.”  </p>
			<p class="paragraf">Kâmil Bey, aklını başına toplamaya çalışıyordu:   </p>
			<p class="paragraf">“Rahatsız etmez miyim?”  </p>
			<p class="paragraf">“Ne demek? Oturun şöyle... Ben şimdi hapları bulurum...”  </p>
			<p class="paragraf">“İstemez. Teşekkür ederim. Dişim ağrımıyor.” Bir an durdu. “Gündüz de ağrımıyordu.”  </p>
			<p class="paragraf">“Ağrımıyor muydu?” Yüzüne bir zaman baktı. “Demek bir şeye canınız sıkıldı. Burada can sıkıntılarımızı birbirimizden hiç saklamayacağız. Nedir? Ayse kız, bulunduğu yerde rahat mı değil? Hastalık demiyorum.” Biraz düşündü. “Sakın savaş durumuna sinirlenmiş  olmayın?”  </p>
			<p class="paragraf">Kâmil Bey, az kalsın “Evet,” diyecekti. Arif Bey’in bu sözü, kaçamak vermek için eklediğini nasılsa sezdi. Acı acı gülümsedi:  </p>
			<p class="paragraf">“Hayır.” İçinde vuran damarın sesini Arif Bey nerdeyse duyacaktı. “Hayır efendim, değil!”  </p>
			<p class="paragraf">“Hasta demiştim ya... Nermin için... ‘Hasta da ondan gelmedi,’ demiştim ya...” Yutkundu. “Size yalan söyledim!”   </p>
			<p class="paragraf">“Neden  gelmemişler öyleyse?”  </p>
			<p class="paragraf">“Söylemeye utanıyorum. Zor çok...”   </p>
			<p class="paragraf">Arif Bey’in yüzü belli belirsiz değişti:  </p>
			<p class="paragraf">“Başımdan çok geçti, bilirim. Mahpusluk insanı kötü yanıltıyor. Dışarda gülüp geçeceğimiz işleri burda kura kura büyütüyorsunuz. Haydi, olduğu gibi anlatın, bakalım sizin düşündüğümüz gibi mi?”  </p>
			<p class="paragraf">Kâmil Bey olup biteni başından sonuna kadar anlattı. Anlatırken ne sesini yükseltmiş ne de ellerini her zamankinden çok kullanmıştı. Sözleri bitince, yalnız Eleni’yle konuştuklarını değil, içinden geçirdiklerini de böyle nasıl tıpatıp aklında tuttuğuna şaşırarak sustu. Arif Bey’in yüzüne bakmıyor, neler düşündüğünü sanki hiç merak etmiyordu. Gülümsemesinde derdini dökmekten umduğu iç ferahlığını bekleyen bir sabırlılık vardı.  </p>
			<p class="paragraf">“Siz buna mı üzüldünüz bu kadar? Ceza vermeli, diyeceğim, cezayı fazlasıyla çekmişsiniz. Dinleyin azizim, bu bizim memleketimizde, kendi kuruntularımızla bunalmaya başladık mı, ancak atasözlerimize sığınacağız! Ne demişler? ‘Dağ dağ üstünde olur, ev ev üstünde olmaz,’ demişler. Ben Sabriye Hanım’ı görür görmez, şakacılığıyla başımıza böyle işler açacağını hemen kestirmiştim. Durun da bitireyim. Böyle şımarık kadınlar, hele dulluğun başıboşluğunu da ele geçirmişlerse, mahpus yatan ressam enişteyi filan düşünmezler, keyiflerince yaşarlar. Peki, nasıl oldu da taa başından işi fark etmediniz?”  </p>
			<p class="paragraf">“Neyi efendim?”  </p>
			<p class="paragraf">“Rum kadını durumu size bütün açıklığıyla anlatmış. ‘Sabriye Hanım, balo işini çok üsteledi. Sen gitmezsen ben de gitmem, dedi,’ demiş.”  </p>
			<p class="paragraf">“Evet.”  </p>
			<p class="paragraf">“Şimdi düşünün. Nermin Hanım gibi yırtıcı olmayan bir kadın, küçük çocuğuyla bir akraba evine sığınıyor.    Avrupa’da bulunduğunuz yıllarda hala hanımefendiye iki tane kartpostal göndermediğinize eminim...”   </p>
			<p class="paragraf">“Evet!”  </p>
			<p class="paragraf">“Uzun zaman ayrı kaldığımız akrabalarımızdaki değişmeleri düşünün. Bizim bir bakıma fakir düştüğümüzü, onların da tersine çok zengin olduklarını hesaba katın. Buna bir de şımarık dul kız ekleyelim. Dün gecekine benzer uygunsuzlukların bu kadar gecikmesine şaşılır. Sizin kâğıtları Harbiye Nazırı Paşa bir türlü onaylayamıyor. Kim bilir, belki o toplantıya birisini görmek için gitmişlerdir. Eğer gizlisi kapaklısı olsa, Rum hizmetçiye, ‘Bey duymasın,’ demezler miydi? Şimdi en kötüsünü hesaplayalım: Düşman Ankara üstüne yürüyor. Sizin yakında çıkmanız umudu kalmadı. Diyelim ki, Nermin Hanım beklemekten yıldı, fazladan sığıntılık canına yetti de başının çaresine bakmayı tasarladı. Böyle çapraşık bir yolu niçin tutsun? Daha insancası varken... Siz çocuk değilsiniz! Kaldı ki düşman saldırısı şurda beş günlük bir mesele... Bence Nermin Hanım’la görüşmeden, işin içyüzünü sorup anlamadan üzülmek yanlış... Ayşe kızımızın varlığını unutup, yalnız kıskanç bir delikanlı gibi düşünmek de yanlış... Haydi, gülün biraz bakalım! Neydi o gelişiniz öyle... Şimdi bir güzel çay demleriz. Birer de cigara tüttürdük mü, aklımız başımıza gelir!”  </p>
			<p class="paragraf">Arif Bey hemen kalktı. Gaz ocağının memesine ispirto döktü, yaktı. Bir yandan demlikleri hazırlıyor, bir yandan konuşuyordu:  </p>
			<p class="paragraf">“Düşman saldırısı hepimizi sersemletti azizim, bunlar hep sinir bozukluğunun saçmalıkları... Nermin Hanım’a ne demişler? ‘Ankara düşerse adam yedi yıl yatar!’ demişler. Onun sinirleri kim bilir ne haldedir. Bu temmuz sıcaklarında, Nişantaşı’nın apartmanlarını gözümün önüne getiriyorum da... İnsan bunalır. Biz bu işi daha önce akıl edecektik. Pılı pırtıyı toplayıp çoktan bize göçeceklerdi. Görmediğiniz için şimdi ne desem boştur. Bizim Kozyatağı cennet canım! Göz alabildiğine açıklık... Yemyeşil... Bakın ne yaparız? Siz bizim evin alt katını kiralamış olursunuz. Bir misafirlikten başka bir misafirliğe geçmeleri doğru değil! Ayşe çayırlarda koşar, oynar. Bahçeye iki kuzu atarız. Süslü bir araba uydururlar, eşek arabası...”  </p>
			<p class="paragraf">Ocağı pompaladı. Üstüne demlikleri koydu. Bardakları getirdi.  </p>
			<p class="paragraf">“Bu iş tamam! Şimdi ister misiniz sizinle erkek erkeğe konuşalım!”   </p>
			<p class="paragraf">“Erkek erkeğe mi? Kâmil Bey’in gözlerine ürkeklik doldu: Buyrun!”  </p>
			<p class="paragraf">“Bu dünyada bizden daha bencil herifler yok! Biz Osmanlı erkekleri, bir bakıma metelik etmeyiz! Bencil dedimse, buradaki bencillik avanaklık anlamınadır. Biz hepimiz avanaklarız ki, örneğimiz bulunmaz. Neden mi? Yaşamamızın hiçbir dönemecinde, bize bağlı insanları düşünmediğimizden... Delikanlı oluruz, anamızı babamızı düşünmeyiz. Evleniriz, karımızı çocuklarımızı düşünmeyiz. Düşünmediğimize göre, onları bari güçlendirmeye çalışsak... Hayır, tersine... Her fırsatta, yaşayış zorluklarıyla bağlarını kesmeye uğraşırız. Onların adına, hemen unutuverdiğimiz sorumluluklar yükleniriz. Nermin Hanım hemşireme, bir gün bu dünyada kızıyla tek başına kalınca yalnızlığın üstesinden nasıl geleceğini öğrettiniz mi? Ben, kendi hesabıma, aklıma bile getirmedim. Bunu hiç aklına getirmemiş herifin Binbaşı Burhanettin denilen pislik torbasını keyfince kırbaçlayabileceği kuruntusuna kapılması maskaralık değil de nedir? Kendimizi istediğimiz gibi harcayabiliriz sanıyoruz! Beni gelip evden aldılar. O sıra bir İttihatçı’yı evden aldılar mı, bilen bilmeyen, ‘Herif yağlı ipe gitti,’ diyor. Bizim hatunun aklına da önce ip gelmiş, az kalsın yüreğine inanıyormuş. Bereket Zeynep kızım tokatı yapıştırmış da kadın aklını başına devşirebilmiş. Büsbütün devşirdi de sayılmaz! Sizin hüneriniz benimkinden daha zorlu... Ömrü Avrupalarda geçmiş kadını getir, Bağlarbaşı gibi bir ıssız yerde tek başına oturt! ‘Kızcağız, Üsküdar’ı kendi başına bulabilir mi?’ diye sorma! Haksız mıyım?”  </p>
			<p class="paragraf">Gidip çayı demledi:  </p>
			<p class="paragraf">“Deminki ‘Osmanlı erkekleri,’ lafı ‘Yıkılası evde çoluk çocuk var,’ diyenlerimizi içine almıyor elbette... Onlara biz ‘Yılgın... Pısırık’ deriz! Yanlış! Herifler bir işe girmişler. Çoluk çocuk yetiştirmek işi... O işin yasasını tutuyorlar. Biz hem yasaları tutmuyoruz hem de her şeyin düzeninde gitmesini istiyoruz! Yağma yok! Şimdi bakın ne yapacağız! Yarın kısa bir mektup yazacaksınız! “Falan yerde ev tuttum. Falan gün hazırlanın, arabayla sizi alacaklar,” diyeceksiniz. Zaten bu iş olmasaydı da gidecek değiller miydi? Şehirde kalmaları sahiden çok tehlikeli... Şükrü’yle görüştüm. İyice pirelenmiş. Yarın Yüzbaşı Enver’e üç tabanca bırakacak... Durum karışırsa silahları Enver’den alacağız! Ayşe’yle annesi hemen bize gitsinler. Bazı belli başlı uygunsuzluklar, yaşadığımız çevrenin özelliklerinden gelir. Bir ‘Millici Abi’nin çoluk çocuğu İngiliz ordusuna öteberi satan bir herifin evinde oturmamalı. Benim Zeynep kızım, Ayşe’yi de annesini de bir iki haftada bakın nasıl değiştirecek. Birinci cuma demeyeyim ama ikinci cuma, Ayşe’yi buraya bakın nasıl gönderecek! ‘İspanya’lara dadı getirme yalanı da nasıl şey!’ diyerek bir çıkışır ki...” Gülümsedi. “Katır söylemiştir, Zeynep’in öz kızımız olmadığını elbet... 1915’te Rize göçmenlerinden aldık. Dokuz yaşında var yoktu. Kurumuş mısır koçanı gibi sıskaydı. Dil mil bilmiyordu. Şimdi Rüştiye’yi bitirdi. Biraz piyano çalar. Bir Laz kızı ki, daha şimdiden yiğitlikte bütün Lazistan erkeklerine değişmem! Şükrü’nün söylediği doğruysa, birkaç aydır tabancayla attığını vuruyormuş da, ‘İlla mavzeri öğret!’ diye diretiyormuş. Aklına koyduysa yakında mavzer atmakta ordunun en keskin nişancılarını geçer! Ben evdeyken böyle kabadayılıkları yoktu. Herifler beni kapıdan çıkarınca bizim hanıma tokadı çekip evin komutasını ele almış... ‘Bizim hanım tokadı yer yemez kendine gelmiş,’ demiştim. Gelmiş ama, bakın nasıl... ‘Vay bu ne edepsizlik! Defol evimden,’ diye bağırmaya başlamış. Kız oralı değil. Mutfağa girivermiş. Beride ayılmalar, bayılmalar. Kıyamet. ‘Ayı köylü! Moskof tohumu!’ diyorlar! ‘Çık evden. Gözümüz görmesin!’ diyorlar. Bu gürültü, bizim Şükrü yetişene kadar sürmüş. Şükrü’yü görünce evdekiler adamcağızı çevirmişler. Her kafadan bir ses çıkıyor, anlayabildiği, ‘Alın bu yabanın terbiyesizini götürün!’ sözü... Bereket versin, Şükrü, kuru gürültüye papuç bırakmaz! Zeynep kızıma, ‘Ne oldu?’ diye sormuş. Kız, ‘Beybabam ölmeden ben bu evde ölü ağıdı istemem! Yemek soğuyor, söyleyin şunlara sofraya gelsinler!’ demiş.” Arif Bey bıyıklarını dişleyerek bardaklara çay koydu. “Gitsinler evet... Gitsinler de Zeynep ablasına benzemeye çalışsın, Ayşe...”  </p>
			<p class="paragraf">Kâmil Bey, deminden beri beklediği yürek ferahlığını birden duydu. Şakaklarını sıkan mengene kırılıp düşmüş, yüreğinde uzaktan uzağa vuran damarın sızısı birden dinmişti. Yeniden yaşamaya    başlıyordu.  </p>
			<p class="paragraf">Kendisine garip gelen bir rahatlıkla sordu:  </p>
			<p class="paragraf">“Kozyatağı için çok tenha demiştiniz! Orada başlarına bir şey gelmez mi ortalık karışırsa?”   </p>
			<p class="paragraf">“Hiçbir şey gelmez.”  </p>
			<p class="paragraf">“Sarafim Kaptan Bostancı’da Erşet Beyin köşkünü nasıl   basmış?”  </p>
			<p class="paragraf">“O başka... İçerde el peydahlamasaydı böyle bir soygunu aklına bile getiremezdi. Bana sorarsanız, bu işe herifi sürükleyen Tanaş alçağıdır. Bizim oralarda hiç kimse ev basamaz! Göreceksiniz, Nermin Hanım oraya gider gitmez eniştesinin evinde duymadığı güveni duyacak. Bence bu dünyada kadın milletinin yüzde doksan dokuzu güvenden başka hiçbir şey istemiyor. Aşk maşk, para mara, güzellik müzellik hep laf... Kadın kısmı yalnız güvenlik arar. Güven dediğimiz meret de lafla olmuyor. Gitsinler de bakın nasıl değişecekler. Çünkü çevrelerinde birçok kadını güven içinde bulacaklar! ‘Bugünkü şartlarda bu güven nerden geliyor?’ diyeceksiniz! Boşuna değil elbette... İstanbul’un sinmiş, yılmış görünüşüne aldanmayın! Burda, Anadolu’ya öteberi kaçıran teşkilattan çok daha geniş bir başka teşkilat var. İstanbul’un 1055 mahallesi, elli, yetmiş, yüz kişilik birlikler halinde silahlanmıştır. Kuytularda, mezarlıkların derinliklerinde, yüksek duvarlı bahçelerde gece gündüz talim ediliyor. Şehir üç parçaya bölünmüştür. İstanbul yakası bir... Galata’dan Sarıyer’e kadar iki... Kadıköy-Üsküdar üç... Esir düşmüş bu fukara şehirde bugün, tam altmış bin silahlı savaşçı var! Bunlar Çorlu’daki düşman tümenlerini, emin olun, İstanbul’un kale duvarları önünde böcek gibi ezecek güçteler...  </p>
			<p class="paragraf">  </p>
			<p class="paragraf">Kâmil Bey uyandığı zaman güneş çoktan yükselmişti.  </p>
			<p class="paragraf">Yüreğini dinledi. Dün geceki kaygılarından hiçbir iz kalmamıştı. Arif Beyi düşünerek minnetle gülümsedi. Yatağa girerken, “Ya Nermin Kozyatağı’na gitmek istemezse?” diye düşünmüş, “Olmaz öyle saçma şey! İster yüzde yüz,” derken uyumuştu. Şimdi böyle bir sorunun üstünde, kendisini zorladığı halde, durmuyordu bile... “Arif Bey’in dediği gibi... Kısa yazarım. Bu dünyada oldu bitti diye bir şey vardır.”  </p>
			<p class="paragraf">Sefer’in başucuna bırakmış olduğu gazeteyi aldı. Düşman bildirisi yoktu. Buradaki Genelkurmay Başkanı, bir soruya, “Durum değişmemiştir. Çünkü meydan savaşı olmamıştır,” diye karşılık vermişti. Gazete, Bursa dolaylarında önemli başarılar elde ettiğimizi yazıyor, Yenişehir’i alan birliklerimizin Kütahya önündeki düşmanı çevirmek üzere olduklarını tekrarlıyordu. Dünkü Ankara bildirisi kısaydı: “Birliklerimiz düşmanı yer yer durdurmakta, gerilerine doğru başarılı baskınlar yapmaktadır.” Bildirilerimizde Yenişehir çevirmesinden niçin laf edilmediğini Arif Bey’e sormayı kararlaştırdı. Rumca gazeteler Kütahya’nın düştüğünü, bugün daha kesin yazıyorlarmış...  </p>
			<p class="paragraf">“Evet. Bizim bildiride çevirmeden niçin laf edilmiyor?” diyerek gözlerini kıstı, yavaş yavaş büsbütün başka şeyler düşünmeye başladı.  </p>
			<p class="paragraf">Arif Bey dün gece, “Dünyanın bütün kadınları güven ister,” demişti. “Kadınlar güven istiyor da, erkekler sanki istemiyor mu? Bu dünyada, herkes, her şey, kurt kuş, yılan çıyan hep güven istiyor. Bütün güvensizlikler de bu güven istemekten geliyor! Şu yağlıboya resimdeki Prenses Fahire Hanımefendi de güven ister. Komutanına karılık eden jigolosuna güvenmek ister. Sapık zevklere alıştırmaya çalıştığı körpe kızdan güven ister. İkisini de birkaç ay sonra değiştireceğini bile bile güven ister. Değiştirinceye kadar güvenmeli... Rasputin’in bu dünyada bir tek güvendiği insan belki de bu Kontes Mariya Bolkinova imiştir. Güvenmese, bunun kurduğu pusuya belki düşmezdi. Şimdi bu kontes de güven ister!” Duvara dayalı resimleri bir zaman ressam gibi araştırırken dün sabah Mehdi Bey’in söylediklerini hatırladı: “Şunlardaki gözlere bak! Zehir bunlar... Bu gözler, şart olsun, adam öldürür!” Yavaş yavaş doğruldu, “Zehri nerden çıkardı bu pis herif? Olur mu? Ne demek?” diye elini yanağına götürdü. Burnunu küçülttüğü Prenses Fahire Hanımefendi’nin suratı Nermin’e benziyordu. Hele belli belirsiz gülümsemesi tıpatıp... Bu gülümsemede, bir garip yılgınlık vardı. Cinsel sapıkların, kendilerini yalnız sanıp yüzlerini gevşek bıraktıkları zamanlardaki hasta yenilmişlik...  </p>
			<p class="paragraf">Kontesin portresine bakınca “Ihh,” diye inledi. Kadının Tatarımsı bakışlarının yerine Nermin’in gözlerini koymuştu. Bu gözler ömürleri boyunca güven değil, hiçbir şey aramamışlar, etin en coşkun sırasında bir an baygınlaşmamışlardı. “Buna mı mektup yazacağım? Ne yazacağım peki?” Boş duvara bakarak düşünmeye çalıştı. “Tarabya’daki Fransız sefarethanesinin bahçesinde kıçını sallayarak dolaşan kadını unutabileceğine aklın nasıl yattı, hayvan?” Dün gece Arif Bey’in söylediklerini birer birer hatırladı. “Aldanmaya ne kadar hazırmışım! Aldanmaya hazır olmasam, gece yarısı kalkıp gider miydim?” Davranıp oturdu. Bir kâğıt aldı. Sanki dünden beri yalnız bunu düşünüp bunu tasarlamış gibi bir solukta yazdı:  </p>
			<p class="paragraf">  </p>
			<p class="paragraf">“Nermin,  </p>
			<p class="paragraf">Sizi boşuyorum. Ayşe’ye bırakacağım dükkânlarla köşk için avukatım eniştenizi görecek. Hanımların resimleri yırtıldı. Madam Eleni’nin buraya gelmesine artık hiç lüzum yok. Ayşe’yi de göndermeyin. Babalık haklarımı tam olarak kullanmaya başladığım zaman, ben onu arar bulurum.”  </p>
			<p class="paragraf">  </p>
			<p class="paragraf">İmzaladı. Zarfladı. Kapatacakken, gözüne Fransızca gazete ilişti. Balo haberini kesip “Boşkâğıdı”na bir iğneyle iliştirdi. Zarfı sıkıca yapıştırdı. Sonra arkasına dayanıp kendisinde neyin değiştiğini anlamak için gözlerini kapattı.  </p>
			<p class="paragraf">El yordamıyla cigara paketini aradığının farkında değildi.</p>
		</div>
	</body>
</html>