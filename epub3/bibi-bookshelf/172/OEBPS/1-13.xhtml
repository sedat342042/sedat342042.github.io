<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-11" xml:lang="en-GB">3  </p>
			<p class="paragraf">Kâmil Bey müdürün kapısı önünde elini fesinden geçirip kendisine çekidüzen verirken, başgardiyan Musa Çavuş’un da burada böyle yaptığını hatırlayarak suratını astı. Sonra, Ramiz Efendi’nin, karısı Fatma Hanım’la şakalaşması aklına geldi. Ramiz Efendi askerce selam durur, “Evet komutanım! Çamaşırları değiştireceğim komutanım! Çorapları unutmayacağım komutanım!” diye emirleri tekrarlardı. O kadar istediği halde karısı Nermin’le böyle şakalaşmayı bir türlü göze alamamıştı. “Ayşe gelmişse bir deneyelim bakalım,” diye gülümsedi. Kapıyı vurup müdürün “Gel,” demesini beklemeden girdi. Ayşe’yi göremeyince, “Kız hasta... Hastalığı ağır!” diye duraladı.  </p>
			<p class="paragraf">Hala Hanım’a bir şey anlatan Müdür Bey bütün gövdesiyle dönüp, sırıtmıştı:  </p>
			<p class="paragraf">“Buyurun Beyefendi! Şöyle buyurun rica ederim! Hanımefendiye revirimizi söylüyordum efendim! Deniz tabak gibi ayak altında değil mi? İşte Kâmil Beyefendi’nin yüzleri... Yalanım varsa şerefsizim! Adalara kadar göz alabildiğine... Temizliğine gelince: Gâvurların karma Kızılhaç heyeti parmak ısırdı! Bir arada bulundukları arkadaşlar da soylu, variyetli, beyden, efendiden insanlar...”  </p>
			<p class="paragraf">Kâmil Bey, müdürün sözünü kesti:  </p>
			<p class="paragraf">“Nerde Ayşe? Niçin getirmediniz? Hasta mı çok?”  </p>
			<p class="paragraf">Karısı Nermin’in yerine Hala Hanım’ın kızı Sabriye karşılık verdi:   </p>
			<p class="paragraf">“Değil Enişteciğim! Getirmedik. Ellerinizi öpüyor.”  </p>
			<p class="paragraf">“Matmazel Eleni hasta değil demişti. Nedir?”  </p>
			<p class="paragraf">“Biraz üşütmüş. Doktor Lütfü Bey getirebileceğimizi söylemişti ama. Düşündük. Nermin bir türlü göze alamadı. İçlenecek gibi geliyor bize... Yeni yeni unuttu sizi...” Bir an durakladı. “Ne kadar güç avuttuğumuzu bilemezsiniz!”  </p>
			<p class="paragraf">“Nasıl avuttunuz? Ne diyerek?”  </p>
			<p class="paragraf">“Madrit’teki zenci dadısını getirmeye gitmiş oluyorsunuz! Eleni sizinle görüştüğü yeri anlattı. Kalabalığı, gürültüyü... Bahçede dolaşan adamlardan ödü kopmuş... ‘Gözleri kan çanağı... Bildiğimiz külhanbeyleri... Beyefendi bilmem ki onların arasında ne yapıyor?’ dedi. Merak ettik. Beybabam Müsteşar Beyefendi’yle görüştü de buraya kâğıt yazdırdı. Ayşe çok iyi... Hiç merak etmeyin!”  </p>
			<p class="paragraf">Kâmil Bey bir iskemle çekip oturdu. Sabriye parlak kara gözlerini, güzel esmer yüzünde neşeyle süzerek güldü:   </p>
			<p class="paragraf">“Ayşe yaman çalacak piyanoyu enişte bey! Biz teyze yeğen çabalıyoruz. Bu sizin hanımınız, ikide bir yolumuzu kesiyor.”  </p>
			<p class="paragraf">“Neden efendim?”  </p>
			<p class="paragraf">“Daha küçükmüş. Böyle küçük yaştaki çocukların başlarından büyük işler yapmasını sevmezmiş. Kız piyano çalarken, annesi hanımefendiye, büyümüş de küçülmüş gibi geliyormuş...”  </p>
			<p class="paragraf">Hala Hanım, Kâmil Bey’e dargın dargın bakıyordu. Kılıbık kocaların zenginleşmelerinde gayret payları olduğunu bilen, dediği dedik kadınlardandı. Gözlerinin canlılığı, yüzünün şaşılacak tazeliği gençliğinde sayılı güzellerden olduğunu gösteriyordu. Eskiden beri, lafını esirgemezliğiyle övünür, bütün erkekleri aptal saydığını saklamazdı.  </p>
			<p class="paragraf">Kızını bir el sallayışıyla susturdu:  </p>
			<p class="paragraf">“Bakın efendim, biz ne kadar kestirmeden geldik!”   </p>
			<p class="paragraf">“Kestirmeden  mi?”  </p>
			<p class="paragraf">“Kestirmeden, evet... Ne gazeteciliğe başladık, ne de Harp Divanlarına, Bekirağa Bölüklerine uğradık, bir arabaya binip doğruca geldik! Buraya girmekle vatanı kurtarıp kurtaramayacağınızı bilmem ama, bu kızı yakında öldüreceğinize eminim!”  </p>
			<p class="paragraf">Kâmil Bey’in ağzının ucundaki gülümseme silinivermişti. Karısına ürkek ürkek baktı. Nermin’in ipek çarşafla çerçevelenen boyasız yüzü, sahiden solgun görünüyordu.  </p>
			<p class="paragraf">“Hani bana söz vermiştiniz Nermin! Üzülmeyecektiniz. Üzülmemeye çalışacaktınız.”   </p>
			<p class="paragraf">Hala Hanım Nermin’e konuşma fırsatı bırakmadı:  </p>
			<p class="paragraf">“Parlak doğrusu. Üzülmeyi önlemenin ilacı bulunmuş da neden gizli tutuluyor? Üzülmemek insanın elinde mi? Geçenlerde oturuyoruz. Evde bir sürü misafir... Baktık, kapıya bir araba dayandı. Tepeleme eşya dolu... Elime bir kâğıt tutuşturdular. Meğer sizin <span class="CharOverride-2">Karadayı </span>gazetesine götürdüğünüz öteberiymiş... Kâğıtta ne yazılı bilin bakalım? Nedime Hanım’ın bir oğlu olmuş...”  </p>
			<p class="paragraf">Kâmil Bey hemen ilgilendi:  </p>
			<p class="paragraf">“Oğlu olmuş, evet! Sevindim çok. İhsan da, Nedime Hanım da oğlan istiyorlardı.” Müdürün, önündeki kâğıda acele bir şeyler yazdığını fark edince adları inadına tekrarladı.   </p>
			<p class="paragraf">“İhsan Bey’le Nedime Hanım, çocuğun adını ne koymuşlar, bilin bakalım!”  </p>
			<p class="paragraf">“Ne koyacaklar? Kemal koymuşlar. Şimdilerde kimin oğlu olursa adını Kemal koyuyor. Hürriyetin ilanında da Kemal’den geçilmiyordu. O zamanın Kemalleri Namık Kemal’diler, şimdikinin Kemalleri Mustafa Kemal... Bu yeni Kemal, sevgili yengesinin ellerini öpüyormuş. Ben bayıldım! Görüyorum siz de sevinmişsiniz! Yalnız bu sizin Nermin, böyle alaturka sevgili teyzelikten pek bir şey anlamıyor! Ömrü Avrupa’da geçtiği için yurdumuzun geleneklerinden haberi yok... Bir yolunu bulup anlatın da, yeni Kemal Paşa’nın kırk hamamına Nermin’i çağırmasınlar.”  </p>
			<p class="paragraf">Kâmil Bey’in gözlerindeki tedirginlik hemen gitmiş, yerine rahat bir ağırlık gelmişti. Cigara paketini acelesiz çıkardı, bir tane yaktı.  </p>
			<p class="paragraf">Nermin, kocasının huyunu biliyordu. Telaşla özür diledi:  </p>
			<p class="paragraf">“Halamın kusuruna bakmayın! Beni de hapse koyarlar diye korkuyor.”   </p>
			<p class="paragraf">Kâmil Bey gülümsedi:  </p>
			<p class="paragraf">“Meraklanmasınlar. Kırk hamamına çağrıldıkları için insanları cezalandırmaya daha başlamadılar!”   </p>
			<p class="paragraf">Hala hanım suratını buruşturdu:  </p>
			<p class="paragraf">“Nerden belli? Size de önceleri yedi yıl hapse gireceğinizden laf edilmemiştir sanırım. Böyle karanlık işler hep tehlikesiz gibi gösterilir. Ama siz elbette benden daha iyisini bilirsiniz. Aklımdayken söyleyeyim: Harp Divanı’nın hükmünü Harbiye Nazırı Paşa hazretlerine bozdurmak için uğraşıyorlarmış. Geçenlerde bizimki saraya gitmişti. Başkâtip Beyefendi’yle görüşmüş. Eğer Harbiye Nezareti’nde bir şey yapılamazsaymış, bir dilekçe verecekmişsiniz.”  </p>
			<p class="paragraf">“Ne dilekçesi?”   </p>
			<p class="paragraf">“Af dilekçesi.”   </p>
			<p class="paragraf">“Kime?”  </p>
			<p class="paragraf">“Efendimize... Dilekçeyi bir avukata yazdırmak gerekmiş. Bir de Londra konuşmalarından iyi sonuçlar alınırsaymış, Anadoluculara mutlaka af verilirmiş. Her kafadan bir ses çıkıyor. Hele bizim çevremizde dedikodu kıyamet... Herkesi şaşkına çevirdiğinizin bilmem ki farkında mısınız?”  </p>
			<p class="paragraf">“Neye  şaşıyorlar?”  </p>
			<p class="paragraf">“İnsanların iki ruhlu olduklarına...”   </p>
			<p class="paragraf">Kâmil Bey güldü:  </p>
			<p class="paragraf">“Doktor Ceykil’le Mister Hayd gibi mi?  </p>
			<p class="paragraf">“Bakın nasıl buldunuz! Maceracı yönünüzü çok güzel saklamışsınız doğrusu... Babanız Selim Paşa, tanıdığım erkeklerin en akıllısıydı. Biz evde paşa babamın savrukluğundan yanıp yıkılırken hep Selim Paşa’yı anardık. Rahmetli annem, ‘Şu benim paşam da Selim Paşa’nın onda biri kadar hesaplı olsaydı, başka bir şey istemezdim!’ diye dövünürdü. Babanıza çekmiş görünüyordunuz! Nermin’i aldığınız zaman herkes, ‘Akıllı uslu adamdır,’ dediydi, ‘Karısı yüzde yüz mutlu olur,’ dedilerdi.  </p>
			<p class="paragraf">“Benim için iyi şeyler düşünenleri yalancı çıkardığıma çok üzüldüm.”  </p>
			<p class="paragraf">Kâmil Bey karısının yüzüne baktı. Nermin gözlerini yere eğmişti. Halasının sözlerini duymamışa benziyordu. Dalgındı, kederliydi. Kâmil Bey’in yüreği sızladı. Nermin’in böyle dalgın, kederli duruşu, kendisine her zaman ‘<span class="CharOverride-2">Akşam</span>’ adlı bir tabloda gördüğü kara pelerinli kadını hatırlatıyordu. Yedi yıl ceza yedikten sonra Nermin’in portresini bu resmi düşünerek yapmıştı. Şimdi kocaman gözlerine, biçimli burnuna, alt dudağı biraz kalın ağzına bakarken karısını ne kadar çok sevdiğini, ondan yıllarca ayrı kalmanın ne kadar zor olacağını bir kere daha anlıyordu. Nermin yokken yalnız Ayşe’yi düşünmesi, karısını görür görmez kızını enikonu unutması da bu gittikçe artan sevgidendi. Birdenbire Nermin’in çıplaklığını gözünün önüne getirdi. Aklını bundan kurtarmaya çalıştıkça büsbütün kapılıyor, mahpus değilken karısının çıplak resmini neden yapmadığına şimdi sahiden şaşıyordu. İpek çarşafın dar eteğini iyice geren uzun bacaklara istekle bakarak üst üste yutkundu.  </p>
			<p class="paragraf">“Daldınız enişte bey.”  </p>
			<p class="paragraf">“Efendim? Resim dedinizdi.” Aklından geçenleri bilebilmişler gibi ürktü. “Hangi resim?”   </p>
			<p class="paragraf">“Son yaptığınız resmi söylüyordum! Nermin’i doğrusu biz hepimiz kıskanıyoruz.”   </p>
			<p class="paragraf">“Önce ‘Siz hepiniz’ kimlersiniz bakalım?”  </p>
			<p class="paragraf">“Şişli, Osmanbey, Nişantaşı, Maçka hanımları...”  </p>
			<p class="paragraf">“Nermin’in nesini kıskanıyorlar? Kocasının mahpusta olmasını mı?”  </p>
			<p class="paragraf">“O nasıl söz? Siz burada iyice insafsız olmuşsunuz. Yaptığınız son resim, hiçbir sanatçının erişemeyeceği kadar güçlü... Hiç kimse aklınızdan yaptığınıza inanmıyor. Hep bakıyorum, ‘Hayır! Bu tam tamına Nermin değil!’ diyorum. Siz o resme çok daha başka şeyler koymuşsunuz! Leonardo da Vinci’nin <span class="CharOverride-2">Monna Liza</span>’yı çok sevdiği söylenir. Goya’nın <span class="CharOverride-2">Düşes d’Alb’ı</span>... Manet’nin <span class="CharOverride-2">Viktoriyan </span><span class="CharOverride-2">Möran</span>’ı... Bunların hiçbiri modellerine sizin Nermin’e baktığınız gibi bakmamışlardır. Siz o resimde yüreğinizdeki Nermin’i yapmışsınız! Ne zaman bu portrenin önünden geçsem Faruk Nafiz’in şiirini hatırlıyorum: ‘Sana benim gözümle bakan gözler kör olsun’ diye biten şiirini... Sizden büyük bir isteğim var! Bilmem yakışık alır mı?”  </p>
			<p class="paragraf">“Neymiş?  Buyurun!”  </p>
			<p class="paragraf">“Benim de bir resmimi yapın! Ama bana da Nermin’in resmindeki gibi kukuletalı bir pelerin giydireceksiniz! Arka plandaki kederli akşam renklerini de isterim! Benzeyip benzememesi umurumda değil! Benzetmeseniz daha iyi... Çünkü güzellikte, sevgili hanımınızla biz aşık atamayız!”  </p>
			<p class="paragraf">“Rica  ederim!  ‘Ressamlığınıza  güvenemiyorum!’  desenize düpedüz!”  </p>
			<p class="paragraf">“Herkes bu dünyada haddini bilmeli. Güzel olsam beni boşarlar mıydı? Yüreği parça parça bir dul kadın olarak size yalvarıyorum! Portremi güzel yapın ki sanatınızın yardımıyla bir koca bulabileyim!” Çantasından bir fotoğraf çıkarıp uzattı. “İşte getirdim bile... Bunu geçen yaz Viyana’da çektirmiştim. Nasıl hasır şapka bana yakışmış mı?”  </p>
			<p class="paragraf">“Çok...”  </p>
			<p class="paragraf">“Çoksa iyi...” İçini çekti. “Anladınız ya, baldızına koca bulmak için çabalamak ressam enişteye düştü.” İki fotoğraf daha uzattı. “Şimdi bir de şunlara bakın bakalım!”  </p>
			<p class="paragraf">“Kim bunlar?”  </p>
			<p class="paragraf">“Tanıyamadınız mı? Bizde görüşmüşsünüz! Mısırlı Prenses Fahire Hanımefendi’yle Kontes Mariya Bolkinova... Prensesin burnu biraz küçülecek... Rus kontesin Tatar gözleri de bir parça irileştirilecek... Hemen somurtmayın, bedava değil! Ben uygun bir fiyat keseceğim. Daha doğrusu para işini beybabama bırakınız. Ucuz alıp pahalı satmaya alışıktır. Damat Ferit Paşa’nın yeniden sadrazam olamamasına canı çok sıkıldığından şu sıra hiç acımaz, bütün kızgınlığını bu hanımların keselerinden çıkarır. Siz yakında, fırçasıyla yaşayan ünlü bir portre ressamı olacaksınız! Ününüz sınırlarımızı aşacak... ‘Siyasal inançları yüzünden zindanlara atılmış bir kahraman Jöntürk!’ desek de olur, ‘Osmanlı Nasyonalist’i desek de... Az kalsın unutacaktım enişte bey! Eleni ile yolladığınız kitap listesini Nermin kaybetti. Yeniden yazacağız!”  </p>
			<p class="paragraf">“Teşekkür ederim! Bernard Shaw’ı istiyorum, Dickens’ı... Shakespeare’i... Aklımda yanlış kalmadıysa, kara ciltlidirler.  </p>
			<p class="paragraf">Yazı masasının solundaki dolapta olacak...”  </p>
			<p class="paragraf">“Başüstüne enişte bey! Bu hafta Bağlarbaşı’na gider alırız! Zaten öteberi de getirecekler.”   </p>
			<p class="paragraf">Kâmil Bey bir cigara yaktı. Hala Hanım, Müdür Bey’le konuşuyordu:  </p>
			<p class="paragraf">“Evet, ortalık gün günden karışıyor. ‘Üsküdar’ı, Beykoz’u Kuvayı Milliye çeteleri basacak!’ diyorlar. Bir yandan şehrin içi göçmenlerle dolu... Bunlar bulaşıcı hastalıklar getiriyorlarmış. Ben tifüsten korkuyorum! Doktor Lütfü Bey, ‘Şimdilik yok öyle şey!’ diyor ama, bakalım doğru mu? Doktor Lütfü Bey göçmenlere yardım kurulundadır, Damat Şerif Paşa’yla beraber.. Önümüzdeki hafta Şehzadebaşı’nda büyük bir eğlence gecesi tertipleyecekler. Giderseniz size de bilet gönderelim. 26 Haziran’da...”  </p>
			<p class="paragraf">“Bizi çok sevindirirsiniz hanımefendimiz, çok... Nasıl eğlence? Cambaz filan mı?”   </p>
			<p class="paragraf">“Hayır! Piyesler... Kantolar... Alaturka bir şey...”  </p>
			<p class="paragraf">“Çok teşekkür ederiz efendim!”   </p>
			<p class="paragraf">Sabriye apansız sordu:  </p>
			<p class="paragraf">“Söyleyin bakalım enişte bey. Kim kazanacak?”  </p>
			<p class="paragraf">“Kim mi kazanacak? Neyi? Elbette biz kazanacağız, yüzde yüz...”  </p>
			<p class="paragraf">“Hay siz çok yaşayın! Aklınız fikriniz savaşta... Ben boksu sormuştum!”   </p>
			<p class="paragraf">“Hangi boksu?”  </p>
			<p class="paragraf">“Dempsey-Karpantiye maçını...”   </p>
			<p class="paragraf">“Bilmem!”  </p>
			<p class="paragraf">“Bilmez olur musunuz? Siz de iyi boksörmüşsünüz. Nermin söyledi.”   </p>
			<p class="paragraf">“Vaktiyle biraz çalışmıştım, evet... Çoktandır bıraktım!”  </p>
			<p class="paragraf">“Bıraksanız da elbet bizden daha iyisini bilirsiniz. Fransız mı kazanacak, Amerikalı mı?”   </p>
			<p class="paragraf">“Pek belli olmaz ama Dempsey daha ağırdır. Bence daha şanslı...”  </p>
			<p class="paragraf">“Biz de öyle diyoruz! Fransızları görmelisiniz! En aklı başındakiler, Karpantiye’nin adını duymuyorlar mı, çılgına dönüyorlar. Bilet bulacaklarına yüzde yüz inansalar, burdan taaa Amerika’ya gidecekler. 2 Temmuz’a kadar tam 15 gün bu gürültüyü çekeceğiz. Doktor Lütfü Bey de, ‘Karpantiye yenilecek,’ diye damarlarına basıyor. ‘Yapmayın! Kendinizi vallahi, kovduracaksınız!’ diyorum!”  </p>
			<p class="paragraf">“Fransızlarla ilgisi ne Doktor Bey’in?”  </p>
			<p class="paragraf">“Hastanelerinde operatör... Biz vaktiyle Viyana’da tanışmıştık. İttihatçılarla geçinememiş de, uzun zaman Avrupa’da kalmış... İyi operatör... Kadın hastalıkları üstüne... Muayeneevi için uygun bir yer arıyor! Yakında bir de özel klinik açacak. Babasından milyonlar kalmış. Çalışmasa da olur ama, işini seviyor! Çok hoş adam. Bildiniz mi? Açık saçık fıkralar anlatmaya meraklı insanlar vardır. Bu işe bayılırlar da beceremezler.”  </p>
			<p class="paragraf">“Evet.”  </p>
			<p class="paragraf">“İşte onlardan... Biraz da eli sıkı galiba... Bir garip... Dilediğiniz kadar şakalaşabilirsiniz. Hiç kızmaz! Anladınız mı? Biraz safça...”  </p>
			<p class="paragraf">Bu sırada kapı vuruldu. Müdür “Geel!” diye bağırdı. Sefer elinde büyücek bir kahve tepsisiyle içeri girince Hala Hanım telaşla irkildi:  </p>
			<p class="paragraf">“Kahve mi? Hiç istemez. Ben, içmem!”   </p>
			<p class="paragraf">Kâmil Bey ayağa kalktı:  </p>
			<p class="paragraf">“Niye zahmet ettiniz Sefer Efendi?” Hala hanım’a döndü. “Meraklanmayın efendim! Fincanlar gayet temizdir.”   </p>
			<p class="paragraf">“Ne biliyorsunuz?”  </p>
			<p class="paragraf">“Rica ederim, evimde olan şeyleri bilmez miyim? Hele bir bakın!”   </p>
			<p class="paragraf">Müdür Bey arkaladı:  </p>
			<p class="paragraf">“Gayet temizdir Hanımefendimiz! Bu kahve, Arif Bey’in kahvesi... Ömrünüzde bundan iyisini içmemişsinizdir! Binbaşı Arif Bey böyle biraz açık kavurtur, suyuna biraz kurumuş portakal kabuğu koyar. Beğeneceksiniz!”  </p>
			<p class="paragraf">Hala Hanım kahveden bir yudum aldı. “Eh..” der gibi başını salladı.   </p>
			<p class="paragraf">Kâmil Bey, fincanları toplarken ortaya sordu:  </p>
			<p class="paragraf">“Düşman saldırısından ne haber? Enişte bey bir şey söylemiyor mu?”   </p>
			<p class="paragraf">Nermin omuzlarını salladı. Sabriye umursamadan karşılık verdi:  </p>
			<p class="paragraf">“Bilmem! Beybabam geçenlerde anlatıyordu bir şeyler... Yunanlılar bu yaz bu işi bitirmek istiyorlarmış.”   </p>
			<p class="paragraf">“Nasıl bakalım?”  </p>
			<p class="paragraf">“Ankara’yı alarak... Dışarda her kafadan bir ses çıkıyor. Beybabama bakarsanız, Ankara yakında düşermiş. Öyle değil mi Nermin?”  </p>
			<p class="paragraf">“Evet öyle!”  </p>
			<p class="paragraf">Kâmil Bey kaşlarını çatarak karısına döndü:  </p>
			<p class="paragraf">“Ankara düşmez. Düşse de savaş bitmez! Ankara’dan sonra Kayseri var, Erzurum var, daha gerileri var.”  </p>
			<p class="paragraf">“‘Daha gerileri var’ diye bu savaş sürüp gidecek mi? ‘Bütün dünya barış istiyor da yalnız Ankara yanaşmıyor,’ sözü doğru demek... Bu Ankara neden barış istemiyor kuzum?”  </p>
			<p class="paragraf">“Düşmanlar topraklarımızdan çıkmıyorlar da ondan...”  </p>
			<p class="paragraf">“Savaşla hiç çıkaramazmışız! Doktor Lütfü Bey, ‘İngilizle başa çıkılmaz,’ diyor. En kestirmesi barış... Geçenlerde enişte beyimin yazıhanesine <span class="CharOverride-2">Kapiten Tomson </span>uğramış. Hatırladınız mı? Bizi Bekirağa Bölüğü’ne getiren yüzbaşı... Sizi sormuş. ‘Çok üzüldüm!’ demiş, ‘Ne güzel İngilizce konuşuyordu,’ diye acımış.”  </p>
			<p class="paragraf">“Bana mı, İngilizceye mi?”  </p>
			<p class="paragraf">“İngilizceye olur mu? Size acımış elbette... ‘Merak etmeyin, barış yakın,’ demiş. Barış istemiyor musunuz?”   </p>
			<p class="paragraf">“Şartı bilir.”  </p>
			<p class="paragraf">“Şartı mı bilir? Siz Madrid’teyken savaşları çok saçma bulurdunuz!”   </p>
			<p class="paragraf">“Yanılmışım! Çünkü savaşlar birbirine   benzemezmiş.”  </p>
			<p class="paragraf">“Benzemese de bence savaşmak doğru değil. İnsanlar boşu boşuna ölüyorlar.”   </p>
			<p class="paragraf">Nermin içini çekerek sustu. Sabriye içini çekerek konuştu:  </p>
			<p class="paragraf">“Evet, boşuna ölüyorlar! Akıl erdirilir şey değil... Biz Nermin’le sözleştik, gazetelerde yalnız romanları okuyoruz bir, bir de öldürme haberlerini... Aman durun, ‘öldürme haberleri’ dedim de, unutmadan sorayım! Maçka güzeli Meliha’yı öldüren burada mı?”  </p>
			<p class="paragraf">“Evet.”  </p>
			<p class="paragraf">“Nasıl bir adam? Mahkemedeki resimlerine benziyor mu? Resimlerine bakılırsa, pek öyle serseri takımından değil galiba...”  </p>
			<p class="paragraf">“Evet, büsbütün serseri sayılmaz! Eter kullanır, kokain kullanır...”   </p>
			<p class="paragraf">“Kıskançlıktan öldürmüş değil mi? İçyüzünü size elbette anlatmıştır.”   </p>
			<p class="paragraf">“İçyüzünü... Bakalım içyüzünü kendisi de biliyor  mu?”  </p>
			<p class="paragraf">“Hiç bilmez mi?” Biraz düşündü, Fransızca sordu. “<span class="CharOverride-2">Kürek Cehennemi </span>adında bir roman okumuştum. Çok şaşılacak şeyler yazıyordu. Bir sürü akıl almaz edepsizlikler...”  </p>
			<p class="paragraf">“Ne gibi?”  </p>
			<p class="paragraf">“Cinsel sapıklıklar... Burada öyle şeyler hiç mi yok?”  </p>
			<p class="paragraf">“Eh, var biraz... Dışardaki kadar... Burada da kötüler kötü, iyiler iyi...” Biraz düşündü. “Aslını ararsanız, burası dışarıya bakarak biraz daha derli toplu... Özel yasaları daha sıkı...”  </p>
			<p class="paragraf">“Nasıl özel yasaları?”  </p>
			<p class="paragraf">Kâmil Bey gülümseyerek karısına baktı:  </p>
			<p class="paragraf">“Cezaevi yasasının en başında karı boşamak yazılıdır.”   </p>
			<p class="paragraf">Nermin’le halası aynı zamanda ilgilendiler:  </p>
			<p class="paragraf">“Karı boşamak mı?”  </p>
			<p class="paragraf">“Efendim! Bir erkek üç yıldan çok ceza yedi de Yargıtay cezayı onayladı mı, yasamızın ilk maddesine göre karısını çağırıp, ‘İstersen boşanalım,’ der. Yasamızın emrini bizim bu kadar geciktirmemiz, Nermin’i çok sevdiğimizdendir! İşte şimdi hepinizin önünde ağır cezaya çarpılmış bir mahpus olarak bu meseleyi resmen açıyorum! Nermin isterse benden ayrılabilir.”  </p>
			<p class="paragraf">Nermin suratını asarak Fransızca  çıkıştı:  </p>
			<p class="paragraf">“Çok insafsız bir şaka! Sabriye’nin hakkı var! Siz burada sahiden insafsız olmuşsunuz!”   </p>
			<p class="paragraf">Hala Hanım bir garip güldü:  </p>
			<p class="paragraf">“Neden şekerim? Ben beğendim! Şövalöresk bir davranış! Tam alaturka erkeklik... Hem alaturka hem de erkekçe olduğu için, sevgili damadım beni bağışlasın, biraz safça... Neden mi? Cezanız daha kesinleşmedi de ondan... Harbiye Nazırı Paşa kâğıtlarınızı inceleyecek... Af dilekçeniz üzerine Efendimiz cezayı toptan kaldırabilir. Barış konuşmaları anlaşmayla  sonuçlanırsa...”  </p>
			<p class="paragraf">Kâmil Bey, Hala Hanım’ın katı gerçekçiliğini pek beğenmiş gibi güldü:   </p>
			<p class="paragraf">“Haklısınız! Biraz daha beklemeli... Siz ne diyorsunuz Nermin?”  </p>
			<p class="paragraf">“Rica ederim! Şakanızı çok acı bulduğumu söylemiştim. Beni sahiden üzüyorsunuz!”  </p>
			<p class="paragraf">“Teşekkür ederim, sağ olun! Şimdi izin verirseniz biraz da şakasız şeylerden konuşalım! Bakın ne düşündüm! Bu benim iş, sanıldığından çok uzayabilir! Eksik olmasınlar, halanızla enişte bey size yoksulluk çektirmezler ama...”  </p>
			<p class="paragraf">Hala Hanım gülerek elini kaldırdı:  </p>
			<p class="paragraf">“Benimle bahse tutuşan yok mu? Gayet erkekçe bir söz daha geliyor!”   </p>
			<p class="paragraf">Kâmil Bey oralı olmadı:  </p>
			<p class="paragraf">“Ama gene de para ister. Daha dışardayken kararlaştırmıştım. Evde bir sürü işe yaramaz öteberi var. Birkaç smokin, birkaç fırak... Eski para koleksiyonu... Bazı biblolar, Çin vazoları... Bunları satalım gitsin! Dükkânlarla Bağlarbaşı’ndaki köşkü de elden çıkaralım!”  </p>
			<p class="paragraf">Hala Hanım bu sefer sahiden keyiflendi:  </p>
			<p class="paragraf">“Ayol, bunlar ne parlak fikirler! Çok parlak ama, hiç işe yaramaz! Bir insan yedi yıl kürek cezasına çarpıldı mı, ‘hacir’ altına alınır! Siz şimdi hacir altında olduğunuzdan hiçbir şey satamazsınız! Şimdi bunları bırakın! Geldiğiniz yerdeki asker gardiyan burda mutfak eşyası lazım olduğunu söylemiş. ‘Yemek pişirmekle filan uğraşmayın,’ diyorum. Sirkeci’de iyi lokantalar var. Onlardan biriyle anlaşırız! Böylesi daha uygun değil mi?”  </p>
			<p class="paragraf">“Teşekkür ederim! Şimdilik dursun! Binbaşı Arif Bey’le beraber yiyoruz! Payıma düşecek aylık masrafı daha konuşmadık ama lokantaya verilecekten azdır sanırım. Burada biz çok ucuza yaşıyoruz. Ekmek bedava, su, elektrik bedava... Ev kirası istemiyorlar. Ayrıca karavana da çıkıyor. Hizmetçi derseniz boğazı tokluğuna...” Kâmil Bey biraz sustu. “Burada herkes birbirine karşı dışardakinden çok daha iyi davranıyor efendim! Anlatsam, şaşarsınız! Buraya nasıl apansız geldiğimi biliyorsunuz!” Alayla öksürdü. “Arife gününün karışıklığını düşünün! İnsan nerde olursa olsun yabancılık çeker, değil mi? Hayır! Burda bana, ‘Üç gün misafirsiniz,’ dediler, sofralarına buyur ettiler. Altıma serdikleri yatak kadar temizini en iyi İngiliz otellerinde belki  bulamazsınız!”  </p>
			<p class="paragraf">Bu yalanı neden söylediğine şaşarak susunca Hala Hanım şüpheli şüpheli sordu:   </p>
			<p class="paragraf">“Yemekte ne vardı efendim? Tarhana çorbasıyla bulgur pilavı mı?”  </p>
			<p class="paragraf">“Hayır! Durun bakalım! İlk gece, sahan köftesi... Hani içine kokulu bir ot koyuluyor! Terbiyeli düğün çorbası, halis Urfa yağıyla yapılmış pirinç pilavı... Kaymaklı ekmek kadayıfı...”  </p>
			<p class="paragraf">“Allah Allah! Herkese karşı mı böyle yapılıyor, yoksa yalnız size mi?”   </p>
			<p class="paragraf">Kâmil Bey bir an durakladı:  </p>
			<p class="paragraf">“Herkese...”  </p>
			<p class="paragraf">“Şaştım doğrusu... Eleni, çıplakları anlata anlata bitiremiyor! ‘Âdembaba’ derlermiş... Pislik içindeymişler. Yarı çıplak... Açlıktan avurtları avurtlarına geçmiş...”  </p>
			<p class="paragraf">“Efendim, onlar başka... Onlar iyilikten kötülükten anlamaz sokak serserileri... Hepsi kumara düşkün... Giydirseniz, giydirdiklerinizi bir saat sonra götürüp satarlar da parasıyla kumar oynarlar! Onlar...”  </p>
			<p class="paragraf">Kapı açıldı, oğlu Kadir’i önü sıra iterek Ramiz Efendi’nin karısı Fatma Hanım içeri girdi. Hanımları görünce sevindi:   </p>
			<p class="paragraf">“Bak Nermin teyzen de buradaymış! Hadi koş! El öp!”  </p>
			<p class="paragraf">Kâmil Bey sevinçle ayağa kalktı:  </p>
			<p class="paragraf">“Buyurun efendim! Şöyle buyurun! Sizi tanıştırayım! Nermin’in halası hanımefendi, yeğeni Sabriye Hanım...” Müdürün gene kaleme sarılmasına güldü. “Ramiz Efendi’nin hanımı Fatma Hanım. Ramiz Efendi’yle Bekirağa Bölüğü’nde beraber bulunduk. Ramiz Efendi’yi siz görmüştünüz Nermin...”  </p>
			<p class="paragraf">“Evet.”  </p>
			<p class="paragraf">Hala Hanım suratını belli belirsiz asarak Fatma Hanım’ı tepeden tırnağa süzerken Sabriye Fransızca konuştu:   </p>
			<p class="paragraf">“Nermin! Geldi senin madam sankülot!”  </p>
			<p class="paragraf">Kâmil Bey yüzü kıpkırmızı döndü, Fatma Hanım’a yer gösterdi:  </p>
			<p class="paragraf">“Rica ederim şöyle oturun! Gel bakalım Kadir... Hani elimi öpmedin!” Fatma Hanım dert yandı:  </p>
			<p class="paragraf">“Artık iyice inandım, bu benim avanak oğlum kalabalıkta büsbütün alıklaşıyor. Öpsene Nermin teyzenin elini...” Nermin’e sordu. “Nasılsınız? Hani Ayşe kız? Hasta mı sakın?  </p>
			<p class="paragraf">“Hayır efendim.”   </p>
			<p class="paragraf">“Neden yok öyleyse?”   </p>
			<p class="paragraf">Kâmil Bey araya girdi:  </p>
			<p class="paragraf">“Size söylemeyi unuttum Nermin... Bayramda, bu Kadir bana hediyeler getirdi. Bir paket cigara... Bir kibrit... Hem de kendi  harçlığıyla almış...”  </p>
			<p class="paragraf">“Öyle mi efendim?”  </p>
			<p class="paragraf">“Getirdi, evet! Ömrümde aldığım en değerli hediye budur. Ölünceye kadar unutmayacağım! Hiç unutmayacağım!”   </p>
			<p class="paragraf">Kadir, kadınlara tedirgin tedirgin bakıyordu. Fesi kalıpsız, eski potinleri boyasızdı. Çöp gibi boynuyla büsbütün çelimsiz görünüyor, incecik bilekleri insana acıma duyguları veriyordu. Kâmil Bey iskemlesinin yanında yer açtı:   </p>
			<p class="paragraf">“Gel şuraya. Yorulmuşsun. Yayan mı geldiniz?”  </p>
			<p class="paragraf">Fatma Hanım oğlunun yerine karşılık verdi:  </p>
			<p class="paragraf">“Hayır, tramvayla geldik. Tramvaylar biraz kalabalık ama, adamı kuş gibi uçuruyor maşallah! Haberiniz var mı bu oğlanın  yeni lakabından?”  </p>
			<p class="paragraf">“Hayır! Neymiş?”  </p>
			<p class="paragraf">“Mahallede bunun adı Millici oldu. ‘Millici’ aşağı, ‘Millici’ yukarı...”   </p>
			<p class="paragraf">“Kim taktı bu güzel adı bu yiğide?”  </p>
			<p class="paragraf">“Kendisi... Babasına, ‘Ben de Kâmil amcam gibi Millici olacağım!’ demiş... O gün bu gündür...”  </p>
			<p class="paragraf">Pelerinin altından çıkardığı gazeteye sarılı paketi cigara masasının üstüne koydu. Her zamanki gibi rahattı. Müdürü adam hesabına almadığını, Hala Hanım’ın kasılmalarına metelik vermediğini saklamaya çalışmadan Nermin’e gülümsedi:  </p>
			<p class="paragraf">“Nasılsınız? ‘Üzülmeyin’ demek dile kolay ama, siz gene de üzülmeyin! Çoğu gitti azı kaldı. Yakında bunlar hep unutulacak. Adresi bilsem gelip sizi yoklayacaktım.” Adresin söylenmesini bekler gibi biraz sustu. “Bayramda Kâmil Bey’e sormayı  unutmuştum!  </p>
			<p class="paragraf">“Öyle mi efendim!”   </p>
			<p class="paragraf">Kâmil Bey araya girdi:  </p>
			<p class="paragraf">“Sağ olun! Çok teşekkür ederiz! Buraya kadar yorulduğunuz elvermiyor mu? Nasıl Ramiz Efendi?”   </p>
			<p class="paragraf">“İyidir! Selamı var. Olup bitenleri duyunca önce kızdı, sonra güldü.”  </p>
			<p class="paragraf">Kâmil Bey karısının soğuk davranmasına sıkılmıştı. Fatma Hanım’ın sözlerini pek anlamadan sordu:   </p>
			<p class="paragraf">“Hangi olup bitenleri efendim?”  </p>
			<p class="paragraf">“Hangisiymiş... Bir de saklıyorsunuz. Biz hepsini öğrendik! Nermin Hanım’a da bir şey söylemediniz galiba! Buradaki serseriler size neler yapmışlar? Sizi canınızdan bezdirmişler.” “Aman!” diye inleyerek ayağa kalkan müdüre iğrenmiş gibi baktı. “Burası nasıl yer böyle? Binbirdirek batakhanesinden beter! Eşkıya inleri bunun yanında...  </p>
			<p class="paragraf">Müdürle Kâmil Bey bir ağızdan atıldılar:   </p>
			<p class="paragraf">“Ne demek!.. Size kim söylediyse...  </p>
			<p class="paragraf">“Hadi hadi! Bir de gizlemeye çalışıyorsunuz. Ramiz Efendi güldü ama, ben hiç gülmedim. Yazıklar olsun! İnsan bana o gün biraz çıtlatmaz mı?”  </p>
			<p class="paragraf">“Neyi efendim? Vallaha bir şey yok... Sizinle şakalaşmışlar. Burada çok rahatım. Bütün arkadaşlar bana karşı çok iyi davranıyorlar.”  </p>
			<p class="paragraf">“O nasıl iyi davranmak öyle? Sizi soyup sovana çevirmişler. Az kalsın yatağınızı, yorganınızı da alacaklarmış. Saatinizi almışlar da sonra geri vermişler! Hani gösterin bakalım, doğru mu?”  </p>
			<p class="paragraf">Müdür Bey kolları havada yalvardı:  </p>
			<p class="paragraf">“Yalan efendim! Vallah billah hepsi yalan... Hepsi iftira... İşte Kâmil Beyefendi’nin yüzleri...”   </p>
			<p class="paragraf">Fatma Hanım suratını buruşturarak Nermin’e döndü:  </p>
			<p class="paragraf">“Demek sizden de sakladılar! Neler olmuş neler! Bizim mahallede bir haylaz oğlan vardır. ‘Sakanın Naci’ deriz. Arada bir buraya girer. İki gün oluyor. Çeşmede su dolduruyordum. Baktım, omzunu çarpıtmış, akıntı çağanozu gibi yanpiri yanpiri geçiyor. ‘Sen ne zaman çıktın, bakayım?’ dedim. ‘Dün,’ dedi. ‘Kâmil Bey nasıl?’ dedim. Önce bilemedi. Anlatınca, ‘Haaa! Millici abi mi?’ diye toparlandı. İyi ki akıl etmişim de sormuşum. Başınıza gelenleri önce pek kavrayamadım! Aklım karıştı. Baktım ki, çeşme başında anlaşılır şey değil, ‘Sen hele biraz gelsene,’ deyip oğlanı aldım, Saka’nın evine gittim. Müdüre apansız çıkıştı: Yalanmış... Neresi yalan? Kâmil Bey’in paralarını almadınız mı? Saatini almadınız mı? Altından yatağını almayacak mıydınız? Burada herkesin her şeyini alıp güzelce bölüşmüyor   musunuz?”  </p>
			<p class="paragraf">“Rica ederim. Hakaret oluyor! Resmî bir dairede...”  </p>
			<p class="paragraf">“Bölüşüyormuşsunuz! Amirine, memuruna, jandarmasına, gardiyanına bakan güvenilir bir yer sanır! Meğerse buradaki soygunu Köroğlu dağlısıyla, Çakırcalı zeybeği yapamazmış. Şaştım kaldım. Eğer Kâmil Bey’in balyoz gibi yumruğu olmasaymış, anasından emdiği sütü burnundan getirecekmişsiniz!”  </p>
			<p class="paragraf">Müdür kolları havada kekeledi:  </p>
			<p class="paragraf">“Rica ederim! Biz hiç... Kimin gücüne kalmış. Hepsi yalan... Hepsi uydurma... O Sakanın Naci serserinin biridir, efendim! İnanmazsanız Kâmil Beyefendi’ye sorun! Benim idaremde... Cezaevimiz, Allaha şükür, kız okulu gibi  olup...”  </p>
			<p class="paragraf">Kâmil Bey de kendisini toplamaya çalışıyordu:  </p>
			<p class="paragraf">“Evet. Naci sizinle şakalaşmış. Biz burada çok rahatız. Sahiden rahatız. Boşuna üzülmüşsünüz! Hele şimdiki yerim...”  </p>
			<p class="paragraf">“Şimdiki yerinizi de biliyorum. Herifleri tepeleyince sizi iyi yere almışlar!” Nermin’e döndü. “Söylemedi demek? Ah bu erkekler! Bunların hepsi çocuk gibi... En akıllısı direğe bağlanır.”  </p>
			<p class="paragraf">Kendisini yeni toplayan Sabriye merakla sordu:  </p>
			<p class="paragraf">“Ne olmuş? Ben hiçbir şey anlayamadım! Enişte beyim, burada serserilerle mi dövüşmüş?”  </p>
			<p class="paragraf">“Hem de nasıl! Soyguncu takımını güzelce tepelemiş ki, az daha gebertiyormuş.” Kâmil Bey’e dargın dargın baktı. “Bana neden biraz çıtlatmadınız? Çıtlatmalıydınız da günlerini görmeliydiler! Vaktiyle Kasımpaşa kadınları ne yapmışlar? Bahriye Nezareti’ni basmışlar da Bahriye Nazırı’nı oradan papuçsuz kaçırmışlar. Ele geçirselermiş, paralayacaklarmış. Birazcık şüphelenseydim de, bakardınız, Kocamustafapaşa kadınları Kasımpaşalılardan geri kalıyorlar mıydı?”  </p>
			<p class="paragraf">Müdür Bey lafı kesemeyeceğini anlamış, koltuğuna yığılmıştı. Fatma Hanım’dan Hala Hanım’a, Hala Hanım’dan Fatma Hanım’a bakıyor, hıçkırığı tuttuğundan her hıklamada bir kere zıplıyordu.  </p>
			<p class="paragraf">Fatma Hanım olup bitenleri sanki İkinci Kısımdaymış da gözleriyle görmüşmüş gibi noktası noktasına anlattı. Sonra Müdür Bey’e döndü:  </p>
			<p class="paragraf">“Yazık yazık! Saçlı sakallı adamsın! Sana hükümet bu kadar aylık veriyor. Hem ayıp hem günah! Bir gün bunların hesabını senden bir bir sorarlar. Hepimiz çoluk çocuk sahibiyiz. İlerde Kadir’imin başına bir bela gelirse, oğlanı göz göre göre soyacak mısınız? Naci oğlanla konuşunca sanki gözümden bir perde sıyrıldı. O gün Kâmil Bey’deki tutukluğu nasıl oldu da önemsemedim, hâlâ şaşıyorum. Ağzını bıçaklar açmıyordu. Yarım saat oturduktu da, bir cigara yakmadıydı. Cebinde cigara parası bırakmamışsınız ki neyi yakacak? Naci oğlana bakılırsa, niyetleri, Kâmil Bey’i iyice soyduktan sonra Âdembaba Koğuşu’na atmakmış.” Kafasını salladı. “İçerde meydan dövüşleri olurken siz nerdeydiniz bakalım Müdür Efendi?”  </p>
			<p class="paragraf">“Biz mi efendim? Bendeniz, vallah billah hastaydım efendim. İşte Kâmil Beyefendi’nin yüzleri... Bendeniz hem hastaydım hem bizimkinin ağrıları tutmuştu. Hiç haberim olmadı. Haberim olunca ne yaptım bakalım? Sakanın Naci işin sonunu neden anlatmıyor? Herifleri zincirleyip zindana doldurmadım mı? Bilek kalını meşe odunlarını sırtlarında paralamadım mı? Burda kimse kimseye, ‘Gözünün üstünde kaşın var,’ diyemez. İşte Kâmil Beyefendi’nin yüzleri...”  </p>
			<p class="paragraf">“Bilmem. İçerisi eski zamanın Yeniçeri batakhanelerinden farksızmış... Endaze endaze kamalar... Çeşit çeşit sustalı çakılar... Bursa bıçakları... Sürmene saldırmaları... Burada esrar içilirmiş ki dumanı yedi mahalleyi zehirlermiş. Bizim efendi, ‘Siyasetten gittiği için Kâmil Bey’e dokunmazlar sanmıştım,’ dedi. Eşkıyanın soygunda adam ayırt ettiği nerde görülmüş? Ona da çıkıştım. İnsan, arkadaşlarını yüzüstü bırakır mı? Arkasını aramak yok mu? İşte, eşkıya reislerine inat, gene kurabiye getirdim. Kimseye bir tane vermeyeceksiniz! Hadi bu sefer de yağmalasınlar yiğitseler... Bundan böyle kulağımız burda... Çıt olsun da, bakın bakalım damınızı başınıza geçirmiyor muyuz! Bu ne biçim iş böyle! Millet düşmanla boğuşurken, şehrin göbeğinde güpegündüz adam soymak... İki sokak altımızda bir keçi sakallı herif oturuyor. Gelip giderken görürdüm. Meğer Adliye Nezareti’nin bilmem nesiymiş... Nuri Usta’yla Muhtar o didon sakallıya gittiler. ‘Bir daha olmaz. Meraklanmayın. Ben sorumluları bulur, haklarından gelirim’ demiş demiş ama, hiç umudum yok. Çirkef buradan taşıp bizim mahalleyi tutana kadar önünü kesmemişler de şimdi mi kesebilecekler?”  </p>
			<p class="paragraf">  </p>
			<p class="paragraf">Kâmil Bey revire çıkana kadar belki on kişiye affın yüzde yüz olduğunu söylemek zorunda kalmış, hele Veznedar Sıtkı Efendi’den, yakasını ancak saraydan müjde geldiğine yemin ederek kurtarabilmişti.  </p>
			<p class="paragraf">Elindeki paketleri almaya koşan Sefer’e yorgun yorgun gülümsedi:   </p>
			<p class="paragraf">“Burda mı Arif Bey?”  </p>
			<p class="paragraf">“Burda. Aşevimizde...”  </p>
			<p class="paragraf">Arif Bey, mutfak olarak kullanılan hücrede haftalık öteberiyi gözden geçiriyordu. Bir küfe dolusu sebze, çeşit çeşit yemiş, yarım gövde koyun gelmişti.  </p>
			<p class="paragraf">“Zeynep kız, tadını kaçırdı iyice... Gene tarçını, vanilyayı unutmuş, bir... Size bir mayonezli ıstakoz yedirecektik. Istakoz bulamamış, iki...” Kâmil Bey’e güldü. “İmtihanı yüzakıyla atlatabildiniz mi? Ayşe’yi görememiş bizim Katır... ‘Kız senden korkmuştur da saklanmıştır,’ dedim. Doğru bilmiş miyim?”  </p>
			<p class="paragraf">“Hayır... Getirmemişler.”   </p>
			<p class="paragraf">“Hasta masta mı sakın?”  </p>
			<p class="paragraf">“Değil! Zor güç avutmuşlar. Beni İspanya’ya gittim biliyormuş.”  </p>
			<p class="paragraf">“Daha iyi! Bizi burada görmek çocukların üstünde kötü izler bırakır. Zeynep kızım yalnız bir kere geldi, ‘Babamı esir görmeye katlanamıyorum,’ diye artık hiç gelmiyor. Haydi biz gidelim. Bu Katır birer kahve yapsın. Buraları toplasın. Kimler vardı bakalım? Sıska bir oğlan varmış. Kim?”  </p>
			<p class="paragraf">“Ramiz Efendi’nin oğlu Kadir... Orada bulunmalıydınız da maskaralığı görmeliydiniz!”   </p>
			<p class="paragraf">“N’oldu?”  </p>
			<p class="paragraf">“Fatma Hanım ortalığı birbirine kattı. En başta beni rezil etti. Tam Faytoncu Osman Ağa’nın kibarlığını, bana karşı gösterdiği  konukseverliği  ballandırıyordum  ki...”  </p>
			<p class="paragraf">“Durun, anladım. Parlak doğrusu... Sakanın Naci Kocamustafapaşa’da oturuyordu değil mi? Hay Allah!”  </p>
			<p class="paragraf">“Evet! Fatma Hanım bütün olup bitenleri öğrenmiş. Müdürün üstüne bir yürüyüş yürüdü. Ne hırsızlığı kaldı, ne namussuzluğu...”  </p>
			<p class="paragraf">“Lafı mı dokunduruyor?”  </p>
			<p class="paragraf">“Yok efendim! Düpedüz söylüyor. ‘Hep ortakmışsınız,’ diye bar bar bağırdı.”  </p>
			<p class="paragraf">“Oh ne iyi olmuş! Fatma Hanım için, ‘Kuvayı Milliye bölüğü gibi kadın,’ demiştiniz de inanmamıştım. Orada bulunmak varmış. Ne haber düşman saldırısından?”  </p>
			<p class="paragraf">“Bizimkiler pek bir şey bilmiyorlar. Fatma Hanım’a kalırsa, düşman canı korkusuna düşmüş. ‘Saldırmak ne haddine. Girdiği kapandan nasıl kurtulacağını düşünüyor,’ dedi. Bizimkinin halası hanımefendiyle bir zaman çekiştiler.”   </p>
			<p class="paragraf">“Hala hanım bu düşüncede değil mi?”  </p>
			<p class="paragraf">“Pek değil... Biraz sıkıldım. Hala Hanım, bütün dünya barış istediği halde yalnız Ankara’nın savaştan yana olduğunu anlatamayınca Fatma Hanım’la gizlice alay etmeye kalktı. Bereket versin, Fatma Hanım hiç oralı olmadı. Dediği dedik. ‘Çıksınlar defolsunlar efendim!’ diyor. “Toprağımızda işleri ne pislerin!” diyor. Hala Hanım’ı arkalamaya kalkan müdürü de bir güzel tersledi. Halkın, sırasında kullandığı dobralığı düşündüm. Bizim uygun sözler arayarak bocaladığımız yerde halk diyeceğini hiç çekinmeden söyleyiveriyor.”  </p>
			<p class="paragraf">“Öyledir ama, işin doğrusunu öğretebildikse... Doğru öğrendiklerini, istediği yerde istediği gibi söyleyecek kadar güçlenebilmişse... Düşünelim bakalım, sizi görmeye gelmiş olmasın da, Sakanın Naci’yle görüşmeye gelmiş olsun! Bir kere müdürün yanına uğratmazlardı. Bir yolunu bulsa da çıkabilse, Faytoncu’nun adını anar anmaz apar topar ite kaka def ederlerdi. Dirense, hakaret tutanağı düzenlerler, sürüm sürüm süründürürlerdi. Siz varsınız diye seslenemediler. Bir milletin dış düşmanlarla çarpışması bazı işleri kolaylaştırıyor. Toplumun her katından insanlar bir araya geliyorlar. İç kötülüklerle uğraşırken durum böyle değil...”  </p>
			<p class="paragraf">“Niye güldünüz?”  </p>
			<p class="paragraf">“Güldüm öyle... Fatma Hanım’ı gördüğünüz zaman önce sevindiniz, sonra tedirgin oldunuz, değil mi?”   </p>
			<p class="paragraf">Kâmil Bey gözlerini  kırpıştırdı:  </p>
			<p class="paragraf">“Ne gibi? Anlayamadım.”  </p>
			<p class="paragraf">“Önce seviniriz de, sonra birbirleriyle anlaşamayacağını bildiğimiz iki taraf arasında bocalar dururuz. Denemiştim. Eve askerler, çavuşlar, hatta bazı subay arkadaşlar gelirlerdi. Eğer bunlar uyuşamayacakları insanlarla karşılaşırlarsa bunalırdım ki adamakıllı... Bu rahatsızlık ancak hep birden işe koşulmuşsak kayboluyor. Ancak var gücümüzle yaptığımız bir iş üstündeyken aramızdaki din, bilgi, zanaat ayrıntıları işlemiyor. Varılacak yere birlikte varıldıktan sonra durumun birden çetinleşmesi de bundan...”  </p>
			<p class="paragraf">Arif Bey’i konuşmaya çağırdılar. Kahvesini yarıda bırakıp gitti.  </p>
			<p class="paragraf">Kâmil Bey “çetin” sözüne dalmıştı. “Mahpusluğun başından beri durumun en çetin yanı, Ayşe...” Nermin de kendisi de Ayşe işini taa başından yanlış tutmuşlardı. Kızı, mahpus oluşuna alıştırmak lazımdı. “Allah saklasın, bu iş uzarsa ben kızı hiç göremeyecek miyim?” Bir cigara yaktı. Kızıyla karısından her gün biraz daha uzaklaşıyor, aralarında bütün ilgileri yavaş yavaş kesen sinsi bir yabancılık başlıyordu. “Sisli bir denizde, aykırı yönlere giden iki tekne gibi, bir daha, kıyamete kadar karşılaşmamak üzere ayrılıyor gibiyiz!” Daha ilk günlerde, böyle bir şey olabileceğini düşünerek neden başka türlü davranmadığına şaştı. “Sabriye, Fatma Hanım’a sankülot dediği zaman neden duymazdan geldim? Sabriye bu lafı ne kadar alışık söyledi. Demek ki bunlar evde Fatma Hanım’a hep sankülot diyorlar. Bu söz, bir bakıma Fransız Büyük İhtilali’nin dövüşen halk yığınları demek ama, bir bakıma donsuz demek... Seringel’in dişlerini döktüm de, neden buna iki laf edemedim? Hem bıçaklanmak korkusu da yokken... Peki, burda daha baskın ne korkusu var?” Eskiden de bazı bazı böyle pısırık olup olmadığını araştırdı. Hayır! Bütün ömründe hiç kimseyi rahatsız etmeden keyfince yaşamayı hürlük saymış, kendisini azıcık rahatsız ettikleri için Avrupa’nın en soylu kişilerini bulunduğu yerden kaç kere def edivermişti. Evinde olsa, Fatma Hanım’a hiç kimsenin sankülot demesine meydan vermezdi. Buna emindi. “Meydan vermemek nasıl söz? Hiç kimse diyemezdi ki, meydan verip vermemek düşünülebilsin.” Cigarasını yarısında bastırdı. Mahpusluk bir çeşit hastalıktı. “Önce kendine karşı güçsüz oluyorsun. Hiç kimseden hiçbir şey beklemediğin halde insanlardan korkuyorsun! Evet, mahpusluk, insanoğlunun bulduğu dört başı denk namussuzlukların en rezili... Mahpusluk ilk dakikasında insanın ruhunu alçaltan bir şey... O kadar ki, ayrıca ete kemiğe, akla mideye yapılan işkenceler, bunun alçaltıcılığını artıramıyor, araya bir boğuşma soktuğundan bir bakıma azaltıyor   bile.”  </p>
			<p class="paragraf">Meydancının koridor kapısında “Millici Abi!” diye bağırdığını birincide hiç duymamış, ikincide kendisine olduğunu anlayamamıştı. “Seni konuşma yerinden istiyorlar beyim!” diyen Sefer’e şaşkın şaşkın baktı. Biraz ürkek kalktı, fesini gönülsüz gönülsüz düzeltti. Nermin, halası, Sabriye bir şey unutup geri döndülerse, içinde bulunduğu ruh haliyle konuşacak, belki de bir kabalık edecekti.  </p>
			<p class="paragraf">“Binbaşım ‘Çay’ demiş ama, kaç kişilik olduğunu dememiş. Oralarda görürsen soruver, olur mu beyim!”   </p>
			<p class="paragraf">“Olur Sefer Efendi...”  </p>
			<p class="paragraf">Müdürlük kısmında hademelik eden Topal Hamdi, “Böyle buyur beyim!” diyerek avluya bakan odanın kapısını gösterince Kâmil Bey duraladı:  </p>
			<p class="paragraf">“Kimdir efendim?”  </p>
			<p class="paragraf">“Arif Bey çağırdı. Buyur!”  </p>
			<p class="paragraf">Hatırlı mahpusların konuştukları geniş odaya girince Arif Bey ayağa kalktı:  </p>
			<p class="paragraf">“Buyurun! İşte size her zaman lafını ettiğim Binbaşı Şükrü Bey... Biz Harp Okulu’nda kısaca Kazasker derdik. Ağızlarının tadını bilen oynak hanımefendiler Kazanova derlerdi. Saçları böyle ağarmadan önce suratına biraz bakılırdı bunun.”  </p>
			<p class="paragraf">Şükrü Bey, ince uzun boylu, geniş omuzlu, büyük çakır gözleriyle çok yakışıklı adamdı. Şakaklarının dalgalı ak saçları erkek güzelliğini birkaç kat artırıyordu. Rahat bir gülümsemeyle elini uzattı:  </p>
			<p class="paragraf">“Sizi yorduk efendim! Bu bizim Moğol Arif kocadı gitti, çocukluğu bırakmadı. Bize Kazanova diyenler, buna da Moğol Donjuanı derlerdi. Geçmiş olsun! Arif söyledi de çok üzüldüm. Yedi yılın hiç değeri yok... Yedi yıl değil, yedi ay bile sürmeyecek ama, bu it sürüsünün verdiği ceza şurda kalsın, verdiği selama dayanmak zor!”  </p>
			<p class="paragraf">Kâmil Bey, Arif Bey’e, Sefer’in çay için dediklerini söyledi. Arif Bey, Topal herifle haber yollamak için dışarı çıkınca Şükrü Bey gülümsedi:  </p>
			<p class="paragraf">“Okuyor mu gene?”  </p>
			<p class="paragraf">“Kim efendim? Arif Bey mi? Okuyor evet...”  </p>
			<p class="paragraf">“Çok dalarsa, hiç çekinmeden kitabı elinden alıverin! Ben sıkılınca öyle yapardım.” İçeri giren arkadaşına çıkıştı. “Hani ‘Kitap mitap yok,’ diyordun? Kâmil Beyefendi canından usanmış...”  </p>
			<p class="paragraf">“Gevezeliği bırak da, kimse gelmeden Kâmil Bey’e meselenin içyüzünü anlat!”  </p>
			<p class="paragraf">“Nesini anlatayım? Düpedüz maskaralık! ‘Niyazi denilen itin arkasına düşüp biz meseleyi anlayalım,’ derken, az kalsın Nedime Hanım’ı filan içeri dolduruyorlarmış...”  </p>
			<p class="paragraf">Kâmil Bey telaşlandı:   </p>
			<p class="paragraf">“Kim efendim?”  </p>
			<p class="paragraf">“Bizim Topçu Yarbayı Kemal Bey! Bir gece, evine İngiliz haber alma işlerinde çalışan bir Ermeni arkadaş geliyor. ‘Bunları kime çaldırdınız Ahpar?’ diyerek önüne beş tane fotoğraf camı sürüyor. Camları görür görmez Kemal Koç, az daha aklını oynatıyormuş. M. M. Grubunun ana kadrosu... Çalışma planları... Kemal paçaları sıvamış, araştırmış. Şüpheler gelip sizin Niyazi abinize dayanmış. ‘Dayanmış...’ dedimse, onun becereceği iş değil... Niyazi arada götür getir yapıyor. Sandık işini herife güven vermek için yüklemişler. Sonra da arkasına bir arkadaş takmışlar. Bu arkadaş herifi kuşkulandırmış galiba... ‘Birkaç para vurup savuşayım!’ diye, Zeybek Niyazi, Ararat Vapuru işinde sizi dolandırmaya kalkmış. Umduğu parayı tam cebine indireceği sırada Nedime Hanım işi bozunca herif kudurmuş...”  </p>
			<p class="paragraf">“Nedime Hanım’ın hiçbir şeyden haberi yoktu.”  </p>
			<p class="paragraf">“Yok, evet. Sizin Nedime Hanım’a şeref vermek için uydurduğunuz yalan, az kalsın kadıncağızı hapislere sokacaktı. Niyazi, öç almak için Nedime Hanım’ı suçüstü yakalatmayı kurmuş, ama siz yine birtakım yalanlarla araya girmişsiniz! Biliyorum, bu sefer niyetiniz gebe bir kadını yorgunluktan kurtarmak... Asıl büyük suç Niyazi’nin ne mal olduğu bilindiği halde, onun eliyle Nedime Hanım’a verilen üzüm sandığını hemen alıp ortadan kaldırmamak... Planın asıl kopyaları Ankara’ya çoktan ulaştırıldığından içinde yedek kopyalar bulunan sandığı unutmuşlar. Sizin yalanlarınızdan haberleri olmadığı için Niyazi abi denilen hergelenin bir gebe kadını durup dururken ele vereceğini de akılları almamış. Siz sorguda dayanayıp Nedime Hanım’ı işe karıştırmadınız ama suçu yüklendiniz. Harp Divanı’nın İkinci Reisi Âdil Bey de ancak Yedek Subaylardan Ramiz Efendi’yi kurtarabildi.”   </p>
			<p class="paragraf">“Harp Divanı İkinci Reisi Âdil Bey de mi gruptan?”  </p>
			<p class="paragraf">“Evet, gruptandır.” Şükrü Bey, Arif Bey’e sordu. “Hangi Âdil olduğunu bildin mi? Bizim Topçu Yarbayı Âdil Erzurum... ‘Oğlum senin gözüne tavuk karası inmiş! Düşmanları bırakıp dostları nallıyorsun!’ diyorum da deliriyor. Görsen bayılırsın.” Şükrü Bey Kâmil Bey’e döndü. “Arkadaşlar ceza yemenize çok üzüldüler! Eğer işler uzarsa, sizi burdan yüzde yüz aşıracaklar. Hiç merak etmeyin!” Kısa kısa gülen Arif Bey’e çıkıştı. “Neymiş? Neye gülüyorsun kıs kıs?”  </p>
			<p class="paragraf">“Senin geleceğini hiç iyi görmüyorum da, ona gülüyorum. Sen yavaş yavaş bu işe sıvanıyorsun galiba...”  </p>
			<p class="paragraf">“Boşuna umutlanma! Ben sıramı savdım arkadaş.” Kâmil Bey’e anlattı. “Affedersiniz! ‘Sıramı savdım,’ dediğime bakmayın. Ben bu kabadayılara gençliğimde bile ayak uyduramamıştım. Ayak uydurmak bile büyük laf. Bunlar Abdülhamit’in üstüne yürürken, ben korkudan ölür ölür dirilirdim!”  </p>
			<p class="paragraf">“Sakın inanmayın! Bunun adı, Balkan komitacılık tarihinde Zımba Şükrü’dür. Gece gündüz dağda bayırda kırmadığı ceviz kalmamıştır. Boşa attığını ben ne gördüm ne duydum! Ayrıca Yakup Cemil takımının da ileri gelenlerindendi. Yani bizim ‘Bölük 99’un en namlı kabadayılarından...”  </p>
			<p class="paragraf">“Höst! Ağzını topla.”  </p>
			<p class="paragraf">“Bunların Babıâli’yi bir basmaları vardır, yanında Bastil baskını on para etmez. İttihat Terakki Merkezi’nde o gece oturmuşlar da sabaha kadar nasıl şakalaşmışlar, bilir misiniz? ‘Yarınki işi yüzümüze gözümüze bulaştırırsak, Çingene boynumuza ipi nasıl geçirecek? Senin düğüm arkaya iyice oturmamalı ki... Hırıldamaya başlamalısın ki...’ diyorlar. Arada bir rahmetli Talat’ın hatırı sayılır göbeğine bakıp birbirlerinin karınlarını dirsekleriyle dürtüşlüyorlar da, ‘Bunu çekecek ipi urgancılar büktüler mi bükmediler mi?’ diye gülüşüyorlar! Sabah olmuş, öğle olmuş...  </p>
			<p class="paragraf">Şükrü Bey, Arif Bey’in lafını kesti:  </p>
			<p class="paragraf">“Öğle olduysa, artık sen ‘Olmuş’ diyemezsin!”   </p>
			<p class="paragraf">“Neden?”  </p>
			<p class="paragraf">“Ordaydın da ondan... Evet, saati geldi, merdivenleri iniyoruz. İçimizden biri yeniden şakaya başlayacak oldu. Talat’ın dediği aklında mı? Başını döndürmeden elini kaldırdıydı da, ‘Şakayı kesin bakalım! İhtilal yapmaya gidiyoruz?’ dediydi rahmetli... Bu laf açılmaz mı, hep bizim Yenişehirli Haydar’ı hatırlarım. Biz yaklaşırken Babıâli’nin karşı köşesindeki kahvede bir arkadaşla tavla oynuyormuş. Enver’i görünce, ‘Kalk! Şu işi bitirelim de gelir partiyi tamamlarız cancazım,’ diye tavlayı kapatmış. Ya Harp Divanı’nda dediği... Yakup Cemil meselesinden bunlar Harp Divanı’nı boyladılar. Son duruşmada bizim Yenişehirli Haydar, Reis’e ne dese beğenirsiniz? ‘Cezayı yalnız bir arkadaşa yüklemek yıkım olur Nafiz! Hepimize pay et de ne şiş yansın, ne kebap!’ diyor! Nafiz bunu bana anlatırken hâlâ elini dizine vurur da, ‘Uyuma oğlum Şükrü! Herif ipin altında konuşuyor,’ diye bağırır.” Çay takımlarıyla içeri giren Sefer’e güldü. “Nasılsın Katır Ağa? Bu senin binbaşın mahpusluktan iyice yılmış. Duyduğum doğruysa, geceleri uyku uyumaz olmuş. Koğuştaki arkadaşlar, bunun of çekmelerinden iyice bezmişler!”  </p>
			<p class="paragraf">Sefer tepsiyi masaya koyup Şükrü Bey’in eline davrandı:  </p>
			<p class="paragraf">“Bizde oflamak huyu yoktur beyim, bizim işimiz oh ohla gider!”  </p>
			<p class="paragraf">“Hele şu Katır’daki ağza bakın! Oğlum, bu kadar aklın vardı da İngiliz Anzak taburuna neden esir düştün? Şimdi çay demli olmamalı ki, ben sana sırıtmayı göstermeliyim! Siz binbaşınla işin kolayını buldunuz maşallah! Biriniz adam döversiniz, biriniz kendinizi soydurursunuz! Millet İnönülerde vuruşurken burada yan gelin yatın bakalım! Bunun hesabını bizim Sarı Paşa...”  </p>
			<p class="paragraf">Arif Bey lafı kesti:  </p>
			<p class="paragraf">“Geçenlerde sen bu lafı bir daha söylemişsin. Bu senin Katır ne dese iyi? ‘Hadi biz Yusuf Peygamber postuna yanlamışız. Ya bu Şükrü Binbaşım, İngiliz polislerine selam vererek ayak altında neye dolaşıyor?’ demesin mi?”  </p>
			<p class="paragraf">“Doğru söylemişsin Sefer Ağa! Bunu arada bir ben de kendi kendime soruyorum.”  </p>
			<p class="paragraf">“Sarı Paşa’dan ne haber?” Arif Bey, çayları bardaklara bir kimyacı dikkatiyle koyuyordu. “Düşmanı denize ne zaman dökecek bakalım?”  </p>
			<p class="paragraf">“İsterse dökmesin? Selanik’te içirdiğim rakıları vallah billah helal etmem!” Suratını astı. “Yeni bir şey yok! Galiba saldırı bekliyoruz. Kralın İzmir’e gelmesi boşuna değil sanırım. Acaba Mustafa Kemal Paşa orduya benzer bir şey meydana getirebildi mi?” İçini çekti. “Arada bir usanıyorum, ‘Geçip gideyim,’ diyorum. ‘Olmaz,’ diye eteğime sarılıyor arkadaşlar... Aslına bakarsan asıl of’u ben çekiyorum. En akıllımız rahmetli Niyazi’ymiş, hürriyetten sonra ‘Gördüm göreceğimi!’ dedi savuştu. Biz kaldık. Kaldığımız için de rezilliğe güzelce alıştık. Geçen gün size uğramıştım. Yengeyle biraz dertleştik. Tam çıkıyorum, Zeynep kız, beni tuttu da ne dedi bil bakalım? ‘Şükrü amca doğru söyle! Arif babam oraya alıştı mı?’ diye sordu.”  </p>
			<p class="paragraf">“Sen ne dedin? ‘Höst! Alışmak nasıl laf?’ demedin mi?”  </p>
			<p class="paragraf">“Artık Zeynep kıza da mı yalan söyleyeceğiz! ‘Alıştı da öteye bile geçti. Kaltaban Arif Baban! Bir de yanlışlığa gelir de çıkarsam diye ödü kopuyor!’ dedim. İyi dememiş miyim Sefer Ağa?” Kâmil Bey’e döndü. “Bunlar, bu Katır’la sürücüsü, olura olmaza böyle sırıtarak sizi canınızdan   usandırmışlardır.”  </p>
			<p class="paragraf">“Hayır efendim.”  </p>
			<p class="paragraf">“Usandırmışlardır. Şundan ki, bu bizim Arif’in huyudur. Yemek icat eder. Tencerenin başına oturur, eline geçeni içine doldurur, sonra her beş dakikada bir şeyler daha atar. Sakın yüz vermeyin! Pişirdiklerini hatır için yemeğe kalkmayın! Tabağı itip bırakın!”  </p>
			<p class="paragraf">Kâmil Bey, “Dünyada her şeyin bir yenisi uydurulur ama yemeğin yenisi... Hayır!” diye parmağını sallayan Şükrü Bey’e bakarak, “Ne yakışıklı erkek!” dedi.  </p>
		</div>
	</body>
</html>