<html xmlns="http://www.w3.org/1999/xhtml">
	<head>
		<title>1-14</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-12" xml:lang="en-GB">4  </p>
			<p class="paragraf">Arif Bey Hatırlılar Koğuşu’na akşam yemeğine gitmiş, Kâmil Bey, çağrıldığı halde özür dileyip resim yapmak için kalmıştı. İşe Sabriye’ninkinden başlamak istedi. Yürütemeyince Rus kontesininkine geçti. Kadın ilk bakışta tatarımsı suratıyla dünyadaki bütün kötülüklerden habersiz bir kız çocuğuna benziyordu. Fotoğraftaki çizgileri kömür kalemiyle kâğıda büyülterek geçirince yüzdeki çocuk temizliğinin yerini bir başka şey, galiba cinsel oburluk alıverdi. “Gözlerini çok büyüttük de ondan mı?” diye söylenirken mahpusların Dörtkol dedikleri Terlikçi Falçata Seyfi’nin koridorda koltuk değnekleriyle çıkardığı sesleri duyarak cigara paketine davrandı.  </p>
			<p class="paragraf">“Sen gitmedin mi Kâmil Bey Abi?”  </p>
			<p class="paragraf">“Gitmedim Seyfi Efendi... Buyurun! Yakın bir cigara!”  </p>
			<p class="paragraf">“Adam gitmez mi?” Koridorun iki yanına çekinerek baktı. “Sefer ayısı bile gitti. Ulan, bu taşra ayıları bizden akıllı be!”   </p>
			<p class="paragraf">Cigarayı aldı. Esrar içmekten ileri geldiği sanılan bilinmez bir hastalık Falçata Seyfi’nin içini yemiş bitirmiş, gövdesini kemik torbasına çevirmişti. Kirli gecelik entarisiyle bu gövde, koltuk değneklerine asılmış bostan korkuluklarını hatırlatıyordu. Dudaklarının kapayamadığı uzun ön dişleri Terlikçi Seyfi’nin suratına bir kurukafa korkunçluğu vermekteydi.  </p>
			<p class="paragraf">Uzattığı cigarayı alırken hiçbir yeri hiçbir yerine dokunmadığı halde, Kâmil Bey, eli kirlenmiş duygusuyla, herife belli etmeden parmaklarını pantolonuna sildi.  </p>
			<p class="paragraf">Terlikçi Falçata Seyfi cigarayı yakmış, konuşmaya girmişti. İki lafta bir gizli bir şey söylüyor gibi sağ gözünü kırpıyor, elini bıçak atar gibi sallıyordu:  </p>
			<p class="paragraf">“Üç tepsi baklava gelmiş. Sefertaslarının sayısı bellisiz... Kapı meydancısı, ‘Kollarım koptu Seyfi abi,’ dedi. Kopmaz mı? Adam boyunca sefertasları... Roza kaltağı kazanıp kazanıp Haddaneli’ye yediriyor! Roza’yı bilirsin elbette...”  </p>
			<p class="paragraf">“Hayır bilmem!”  </p>
			<p class="paragraf">“Bilmez misin? Küçük Roza... Denizkızı Eftalya’nın evindeki dost gecesinde marazayı Yarbay Nusret Bey’in dostu Sulu Anni mi çıkardı bakalım? Gelsinler de benim gecelik külahıma anlatsınlar! Yok Anni önce Roza’ya bulaşmışmış da, yok arkasından Eftalya’ya laf dokundurmuş da... Hepsi fasarya... Evet, Eftalya masayı tekmelemiş, Anni’nin yeni fistanını batırmış... Doğru! Batırmış da, Kadırgalı Kör Emin rahmetli, neden Yarbay Nusret Bey’le çatışmamış? Bizim kahpenin kulağı deliktir. Memlekette çıt olsa, benim Hayganoş’tan soracaksın. O gece rahmetli Kör Emin, Eftalya şarkı söylerken, başını göğsüne koyup neden dinlemedi ha, neden?”  </p>
			<p class="paragraf">“Başını göğsüne mi?  Anlamadım!”  </p>
			<p class="paragraf">“Evet. Körün huyu böyleydi. Kafayı çekti mi, Eftalya’ya ‘Bivefa sevmem cihanda sevdiğim bir tanesin,’ şarkısını söyletir, kafasını göğsüne dayar, dinlerdi. O gece dinlememiş. Laf aramızda, Haddaneli Arap Hulusi çoktan işkilli... Beyoğlu’nda fırlama kıtlığına kıran mı girdi? Biri kulağını bükmüştür. Ama benim Hayganoş taa ne zamandan dediydi, ‘Kör Emin abinin Roza kahpesine bakmalarını ben beğenmiyorum Terlikçi,’ dediydi de, ‘Höst! Başlarım senin kenef yüreğinden... Kör pezevenk Eftalya’nın üstüne gül koklar mı?’ diye tersledimdi! Eftalya dururken Roza gibi şıkırdıma Kör Emin’in abayı yakacağı kimin aklına gelir? Haddaneli ‘Yok, mok’ diyor ama, belli işkillenmiş. Bana sorarsan, Eftalya da işkillenmiştir. Yoksa, Kör Emin’in dost gecesinde masa devirmezdi. Hulusi abiyi Kör’ün tokatlaması da boşuna değil... Tabancayı Eftalya’ya veriyor da, tokatı öyle çekiyor. Hep Roza’ya gösteriş. Bana sorarsan, bu Haddaneli Arap Hulusi’nin, bundan böyle yaşadıkları hep caba... Köre üç kurşun tutturmuş. Hem de Browning leblebisi değil, başparmağım gibi Parabellum mermisi... Öyleyken, rahmetli, bunun bileğine vurup tabancasını elinden düşürüyor, üstüne çöküyor. Sağ elinin tam ortasından kurşun yediğine bakmadan bıçağa davranmış. Bıçak o karışıklıkta kemerden arkaya doğru kaymasa, Arab’ı yedi gittiydi. Roza’nın Haddaneli’yi burda kuş sütüyle beslemesi korkusundan...”  </p>
			<p class="paragraf">“Niçin korkuyor?”  </p>
			<p class="paragraf">“Boğuşmada bırakıp fertikledi. Dostluğun baş raconu, yürekli kahpe hovardasını bırakıp çözülmeyecek... Eftalya olsaydı, dinim gibi biliyorum, cicozlamazdı. ‘Denizkızı’ dedin mi, yürek tam sekiz okkadır haaa. Ben bunca yıldır memleketteyim. Eftalya’dan yürekli karı... Olsa olsa benim kötü Hayganoş kahpesi... Bak biz kötüledik, üstelik kodeslendik! Galata’yı dağ gibi Maltız çeteleri kesmiş. Bizim evin kapısında en yüreklisi cıvıyamaz, baltayı asamaz! Çünkü benim kahpe polis tabancasına sarıldı mı, Hrisantos olsa Allah’ını şaşırtır. Laf aramızda, ben bu sefer malları piyastoslatınca bozuldum! Allah biliyor! ‘Dişli hovardalar evde karı komaz, her biri birini sırtlar gider. Bizim kümes dağılır!’ dedim. Bunca düşmanımın çokluğu... Bizim karı meraklıdır. Bizim evin cakası Nikoladis’in Havuzlu’sundan aşağı kalmaz! Havuzlu’yu bildin ya?”  </p>
			<p class="paragraf">“Yok.”  </p>
			<p class="paragraf">“Birader sen de memleketi hiç bilmiyormuşsun yahu! Toprak Lüle Sokağı’nda 5/9 numara... Bahçesine deniz kadar havuz kazdırdı da dünyaya birden şan verdiydi Kefere. Bir gece Bulgurcu’yla falan gittiydik. Dediğim savaş zamanı... Bulgurcu kızları anadan doğma soydu, havuza soktu. Karşıdan altınları tek tek atıyor. Kızların çığrışması, hoplaması birbirlerine dalmaları görülecek numara ki Sultan Hamit oyunu... Benim Hayganoş, Arap Abdullah abinin son çıkmasıdır. ‘Yavri’ derdi rahmetli... O yüzden adı ‘Yavri Hayganoş’ kaldı. Yüreklidir, kurnazdır, yolludur. Yollu karıya ille de yürekli karıya canım kurban! Bugün bana gelen sarı kızı gördün mü?”  </p>
			<p class="paragraf">“Hayır!..”  </p>
			<p class="paragraf">“Göreydin de bakaydın! Aksaraylı Sarı Melahat dedin mi, Galata’da bir tane... Ne kolpolar, canım, fasaryadan numaralar ki, karı bitirim. Hayganoş, bunu İngilizlerin yumrukçu inzibat çavuşuyla çatıştırmış. Dil bilmez kefere çavuşu, karının tadına bakmasıyla feriştahını kaybediyor. İngiliz’in kıza ne kadar salozlandığını anla ki, kocasının inzibat çavuşu bizi görmeye buralara geldi. Seslendiler. Gittim. İngiliz’e, ‘Yes... Orrayt!’ dedim. Küfelerle çikolata getirmiş. Örtündüğüm battaniyeyi getirmiş. Bizim evdeki sermaye yataklarının örtüleri silme İngiliz battaniyesiymiş... Ben onu bunu bilmem, Müslüman karısının tadını alan gâvurun yanıklığı başka çeşit oluyor!”  </p>
			<p class="paragraf">Bu sırada, Maçka Güzeli’ni öldüren Mehdi Bey’in sinirli sinirli bağırdığı duyuldu:   </p>
			<p class="paragraf">“Ulan Terlikçi! Ulan nerdesin Dörtkol!”  </p>
			<p class="paragraf">Terlikçi Falçata Seyfi hiç umursamadı:  </p>
			<p class="paragraf">“Aldırma beklesin! Patladı mı? Bugün kokain mokain getirmediler. Akşamdan beri it gibi yalvarıyor. Yalvartırım işte böyle... Dur bakalım. Ayağımı bile öptürürüm. Ne demiş? ‘Esrarı it takımı içer, Meliha Hanım hep böyle derdi,’ demiş.  </p>
			<p class="paragraf">İt takımı içermiş, öyle mi Mehdi Bey?”   </p>
			<p class="paragraf">“Seyfi Ağa, Nerdesin ulan Dörtkol!”  </p>
			<p class="paragraf">“Patlama, lafımızı bitirelim! Dinim gibi biliyorum, ‘Aman çifte kâğıtlıyı saralım! Aman hele bir saralım da Seyfi Can,’ diye köpekleşecek.” Göz kırptı. “Böylelerini biraz inletmesi sevaptır. Çünkü sulu bankayı söndürmüş. Şimdi giderim, ‘Para peşin!’ derim. Parası yoksa, altın kaplama çakmağı bırakır! Arif Bey’den de korkuyor ki, ödü patlıyor! Arif Bey, bir koca binbaşı, bunca büyük adamlarla hal hamur olmuş. ‘Hadi, ondan korkusu haklı,’ diyelim! Ya Sefer ayısını görmesiyle şeytan çarpmış keçi yavrusu gibi titremesi neyin nesi?”  </p>
			<p class="paragraf">Bir kere daha göz kırptı. “Seyfi Ağa! Ulan Dörtkol!” sesine doğru bakıp gözlerini kısarak efelendi. Kuru suratından gülmeye benzeyen hain bir buruşma geçti. Öksürüğü uzayınca cigaranın izmaritini koridora fırlattı:  </p>
			<p class="paragraf">“Çıfıt doktor ‘Cigara yok,’ diyor. Ulan kayarto! Biz hiç mi doktor görmedik? Sen çıfıtlığınla bizi mi kandıracaksın!  </p>
			<p class="paragraf">Bunlar hep Hayganoş orospusunun öğretmeleri... Karı, cigara içmemizi, esrar çekmemizi aklınca yasaklatacak... Eski zamanlarım olsa, ben bu çıfıt doktoru buralara sokar mıydım? Ulan mahpushanede doktor neymiş? Mahpusun doktoru, ilacı: esrar... Mahpus kısmı kendi yarasını it gibi yalayaraktan sağaltacak... Bu çıfıt doktorun bizi cigaradan, esrardan kesmek için benim kahpeden bir eşek yükü para aldığını biz çakozlamadık mı? Dinim hakkı için savcıya gizliden dilekçe uçuracağım, ‘Bu çıfıt doktor, gün battıktan sonra bizim kümese gidiyor, kızları bedavadan dümtekliyor,’ diyeceğim. Kurban olduğum Allah, apansız çıkmalıyım ki... Şu Kuledibi şıkırdamını, Dumancı Ester’in koynunda bastırmalıyım ki... Ulan çıfıt! Bizim hamurumuz çifte kâğıtla yoğrulmamış mı? Allahıma şükür ben esrarı sekiz yaşımdan beri içerim. Rahmetli Terlikçi ustam, yanına girdiğim gün, çifte kâğıtlıyı kendi eliyle sarıp verdiydi de, ‘Çek ulan bakalım, Falçata Seyfi! Bizim zanatta nasıl olsa içeceksin. Uğurlu elden iç ki kısmetin bol ola,’ dediydi. Fazladan enseme bir de şaplak çektiydi. Benim terlikçilikteki ünüm, kabadayılığımdan baskındır. Ben otuz yıl, Mercan’daki Kayserliyan Çorbacı’ya terlik verdim. Rahmetli Sultanhamit benim terliklerimden başkasını öldüm Allah ayağına takmazdı. Nasır yerlerini, kemik fırlaklarını bilirdim de terliklerini ona göre keserdim.”  </p>
			<p class="paragraf">“Burada mısın Seyfi Ağa?”  </p>
			<p class="paragraf">Terlikçi Seyfi kasılarak döndü. Kapıda duran Veznedar Sıtkı Efendi’yi tepeden tırnağa süzdü:   </p>
			<p class="paragraf">“Buradayız, n’olmuş?”  </p>
			<p class="paragraf">“Mehdi Bey istiyor!”  </p>
			<p class="paragraf">“Patladı mı? Bu kadar canı tezdiyse, Maçka Güzeli gibi aynalı karıyı yemeseydi.”  </p>
			<p class="paragraf">“Yemeseydi iyiydi ama olmuş bir kere... Yazıktır. Eli ayağı kesilmiş... ‘Aman Seyfi Ağa yetişsin,’ diye köpekler gibi yalvarıyor.”  </p>
			<p class="paragraf">“Lafımızı bitirelim... Namussuz İttihatçılar! Öyle terlikten anlar gibi padişahımıza kıymasalardı, biz altın madalyayı göğsümüze çoktan taktıydık. Bizim bütün çektiklerimiz İttihatçıların yüzündendir.”  </p>
			<p class="paragraf">Sıtkı Efendi çekinerek gene araya girdi:   </p>
			<p class="paragraf">“Gideceksen Arif Bey gelmeden git!”  </p>
			<p class="paragraf">“Arif Bey gelmekle...” Gülmeye çalıştı. “Gelmekle... Arif Bey bizim bugüne bugün atamız... Arif Bey asker adam... Sertliği yüreğinin iyiliğinden... Niye güldün? Sıkmadı da lafımı yedim sanma Veznedar! Ben ölmüşüm be! Ben yanmışım! Bende barsaklar yalama... Yukardan yediğimiz işkembede istasyonlamadan çıkıp gidiyor! Çıfıt doktora bakarsan esrardanmış... Oğlum, yalanın da bir usturuplusu olur. Ben esrar içmeyince iki lokma ekmek yiyebilir miyim? Benim soluk almam esrar gücüyle değil mi ulan çıfıt doktor?”  </p>
			<p class="paragraf">Koltuk değneklerini takırdatarak çıktı. Bir zaman, “Değil mi haaa... Değil mi?” diye hırıldadığı duyuldu.  </p>
			<p class="paragraf">Veznedar Sıtkı Efendi, arkasından bakıp, “Allah belanı versin! Hay Allah belanı versin!” diye başını salladıktan sonra utangaç utangaç gülümseyerek içeri girdi, kapıyı çekecek gibi yaptı. Vazgeçip yaklaştı. Sesini alçaltarak sordu:  </p>
			<p class="paragraf">“Para istedi mi sizden beyefendi?”   </p>
			<p class="paragraf">“Ne parası?”  </p>
			<p class="paragraf">“Kendine acındırır da, paranızı çarpar. Böylesine hiç acımayacaksınız! İnsanın vicdanı elvermeli de bunlara fare zehiri yedirivermeli... Ne dedi bakalım? Lafı nereden açtı?”  </p>
			<p class="paragraf">“Hiç... Terlikçiliğini anlattı.  </p>
			<p class="paragraf">“Yiğitliğinden, külhanbeyliğinden açmadı mı?”   </p>
			<p class="paragraf">“Hayır!”  </p>
			<p class="paragraf">“Ağzınızdan laf alacak diye şurda öldüm öldüm dirildim.”   </p>
			<p class="paragraf">“Ne lafı?”  </p>
			<p class="paragraf">“Bunlar alçak herifler... Bunlar dedimse, domuzluk Mehdi rezilinin başı altında... Aman benden duymuş olmayın! Aman farkına varırlarsa beni bitirirler!” Sesi birden değişmiş, İkinci Kısımdaki Köprücü Arslan’a benzemişti. “Namussuz müdür, bu Mehdi alçağını arkanıza takmış. Gizli işlerinizi öğrenecekler. Dışardaki arkadaşlarınızı... Anadolu’yla ilintinizi... Aman boş bulunmayın beyefendi! Bunlar kaçmaktan kaçırmaktan açarlar. Mehdi imansızı aklınızı çeler. Dışarda gemi hazırlatacak olur, amcasının adamlarıyla burayı basacak olur. Aman boş bulunmaya gelmez. Gülmeyin ayaklarınızı öpeyim! Bunların söndürdükleri ocak yüzleri aşmıştır da, binlere dayanmıştır. Yalanım varsa şu ateşe kör bakayım! Saklamaz ki, övüne övüne anlatır. Şimdi esrar içmeye oturdular. Bugün siz görüşmedeyken burada ne rezaletler oldu? Terlikçi’nin dostu Galata’da ev işletir. Buraya her hafta bir başka sermaye getirir. Şimdiye kadar, Arif Bey’den gizli, Faytoncu Osman alçağını kapatırlardı. Kapatırlardı dedimse, bu Terlikçi’yle karısı pencereden bakmaya dururlar da, Faytoncu beride... Anladınız mı?”   </p>
			<p class="paragraf">“Yok canım!”  </p>
			<p class="paragraf">“Kitap çarpsın ki! Siz Faytoncu’yu tepelediniz, Seyfi alçağı, ‘Müşteriden olduk,’ diye az dövünmedi. Bugün kolladım. Hücreye Mehdi rezilini aldılar. Bunlarda din iman aramayacaksınız. Haydi, cehennemlik nefsinizi tutamıyorsunuz, bari o günahı işledikten sonra gidip yıkanın. Başımıza taş yağmadığına şükür!” Küçük iskemleyi çekip oturdu. “Bakınız! Sinirlendim mi, böyle yüreğim sıkışıyor. Günün birinde, apansız, gürleyip gideceğiz. Gitsek de, pislik temizlense...” İleri doğru uzayıp yavaşça sordu. “Siz de İttihatçısınız değil mi Beyefendi?”  </p>
			<p class="paragraf">Kâmil Bey, Sıtkı Efendi’nin gözlerine dik dik baktı: “Neden sordunuz?”  </p>
			<p class="paragraf">“Ben de sizdenim de ondan... Sağ olsunlar bizim Arif Beyimiz dünyanın değiştiğini hiç anlamak istemiyorlar. Sefer Ağa, Allah iyilik versin, iyidir, hoştur, biraz görgüsüz... Giderlerken, “Yanına bir şey al, Sefer Ağa, boş gitme’ diyecek oldum. Bizi tersledi. Allah iyilik versin, enikonu hırladı. Oysa, sağ olsunlar, Arif Beyimiz, aslanın ağzına giriyorlar. Hatırlılar koğuşu kanımıza susamış düşmanlarımızla   dolu...”  </p>
			<p class="paragraf">Kâmil Bey sahiden telaşlandı. “Bir tehlike var mı? Ne yaparlar?”  </p>
			<p class="paragraf">“Ne olsa yaparlar. Anzavur’un adamı Şah İsmail dedikleri haydut, ‘Her gün bir İttihatçı öldürmezsem, dinimden imanımdan kuşkulanırım!’ diye edepsizleşiyor. Haddaneli Arap Hulusi derseniz, İttihatçıların baş düşmanı... Kalkıp gidiyorlar. Yiğitçe vuruşulsa Arif Bey öylelerini pire gibi ezer. ‘Kahpelikle mahpelikle bir iş ederlerse,’ diyorum. Bakın, işte gene yüreğimin ortasına bir bıçak saplandı. Arif Beyimizin başına bir kötülük geldi mi, hepimiz yandık. Biz burada, binbaşı beyimizin gölgesinde barınmaktayız. Binbaşım olmasa, bizi ossaat bitirirler. Sağ olsunlar, Arif Beyimiz öfkelidirler. Sözlerini hiç sakınmazlar. Kızdılar mı, kollarını güzelce sıvarlar da, adamın kemiklerini kırıverirler.”  </p>
			<p class="paragraf">“Burda hiç öyle bir iş yaptılar mı?”  </p>
			<p class="paragraf">“Yapmadılar ama, yeri gelmediğinden yapmadılar. Kızdıran olmadı. Dışardaki arkadaşlarından çekiniyorlar. Kendiniz bilmez değilsiniz ya, biz İttihatçılar tutkun oluruz. Şimdi burada birisi, Arif Bey’in biraz canını sıksa, dışarda arkadaşlar herifin evini yıkar, ocağını söndürürler. Bunu bilir de bizim hırsız müdür, bir dediğini iki etmez. Buranın müdürüne, başgardiyanına kalaydık halimiz kötüydü beyefendi. Ben neler çektim, neler. Ne dolmaz çilem varmış, Allahım!”  </p>
			<p class="paragraf">Tırnakları kirden kapkara elini gözlerine sürdü. Pantolonu yapıldı yapılalı ütü yüzü görmemiş, kumaşın havı döküldüğünden dikişleri meydana çıkmıştı. Çifte çenesine doğru sarkan yanakları gözlerinin uçlarını aşağıya çekiyor, ablak suratına aptal bir acılık veriyordu.  </p>
			<p class="paragraf">“O gece İkinci Kısımda kıyamet kopunca, ‘Aman gene birini boğuyorlar, paralarını alıyorlar,’ diye yataktan uğradım.” Kih kih güldü. “Meğerse bu sefer mesele başka türlüymüş. O elinize sağlık! O Faytoncu eşkıyasından ben neler çektim. Otuz liramı aldılar. Üç yüz istediler. Bıçakları, söylemesi ayıp, kabamıza dokundurdular. Merdivenden inip çıkarken, âdembaba serserilerine şişeler attırdılar. Sözüm burdan dışarı, ayakyolunda otururken tepemizden aşağı pislik döktüler.” Omuzundan kapıya bakarak sesini alçalttı. “Adamını bulduk. Kendimizi buraya aldırdık. Bedava değil haa. Tam yüz lira... Yüz lirayı verdik. Teneşirde derilerine yapışsın, verdik. Bari rahat etsek! Arif Bey, sağ olsunlar, işin alayındalar. Faytoncu eşkıyası bir yandan, başgardiyan eşkıyası bir yandan...”  </p>
			<p class="paragraf">“Ne istiyorlar?”  </p>
			<p class="paragraf">“Görünüşe bakarsanız bir şey istedikleri yok! Şaka ediyorlar. Sözüm ona eşek şakası... ‘Vaktine hazır ol!’ diyorlar, ‘Devletin bu kadar parasını sana yedirecek değiliz,’ diyorlar. Biz memur adamız. Bunlarla it gibi dalaşamayız. Bunlarla dalaşmak için, bunlar gibi...” Birden sustu. Gözlerine umutsuz bir korku doluvermişti. Sahiden hırıldayarak yalvardı. “Töbe! Hâşâ! Af buyurun, ayaklarınızı öpeyim!” Kelimeleri sakız gibi çiğniyordu. Af buyurun, ayaklarınızı öpeyim! Bu laf sizin için değil beyefendi. Hâşâ! Bu laf bizim gibi yüreksiz teresler için... Nuh Bey, sağ olsun, bize ‘Teres’ der. Haklı...” Gözleri daldı. Sayıklar gibi konuştu, ‘Haklı,’ dedim. Biz kendimize teresliği yakıştırmasak, başkaları yakıştırabilir mi? Oysa biz de vaktiyle kendimize göre bir adamdık. Arkadaşlarımızın arasında adımız söylenirdi. Büyüklerimiz severlerdi. Tam otuz üç yıl veznedarlık ettim. Bunun yirmi beş yılı para saymakla geçmiştir.” Ellerini açıp uzattı. Parmaklarını para sayar gibi oynatıyordu. “Bu ellerden beşibirlikler, altınlar, mecidiyeler, banknotlar geçmiştir ki sayılara sığmaz. Bu ellerden para ırmakları akmıştır. Maliye Nazırımız Cavit Beyefendi bendenizi iyi tanırlar. ‘Senin gibi sefil bir veznadar parçasını kocaman Cavit Beyefendi ne yüzden tanıyacaklar, yalancı herif!’ diyeceksiniz! Kısa zamanda hiç yanlışsız para sayabilmekteki hünerimizden tanırlar. Hiç unutmam, mütareke oldu olacak... Bir gece yatıyorum. Kapıya bir araba dayandı. Cumbadan uzanıp baktım ki, Maliye Nazırı Beyefendi özel otomobillerini yollamışlar. ‘Hemen gelsin!’ demişler. Gittim. Meğer, Şeyh Sunusi Hazretleri’ne iki yüz bin sarı lira verilecekmiş. İki yüz bin altını kısa zamanda kim sayabilir?” Utangaç utangaç güldü. “Veznedar Sıtkı sayar! Gittim ki, bir kocaman salonun ortasına bir kocaman ipek örtü sermişler, üstüne kor gibi altınları kümelemişler. Sağdaki yaldızlı koltukta Şeyh Sunusi Hazretleri oturuyorlar, soldaki yaldızlı koltukta Maliye Nazırı Cavit Beyefendi... Subaylar, memurlar, yaverler duvar diplerinde yutkunuyorlar! Cavit Beyefendi, ‘Gel bakalım Sıtkı! Kendini göstereceğin sıradır,’ dediler. ‘Ferman’ diyerek etekleyip el kavuşturdum. ‘Şunları en kısa zamanda sayacaksın! Eksik artık istemem!’ dediler. Ceketi çıkardım, kolları sıvadım. Yolu budur. Gömleğin kolları sıvanacak ki, ‘Acaba yenine menine bir iki sokuşturuyor mu?’ demesinler. ‘Bismillah’ diye diz çöktüm. Altınları avuçlayıp bileğime doğru sıralıyorum. Şarr diye boşaltırken sayıyorum. Alışmışım, parmağımın ucu değse yeter. Hem de kalpını siliğini ayırmacasına... Geçmiş gün, on bin şu kadara vardık ki, Şeyh Sunusi hazretleri ‘Dur!’ dediler. Durdum. Şeyh Sunusi Hazretleri, Cavit Beyefendi’ye, ‘Merak ettim!’ dediler, ‘böyle sayılırsa artık eksik çıkmaması mümkün mü? Veznedar efendinin hünerini bir denesek!’ dediler. Cavit Beyefendi bana, ‘Ne dersin Sıtkı?’ diye sordular. Hiç artık eksik olur mu? İyi bir veznedar para sayarken namaza durmuş gibi dünyadan elini eteğini çeker! Aklı başka yere gitmez ki şaşırsın! Çünkü bana sorarsanız, bu da bir ibadet... ‘Efendimiz, bu saydıklarım tam tamına on bir bin yedi yüz elli dokuzdur,’ dedim. Şeyh Sunusi Hazretleri’nin yaverleri işe giriştiler, bir saat çabaladılar. Ne eksik çıktı ne fazla... Onlar o kadarcık şeyle boğuşurken bendeniz gerisini çoktan sayıp bitirmiştim. Şeyh Sunusi Hazretleri kalkıp alnımdan öptüler. Beş altın bahşiş verdiler. Cavit Beyefendi kalkıp alnımdan öptüler, keselerinden beş altın bahşiş verdiler. Allah razı olsun! Allah ömürlerini uzun etsin!” Bir şey hatırlamış gibi sustu. “Size onu soracaktım, beyefendi, rahatsız etmemin sebebi...” Bekledi. Kâmil Bey’den karşılık gelmemesine aldırmadı. “Dininiz gibi doğru söyleyin! Ayaklarınızı öpeyim. Bugün konuşma dönüşü, ‘Af var,’ dediniz. Sevindim. Nuh Bey, sağ olsun, benimle eğlendiğinizi söyledi. Eğlenmediniz değil mi? ‘Müjde saraydan geldi,’ dediniz! Doğru mu kurban olayım?”  </p>
			<p class="paragraf">“Doğru evet! Enişte bey saraydan duymuş...”  </p>
			<p class="paragraf">“Sağ olun! Allah sevdiklerinize kavuştursun!” Dışarıya kulak vererek sesini alçalttı. “Siz Nuh Bey’e bakmayın! Şakacıdır. Şakayı sahi gibi söyler de adamı aldatır. Yağmur yağınca of çekmemin sebebi, ‘Gömdüğüm paralar çürür,’ diye korktuğumdanmış. İnanılır şey mi? Sağ olsun Nuh Bey, ‘Sen bu yanık oflarla yepyeni zindanımızı ateşe ver de, ben sana sorarım!’ diye takılır. Irzım, namusum, affa bağlı benim... Benimle eğlenmediniz değil mi? Saraydan haber aldınız!”  </p>
			<p class="paragraf">“Evet. Enişte saraya gitmiş...”  </p>
			<p class="paragraf">“Siz inandınız mı? Allah lillah aşkına! Sizin yüreğiniz ne diyor? Ne zaman verirler verirlerse?”   </p>
			<p class="paragraf">“Galiba kurban bayramında...”  </p>
			<p class="paragraf">“Kurbanda mı?” Aklından hesaplar yaptı. “Olsun! Ben beklerim. Olsun! İki ay değil mi? Dişimi sıkar beklerim. Çünkü başka çıkar yolum kalmamıştır. Aslına bakarsanız, ben adam değilim. Bende şuncacık vicdan olsaydı, kendimi çoktan öldürürdüm.”  </p>
			<p class="paragraf">“Aklınıza öyle şeyler getirmeyin! Dayanacaksınız. Yakında inşallah hepimiz kurtulacağız!”  </p>
			<p class="paragraf">“İnanayım mı? Beni niçin boş yere umutlandıracaksınız? Elinize ne geçer? Siz soylu adamsınız. Soylu adamların yüreklerinde acıma olur. Ben, arkadaşların hepsinden memnunum. Hepsinden Allah razı olsun! Gönlümü alanlardan da, eğlenenlerden de... Ben, ‘Aman Allah bana bir af!’, dedikçe, arkadaşlar benimle eğleniyorlar. Sağ olsunlar Arif Bey, ‘Sana af değil maf gelecek,’ diyor. Desin varsın! Arif Bey’e şu kadar kırılıyorsam Allah canımı alsın! Arif Bey benim hastalıklarıma da inanmaz. Bende şeker var, fıtık var, hepsinden kötüsü kalp hastalığı var. Nuh Bey, ‘Ulan sende kalp yok ki hastalığın olsun teres!’ diye güler. Ben kalp hastalığını doktoru kandırmak için tutturmuşum. Ben kim, doktor aldatmak kim? Ben bir başıma gömleğimi çıkaramıyorum beyefendi! ‘Kalp hastalığı yalan,’ diyorlar. Varsın desinler. Ben hiç küsmem! Çünkü yüreklerinde kötülük olmadığını bilirim. Bakkal İsmail’e, Örücü Recep’e para verirmişim de, içerde faizle işletirmişim... Hani para? On param varsa ateş olsun ciğerime yapışsın... Ben affı neden istiyorum? Yokluktan istiyorum. Ben burda açım, söylemesi ayıp beyefendi, evdekiler evde aç... Arif Bey, sağ olsunlar, ‘Gömüdeki paralar çürür diye kıvranıyorsun değil mi, ölü soyan?’ diye gülüyor. Varsın gülsün! Hiç darılmam!” Gene gözlerini kuruladı. “Dört yıl ceza verdiler imansızlar! Suçsuz yere dört yıl... Daha iki yıl dokuz ay cezamız var. Dile kolay beyefendi, iki yıl dokuz ay. Biz memur adamız. Biz böyle şeyler görmedik. Biz buranın adamı değiliz. Burası it köpek yeri... Buraya itler köpekler alışır.” Duraladı, korkudan gözleri büyüdü. “Hâşâ! Sözüm sizin gibi vatan kahramanları için değil! Siz dayanırsınız. Biz sizin kestiğiniz tırnak olamayız! Nuh Bey, bendenize ‘Teres’ der. Haklı... Biz kaltaban olduğumuzdan zora gelemeyiz. Benim ‘Af!’ diye yakarışım da boş.. Af gelse de çıksam da, bana iflah olmak yoktur. Çünkü benim alnım lekelendi. Devlet kasasını soymak suçunu sırtımıza sardılar. Beni bunun utancı öldürecek... Benim burda dayanışım, dosta düşmana, ‘Vay! Demek o işi yapmış ki, Allah pis canını zindan köşelerinde aldı,’ dedirtmemek için... Arif Bey bize takılıyor. Biz arada sırada gömdüğümüz paraları aklımıza getirirmişiz de ellerimizi gizliden oğuştururmuşuz! Çok yaşasın Arif  Bey’imiz...”  </p>
			<p class="paragraf">“Kaç liraydı efendim?”   </p>
			<p class="paragraf">“Hangisi?”  </p>
			<p class="paragraf">“Kasada kaç lira vardı?”  </p>
			<p class="paragraf">“Kasada mı? On dokuz bin iki yüz altmış bir lira yirmi yedi kuruş... Ayrıca bin beş yüz otuz dört lira on beş kuruşluk da damga pulu...”  </p>
			<p class="paragraf">“Kasa kırılmış mı?”  </p>
			<p class="paragraf">“Yok! Anahtarı üstünde bırakmışım. Daha doğrusu, kasayı açık bırakıp savuşmuşum.”   </p>
			<p class="paragraf">“Neden?”  </p>
			<p class="paragraf">“İstanbul’u düşman bastı ya... Güzel İstanbulumuzu o gün hain düşmanlar basmasaydı, ben, otuz yıllık Veznedar Sıtkı, kasayı açık bırakır mıydım? Düşmanlarımız İstanbulumuzu 16 Mart 1920’de basmadılar mı? Bastılar da, Şehzadebaşı Karakolu’nda askerlerimizi şehit etmediler mi? İşte o gün, Allah biliyor beyefendi, o sabah uyandım ki içimde bir sıkıntı... Yüreğimde kötülük olmadığından içime doğmuş... Şubeye geliyorum ama, ayaklarım sanki geri geri gidiyor. Geldim. Kasayı besmeleyle açtım. Kahve söyledim. Kolluklardan sağını besmeleyle giydim, solunu elime aldığım anda sofada bir bağırtı koptu. ‘Nedir?’ demeye kalmadan biri, kopasıca kafasını kapıdan uzatıp, ‘Düşman bastı. Tuttuğunu kesiyor. Allah Allah!’ dedi kayboldu. Ben şaşırmışım. Rahmetli babam saralıydı. Gelgit akıllıydı. Bazı bazı sokaklarda düşer bayılırdı. Bendenize rahmetliden bir huy geçmiş. Alışmadığım bir gürültü oldu mu, kafamın içi boşalıverir. Adımı sorsalar bilemem! Saatlerce evin yolunu bulamam. Herifin bağırtısından sonra sofada koşuşmalar oldu. Hademe kadın ‘Cankurtaran yok mu?’ diye yırtınmaya başladı. Derken, bitişikteki odada bir şey devrilmez mi? Tahta bina temellerinden sarsıldı. Kalkıp savuşmuşum. Sağ kolumda kolluk, solda bir şey yok... Setre duvarda asılı kalmış. O gün akşama kadar nerelerde gezdim, kimlere rastladım bilemiyorum. Gece yarısına doğru eve gelmişim, yatağa yarı baygın serilmişim. Sabaha karşı can acısıyla uyandım. Sanki etimden et kesiyorlar. İşte uyanış o uyanış. Polisler, ‘Çıkar paraları,’ derlermiş. Ben bozuk para cüzdanıma davranırmışım! Meğer savuşurken açık bıraktığım kasayı yağmalamışlar    alçaklar!”  </p>
			<p class="paragraf">“Gören olmamış mı?”  </p>
			<p class="paragraf">“Kim görecek? Herkes canı kaygısında... ‘Düşman geliyor! Şöyle kesiyor, böyle biçiyor!’ gürültüsünde kasaya kim bakar! Evi damdan bodruma kadar aradılar. Temelleri kazmacasına, kiremitleri kül ufak etmecesine... Kaplamaları, bağdadileri, hamamlıktaki çinkoları söktüler, taşlığın maltalarını, yere gömülü küpleri çıkardılar, yorganı yatağı, giyimi kuşamı hep didiklediler. Bütün saksılarımı yere çalıp kırdılar. Çiçeklerimi çiğnediler. Yazıklar olsun! Çiçeği koparmak günah... Aslına bakarsanız solduracak kadar koklamak bile günah... Çiçekler bence meme çocuğu sayılır. Hepsini ayaklarıyla ezdiler. Bizim evin bahçesi yoktur. Saksılar tahtaboşta durur. Eski tahtalardan merdiven gibi kat kat iki raf yaptırmıştım. Saksıları güneş görsünler diye günde iki kere bir raftan öbürüne taşırdım. Fesleğenlerim vardı, şebboylarım, karanfillerim, yediverenlerim, kuşkonmazlarım... Gözleri kör olsun! Hepsini yere çaldılar. Saksılara o kadar paranın gömülmeyeceğini bilmezler mi? Domuz gibi bilirler. ‘Aman, çiçeklerime dokunmayın!” demiş bulundum. Çok sevdiğimi anladılar. Elleri kırılsın! Ben çiçekleri çok severim beyefendi! Siz de elbet seversiniz! Dünyada çiçekleri sevmeyen insan var mıdır? Ben, otları ağaçları da severim. Otlar yabani ama, olsun, severim. Ağaçlar başkasının da olsa severim. Dışardayken arada kahveye çıkardım da bir iki parti tavla oynardım. Şimdi düşündükçe, ‘Allah benim belamı versin!’ diyorum. Başını alıp kırlara gitmez mi insan? İnsan dışardayken kırların değerini bilmiyor! Bir dakika kaybetmemeliymiş, kırlara can atmalıymış. Bizim ev mahalle içidir. İnsan kırlarda oturmalı... Bu dünyada çok değil birkaç dönüm toprağım olsaydı bana yeterdi. Ev olmasın, gelir melir olmasın! Kıyısına bir kulübecik kondururdum. Yarısını bağ yapardım. Geri kalanın birazına zerzevat dikerdim. Bir iki vişne, caneriği fidanı... Atın kümese birkaç Ligorin... Semtin çobanı varsa, iki maltız keçisi... Üç tane kovan... Gücüm yeterse kuyu kazdırır, büyücek bir havuz yaptırırdım. Bir de rüzgârın çevirdiği tulumba... Çocukluğumdan beri fino beslemeye heves ederim. Hanım titiz olduğundan bahçesiz evde istemedi. Bahçe olursa finoya bir şey demeyecek!” Bir zaman daldı. Sonra göğsünü yavaş yavaş yumruklayarak anlattı. “Bu dünyada, tohum sahibi namlı çiçekçi olmak isterdim. ‘Ölü soyucu’ oldum. Arkadaşlar, sağ olsunlar, eğlenirler. Eğlensinler! Kırılmıyorum. Benim başıma gelenler zor iş... Herifler saksılarımı kırdıktan sonra, söylemesi ayıp hanımın her yerlerini aradılar, kızın her yerlerini aradılar, şuncacıktan elimizde büyüttüğümüz evlatlığımız Nadide’nin her yerlerini aradılar. Bir şey yok ki bulunsun! Hepimizi Polis Müdürlüğü’ne götürdüler. Başladılar dövmeye... ‘Düşman baskınından faydalanıp devletin parasını haaa!’ diyorlar vuruyorlar. ‘Sicilimde sinek tersi kadar bir leke varsa beni asınız!’ diye yalvarıyorum. ‘Paraları çıkarmadın mı asılacağından hiç şüphen olmasın!’ diye vuruyorlar. ‘Rahmetli babam saralıydı, benim gürültüden aklım karışır,’ diye bağırıyorum. ‘Paraları... Paralar çıkmadı mı kendini ölmüş bil!’ diye vuruyorlar. Yemin ediyorum, ‘Sicilim,’ diyorum. Boş... Bayılıyorum. Ayıltıp dövüyorlar. Parayı görmedim ki nerden çıkarayım? Tam üç gün üç gece... İmansızların akılları fikirleri, Allahları, Peygamberleri para... ‘Para... Para!’ diyorlar. Üçüncü günün gecesi, mübarek sabah ezanları inim inim okunurken, ağzımdan bir köpük yürümüş... Bayılmışım. Ne ettilerse ayıltamamışlar. Bu sefer kadınları ortaya aldılar. Yaptıkları işleri gâvurlar yapmaz. Gözümün önünde Beyefendi, benim gözümün önünde...  </p>
			<p class="paragraf">“Ne diyorsunuz?”  </p>
			<p class="paragraf">“Hayır, alçaklığı oraya kadar vardırmadılar ama, vardırır gibi yaptılar. Nadide’nin butları gömgök morarmış...” İçini çekti. “Namustan olduk, hiç değil mahkemede kurtulsaydık... Kurtulamadık. Bari burda arkadaşları suçsuzluğumuza inandırsaydık. İnandıramadık. Kimi ‘Hırsız’ diyor, kimi ‘Ölü soyucu’ diyor. Şeker illeti o dayaktan kalma, fıtık o dayaktan... Kalp hastalığı o dayaktan...” Kalktı. “Özür dilerim beyefendi, başınızı ağrıttım. Resim yapacaktınız, engel oldum! Derdimi insanoğluna yanmasam, geceleri uyuyamıyorum.” Ellerini göğe açtı. “Yeter artık! Elverdi hey Ulu Tanrı! Zindanda mindanda, şu Veznedar Sıtkı kulunun canını al artık kurban olduğum!”  </p>
			<p class="paragraf">“Ne o? Bu yeminler körpe ahretlik üstüne mi veznedar?”  </p>
			<p class="paragraf">Veznedar Sıtkı Efendi, elleri göğe açık olarak hızla döndü. Kapıya dayanmış duran Mehdi Bey’i görünce belli belirsiz sendeledi. Yanakları büsbütün sarkmış, suratını gülmeye çalışıyormuş gibi    buruşturmuştu.  </p>
			<p class="paragraf">“‘Körpe ahretlik üstüne mi bu yeminler?’ dedim.”   </p>
			<p class="paragraf">“Yok!”  </p>
			<p class="paragraf">“Nasıl yok! Kâmil Bey gözüyle gördüğüne mi inanacak, yoksa senin yalan yere ettiğin yeminlere mi?”   </p>
			<p class="paragraf">“Gözüyle gördüğü, nasıl söz! Etme eyleme Mehdi Bey...”  </p>
			<p class="paragraf">“Gözüyle elbet! Böyle böyle dedim, inanmadı. Bugün sen içerde çamaşır değiştirirken bir gardiyan yolladık, hanımı Müdür Bey çağırmış oldu. Biz Kâmil Bey’le gözetleme deliğinden güzelce baktık. Mahpushane revirinde keklik eti yenir ama, böyle mi yenir!”  </p>
			<p class="paragraf">Veznedar Sıtkı Efendi, Kâmil Bey’in yüzüne korkuyla bakarak yalvardı:   </p>
			<p class="paragraf">“Doğru mu beyefendi? Yalan söylüyor bu kanlı herif değil mi?”   </p>
			<p class="paragraf">“Meraklanmayın, ben sizi gözetlemedim.”  </p>
			<p class="paragraf">Sıtkı Efendi davranıp dikildi. Her kelimede yere tükürerek bağırdı:  </p>
			<p class="paragraf">“Tüh Allah belanı versin Mehdi! Tüh, Allah’ından bul! Terlikçi’nin pis sermayesiyle kendi yediğin haltı bana mı yükleyeceksin?”  </p>
			<p class="paragraf">“Ne yapalım! Bizde ne körpe ahretlik var ne de yere gömülmüş yirmi bin lira...” Mehdi Bey gülerek Kâmil Bey’e anlattı: “Bu burda, ‘Ben çıkmadan paralar çürüyecek,’ diye kıvranıyor, karı dışarda, ‘Herif, kalp hastalığından geberir de gömüsü toprakta kalır,’ diye ölüp ölüp diriliyor. Karı buna çok yalvardı. Bu domuz, bir ara paraların yerini söyleyecekti. ‘Karı paraları çıkardıktan sonra kendine bir körpe oynaş peydahlar, buralara hiç uğramaz,’ diye korktu, vazgeçti. Karıyı kalp hastalığı yalanıyla ahretlik işine razı etti. ‘Herif düşer ölür de paralar gömülü kalır!’ diye karı resmen göz yumuyor! Körpe ahretliği bunun koynuna kendi eliyle sokuyor.”  </p>
			<p class="paragraf">“Tüh Allah belanı versin! Doğru gibi... Vicdansız herif!”  </p>
			<p class="paragraf">“Yalan mı? Körpe ahretliği, ablam senin ağzından laf almak için kullanmıyor da, çamaşır değiştirirken kızı içerde bırakıp kendi neden dışarı çıkıyor? Kaç kere merdivenden inerken kıza çıkıştığını kulağımla duydum! ‘Gene söyletemedin mi? Yoksa söyledi de benden mi saklıyorsun? Hele eve gidelim ben sana gösteririm!’ diye fukara kızın kabasını bururken kaç kere gördüm!”  </p>
			<p class="paragraf">“Allah belanı versin! Bunca yemin ettim gâvur! Tüh Allah belanı versin!”  </p>
			<p class="paragraf">Sıtkı Efendi fıtığını toplayarak çıktı gitti. Mehdi Bey gülerek arkasından seslendi:  </p>
			<p class="paragraf">“Gel üstünü arayalım Ölü Soyucu! Eğer cebinden on tane çiftleşme resmi çıkmazsa, körpe ahretlik işinde ben yalanım!” İçeri girdi. “Namussuzluk dünyadan çekilse bu namussuz yenisini icat eder. Arif Bey’le Sefer Çavuş’un gittiğini görünce atladı geldi değil mi? Neden geldi bakalım? Aklı sıra, ağzınızdan laf alacak. Laf alacak da, bücür müdüre yetiştirecek...” Resmi görünce duraladı. “Resim mi yapıyorsunuz? Fotoğraf büyütmesi mi bunlar? Elinizden geliyor demek... Aman iyi! Ben de ‘Birini bulsam da Meliha’nın resmini büyüttürsem,’ diyordum. Kimin resmi bu? Sizin  hanımın mı?”  </p>
			<p class="paragraf">“Hayır!”  </p>
			<p class="paragraf">“Parayla mı yapıyorsunuz bunları?  </p>
			<p class="paragraf">Kâmil Bey bir an düşündü. Güldüğünü belli etmemeye çalışarak, “Evet!” dedi. “Kaça bir resim?”  </p>
			<p class="paragraf">“Benimkisi beğendirmecesinedir. Müşteriler beğenince gönüllerinden kopanı verirler.”  </p>
			<p class="paragraf">Mehdi Bey’in üstüne, birden her zamanki kasıntılı hal gelivermişti. Vişne çürüğü fesini sağ kaşının üstüne yıktı. Gözlerini kısarak kara çizgilere bir zaman baktı.  </p>
			<p class="paragraf">“Birinde görmüştüm. O herif, fotoğrafları dörtgenlere bölüp büyütüyordu. Siz bakarak mı büyütüyorsunuz?”   </p>
			<p class="paragraf">“Evet.”  </p>
			<p class="paragraf">“Tıpatıp benziyor mu?” “Eh, uğraşıyoruz, benziyor.”  </p>
			<p class="paragraf">Mehdi Bey ceketinin iç cebinden esans kokulu bir keten mendil çıkardı. Önce alnında, sonra badem bıyıklarında gezdirdi. Gözlerinde esrar sarhoşlarının buzlu cam donukluğu vardı. Elleri belli belirsiz titriyor, durmadan dudaklarını yalıyordu.  </p>
			<p class="paragraf">Herhangi bir dükkâna, önemlice bir şey ısmarlamaya girmiş bir müşteri rahatlığıyla küçük iskemleyi çekip oturdu.  </p>
			<p class="paragraf">Bunu yaparken gözlerini resimden   ayırmamıştı.  </p>
			<p class="paragraf">“Bizimkini yapacaksınız ama, tıpatıp benzeteceksiniz! Biz parasında değiliz.” Cebinden pahalı bir cüzdan çıkardı. Bir zaman aradı. “Yanımda yok! Birazdan gösteririm. Eğer beğenirsem, arkası gelir.” Sesini alçalttı. “Çıplak resim de yapabilir misiniz? Anadan doğma çıplak?”  </p>
			<p class="paragraf">Kâmil Bey ürkerek sordu: “Nasıl çıplak? Kimin?”  </p>
			<p class="paragraf">“Meliha’nın... Ama kimseye göstermeyeceksiniz. Görülmesini istemem! Önce giyimli resmini büyütün. Bir bakalım! Benzetebilirseniz, ötekini yaparsınız. Benim istediğim asıl öteki... Ötekini yapmalısınız ki, ben size ‘Aferin!’ demeliyim. Resmi beğendirdiniz mi, isteyin isteyeceğinizi, alın muradınızı... Bir bakın, kendinize güvenirseniz başlayın! Boşuna kâğıt masrafı olmasın! Çünkü bizimki dünya güzeliydi. Güzel karının resmini yapmak zordur. Güzel karı resme gelmezmiş çünkü...”  </p>
			<p class="paragraf">“Kim söyledi?”  </p>
			<p class="paragraf">“Meliha söyledi. Bir gün fotoğraflarına baktım da, ‘Sen bunlardan güzelsin Meliha Hanım,’ dedim. Rahmetli, ‘İyi bildin Mehdi Bey! Öyledir. Güzel karı resme pek gelmez!’ diye güldüydü. Arka cebinden bir küçük kolonya şişesi çıkarıp açtı. “Buyurmaz mısınız?”  </p>
			<p class="paragraf">“Teşekkür  ederim. İstemez.”  </p>
			<p class="paragraf">“Bir bakın! Ben içine birkaç damla karanfil yağı katıyorum. Aslı şebboy... Meliha Hanım karanfil kokusunu çok severdi. Erkek kokusuymuş...” Avcuna döktüğü kolonyayı, burnuna çeker gibi, derin derin kokladı. “Bazı geceler göğsümün şurasına bir yumru tıkanıyor. Anlıyorum ki rüyalanacağım. Meliha Hanım gelip koynuma girecek...”  </p>
			<p class="paragraf">Kâmil Bey, bir adamın öldürdüğü kadının resmini neden büyütmek isteyebileceğine dalmıştı:   </p>
			<p class="paragraf">“Anlayamadım efendim! Koynunuza girecek kim?”  </p>
			<p class="paragraf">“Maçka Güzeli Meliha Hanım! Vurduğumuz karı... Meğer bize büyü yapmış! Burada meydana çıktı. Bilirsiniz, karılar sevdiklerini kendilerine yakmak için büyü yaparlar. Yaptılar mı, koynunuzda yatsalar, gene düşünüze girerler. Hem de anadan doğma çıplak... İkinci Kısımdaki Zekeriya Hoca’ya bakarsanız, Meliha Hanım aslında peri kızıymış. İnanırım. Peri kızı kadar güzeldi. Peri soylu olmasaydı bu kadar yanmazdık. Bu kadar yanmasaydık, vurmazdık. Çünkü biz söylemesi ayıp, saçımızın teli kadar karı gördük. Kulak vermeyin, Zekeriya Hoca’nın muskacılık gücü dediği kadar yok! Avuç dolusu paramızı aldı. Üstümüzü başımızı, yorganımızı, döşeğimizi muskalarla donattı. Karı düşümüze giriyor da giriyor. ‘Bırak Meliha Hanım, bırak da unutayım,’ diye yalvarıyorum. Gözlerini süzüyor da canlılığında gibi, ‘Ah seni gidi seni... Ben seni hiç bırakır mıyım? Bizim sözümüz ölene kadar değil, mahşer gününe kadar,’ diyor. Canlıyken çıplandı mı, delirirdi Allah göstermesin, gözleri kayardı da, dişleri adam kemiği kemirir gibi çatırdardı. Solukları fırtınaya dönerdi. Gözleri deli deli ışıldardı da, ‘Sizin beni sevmeniz kaç para pezevenkler! Asıl ben beni seviyorum,’ diye bağırırdı. Çıplanırdı, saçlarını dökerdi. Saçlarını döktü mü, aygırsamış kısrak tayı sanırdım! Böyle resmi vardır. Dediğim resim... İlk zamanlar, ‘Daha açık resmi gelsin, daha açık,’ dedik de, son gelişinde, Güllü orospusu, ‘Daha açık, dedin Lazistanlı Mehdi Bey, açıklığa doyamadın! Al açık resmi de bul belanı,’ diye masanın üstüne atıp savuştuydu. Bakmamla aklım başımdan gitti. Meğer kokain sarhoşluğuyla çıplanırmış. Delirip aygırsaması kokaindenmiş. Biz taşralı olduğumuzdan kokain mokain bilmeyiz. Bizim bildiğimiz bir rakı, bir de çok çok esrar...”  </p>
			<p class="paragraf">“Nerelisiniz  efendim?”  </p>
			<p class="paragraf">“Biz Lazistanlıyız. Söylemesi ayıp, soyluluğumuz kendimize elverir. Kâhya amcamı elbette duydunuz.”   </p>
			<p class="paragraf">“Hayır! Ne kâhyası?”  </p>
			<p class="paragraf">“Kâhya... Adı Kâhya... Lazistan toprağında bilmeyen yoktur. Sultan Hamit düşmeseydi, başıbozuk paşalığı elde birdi. Trabzon’da ‘Kâhya’ dediniz mi, beşikteki çocuklar ağlamayı keserlerdi. Sinop’tan Erzurum’a kadar Ermeni sürgününün işini Kâhya emmim başarmıştır. Padişah damadı koca Enver Paşa’dan her hafta bir mektup alırdı. Enver Paşa, hiçbir mektubunu, ‘Gözlerini öperim kardeşim,’ demeden bağlamazdı. Her mektubunda, ‘Aman Kâhya kardeşim, Lazistan’ı sıkı tut! Gözüm arkada kalmasın,’ diye bizim oraları hep Kâhya emmime ısmarlardı. İstemezler, ‘Kâhya’nın varlığı az biraz eşkıyalıktan, gerisi de Ermeni kırımından,’ derler. Namussuzum ki, düşmanlarımızın lafıdır. Şimdi geçti gitti, sizden nesini saklayayım, variyetimize şuncacık Ermeni malı karışmamıştır. Kâhya emmim, dört vilayet toprağında Ermeninin kökünü kazımışken, malımıza bir tek cep saati kattıysa o kadar... Onu da heriflerin başpapazından anımlık aldıydı. Emmimin okuması yazması yoktu ama, şeytanın yattığı yeri bilirdi.” Sesini alçalttı. “Bir de ev ocak İttihatçıyız. Ben bu benim işimin arkasında İtilafçı oyunu sezinlemekteyim. Siz Arif Bey’in inanmamasına bakmayın! Meliha Hanım’ın benden önceki dostu, meğer İtilafçıların en ileri gelen gazetecisiymiş. Şuncacık sezinleseydim, bu tuzağa düşmezdim.”  </p>
			<p class="paragraf">“Tuzağa  mı düşürüldünüz?”  </p>
			<p class="paragraf">“Tuzağa elbet... Tuzağa ama, şimdi öldü gitti, Meliha Hanım’ın haberi yok... Hep Güllü kahpesinin düzeni bunlar...”   </p>
			<p class="paragraf">“Kim bu Güllü?”  </p>
			<p class="paragraf">“Meliha Hanım’ın hizmetçisi. Hizmetçi dedimse, sırdaşı... Bütün işleri bu Güllü çeviriyordu. Benim sezinlediğim, Meliha’yı kokaine alıştıran da Güllü...”  </p>
			<p class="paragraf">“Kokain mi içerdi Meliha Hanım?”  </p>
			<p class="paragraf">“İçerdi ki domuzuna... Ben Meliha Hanım’ı kokaine doyuramadım. Bizim duruşmaları gazetelerde okumadınız mı yoksa?”  </p>
			<p class="paragraf">“Şöyle biraz...”  </p>
			<p class="paragraf">“Sorguda yanlış konuştuğumu söylüyorlar. Siz ne dersiniz?”   </p>
			<p class="paragraf">“Ne gibi?”  </p>
			<p class="paragraf">“Öldürdüğüm gün, kokain sarhoşu olduğumu dememeliymişim. Olur mu? Kokain almasaydık, ‘İlle beni vur,’ diye zorlatır mıydı?”  </p>
			<p class="paragraf">“Vur, diye üsteledi mi sahiden?”  </p>
			<p class="paragraf">“Üsteledi sayılır! Son günlerde, bütün lafları vurmak vurulmak üstüneydi! ‘Hiç adam vurdun mu Mehdi Bey?’ ‘Kaç adam vurdun, doğru söyle,’ ‘Vurduklarının içinde karı var mıydı?’ ‘En küçüğü kaç yaşındaydı?’ ‘Hiç kız çocuğu vurdun mu? Doğrusunu demezsen ölümü öp.’ İşte bütün lafları bunlar... Sarhoşladı mı ille zorlatırdı. Baştan savma anlatıp kurtulamazsınız! Kurcalar ki, sorgu yargıcı kaç para... ‘Nasıl oldu? Nerde oldu? Saat kaçtı? Hava fırtınalı mıydı? Kaç kurşun attın? Nasıl yalvardı? Çok korktu mu? Nerden bildin? Ne dedi? Elini ısıran, yüzünü tırmalayan oldu mu içlerinde? Söylemesi ayıp, vurduğun karı ölürken nefsin uyanır mıydı?’ Sorduğu şeylere bakın! Deli değil mi? Bazı bazı, içim öldürme lafını çekmezdi. O zaman küserdi ki, şakası yok... Eline elimi değdirmemecesine... Aldırmasam rezillenirdi. Kendini dövdürene kadar... İki şamar çekmekle savuşturamazsınız. Her yanları gömgök çürümeli...”  </p>
			<p class="paragraf">Kâmil Bey, yavaş yavaş ilgilenmeye başlamıştı:   </p>
			<p class="paragraf">“Nerde tanıştınız? Nasıl?”  </p>
			<p class="paragraf">Mehdi Bey titreyen elleriyle ceplerine vurarak cigara arıyordu. Kâmil Bey, Ahali paketini uzattı.   </p>
			<p class="paragraf">“Teşekkür ederim. Değiştirirsem öksürtüyor. Siz burdan    buyurun!”  </p>
			<p class="paragraf">“Öyleyse ben de kendiminkinden içeyim.”  </p>
			<p class="paragraf">Mehdi Bey kahverengi kâğıtlı Yaka cigarasının yaldızlı ucunu pakete hafif hafif vurdu. Çakmağı altın   kaplamaydı. Dudaklarını yalaya yalaya anlattı:  </p>
			<p class="paragraf">“Ermeni sürgünü sırasında, beni Kâhya emmim sürgünlerin başına müfreze komutanı diktiydi. Şuraya buraya bir zaman gittik geldik. Sürgünün ardı alınınca ben Bucak Müdürlüğü istedim. Trabzon Valisi Azmi Bey uygununu   ararken İstanbul’dan bir mektup geldi. Bizim orada Kirye Anesti adında bir Rum tüccar vardı. İttihatçıların zamanında   Kâhya emmimle Rusya’ya öteberi götürürlerdi. Savaş patlayınca herif ne düşündü, düşündü, ardiyeyi dükkânı anahtar vermecesine satıp İstanbul’a gitti. Mektup bu Kirye Anesti’den... Diyor ki, ‘Mehdi yeğenim, durmasın gelsin. Burada işler gayet tatlı,’ diyor. Allah bilir ya, hiç istemedim! Kâhya emmim, ‘Atla git! Bir dolan bakalım, neyin nesi?’ dedi. Bizde büyük lafı çiğnemek yoktur. Geldim ki, İstanbul’da işlerin en kıyak sırası... Yerine düştünüz mü, bin lira yatırıyorsunuz, iki çevirmede on beş yirmi bin lirayı cebe indiriyorsunuz! Kirye Anesti, yapılacak işi çoktan kestirmiş. Romanya’dan mısır getirip Karadeniz kıyılarında fındıkla değişeceğiz. Fındığı Avusturya üstünden İsviçre’ye aşıracağız. Arada askeriyeye çalışan dokuma fabrikalarından kaput bezi, şayak mayak almak da var. Herif gâvur olduğundan açıkça girişemiyormuş. Vali Azmi Bey’den arkalama mektupları getirttim. Düzeni kurduk. Balık pazarında, bunun kadar bir oda... Bir masa, iki iskemle sığar sığmaz! Ama yıllar Birinci Dünya Savaşı’nın para harmanı yılları... Yirmi vagon yakaladınız mı, kazandığınız parayı yazıhane almaz. Altı aya varmadan ben paranın hesabını şaşırdım. Yunanlılar düşmanlarımıza katılıp savaşa girinceye kadar bu fırtına böyle sürdü. Yunan savaşa girince, Anesti gâvuruna, ‘Tadı kaçtı çorbacı, uygun bir şey vereyim de hisseni bana bırak! Ortalarda görünmesen hakkında hayırlı olur. Büyük yerden duydum, piyasada dolaşman sana iyilik getirmeyecek,’ dedim. İki güne kalmadan kayboldu. İşleri Yahudi kâtip kendi başına çeviriyor. Ben yazıhaneye öğleden sonra iki saat uğrarsam uğruyorum. Geri yanı, vur patlasın çal oynasın! Siz savaş sırasında İstanbul’da mıydınız?”  </p>
			<p class="paragraf">“Hayır.”  </p>
			<p class="paragraf">“Öyleyse ne desem boş... Açlık bir yandan, erkeksizlik bir yandan... Bütün aynalı karılar sokağa dökülmüş... Aynalı dedimse, Sultan Hamit’in düşlerine girmemiş güzeller... Esmeri, kumralı. Sütten akı, olgunu, körpesi, toyu oynağı... İstanbul’un karısında akıl çok... Asıl işe yarayanlar bir şey uydurup namlı yazıhaneleri dolaşıyorlar. ‘İş var mı?’ diye gelen gelene... Arkadaşlarla hovardalık kumpanyaları kurmuşuz! Bana geleni tadına baktıktan sonra ben size devrediyorum, size geleni siz bana kavanço ediyorsunuz. Gün yüzü görmemiş utangaç gelinler, on beşinde kızoğlankızlar... Sudan ucuz... Ama Allah bana, namusluyu baştan çıkarmanın suçunu soramaz. Benim işim gönlüyle... Bende zorlama yok! Sonuna doğru karıya iyice kanıksadık ki, geleni çeviriyoruz! ‘Aman sen bilirsin,’ diye kanlılar gibi yalvarıyorlar. Savaş bitti hayırlısıyla Mütareke gelip çattı. Karı işi eskisi gibi... Azalması yok, artması var. Bir gün yazıhanede oturuyorum. Üç gecenin uykusuzuydum. Dünya güzeli değil, cennet güzeli gelse dönüp bakacağım kalmamış. İçeriye Güllü girdi. ‘Meliha Hanım seni dün gece Büyükdere’de gördü, uduna tutuldu. Amanı bilir misin?’ dedi.”  </p>
			<p class="paragraf">“Neyinize  tutulmuş?”  </p>
			<p class="paragraf">“Udumuza... Memleketteyken biraz bağlama, biraz kemençe çalardık. Tüccar arkadaşlar nedense duymuşlar. ‘Elin yatkın! İstanbul’da kemençe, bağlama sökmez. Sana bir usta bulalım da uda alış,’ dediler. Kemençeci Vasil’den ders aldım. Büyük sazlara katılacak kadar olmadıksa da arkadaş toplantılarında şöyle bir iki gezinirdik. Övünmek gibi olmasın, sesimiz de biraz yanıktır. Hele masada yüzüne bakılır körpe yavru varsa, coşarım. Ben şarkıyı yükseltip dağı taşı inletmeye başladım mı, Küçük Eleni masadaki bardakları çatır çatır yerdi de, ağzı kanlı köpüğe keserdi.” Gene keten mendilini çıkardı, alnında, ağzında gezdirdi. “Kâhya emmim, ‘Erkek milletinin şeytanı iki: Biri karı, biri aşırı övgü,’ derdi. Meliha Hanım işinde ikisi de var. Karının dayanılmazı kendi, övgü de Güllü kahpesinin dilleri... Güllü’ye, ‘Siz benim sesimle udumu nerde dinlediniz?’ dedim. ‘Büyükdere Gazinosu’nda,’ dedi. ‘Saat kaçta?’ dedim. Söyledi. Baktım dakkası dakkasına tutuyor. Çünkü o gece benim türküye geçmem, sabaha yakın... ‘Siz kimlerdensiniz?’ dedim. ‘Ben Meliha Hanım’ın adamıyım. Meliha Hanım’ın ana baba soyu yedi göbek Paşa... Fazladan kocası da paşaydı. Öldü sizlere ömür,’ dedi. ‘Böyle yedi göbek geçmişi paşa olan karının sabaha karşı Büyükdere meyhanesinde işi ne?’ dedim. ‘Biz falanca paşaya misafir gitmiştik. Meliha Hanım konağın küçük geliniyle oturuyordu. Senin sesini duymasıyla, bir kere ‘Aman!’ dedi o kadar... Konaklara bahçelere sığmaz oldu. Gecenin o saatinde kayıkhaneden kayık indirdiler. Hanımım tebdile soyundu. Yavaştan oturduğunuz yere yaklaştık. Sen o sıra, <span class="CharOverride-2">Sislendi hava tarfı çemenzarı nem aldı </span>şarkısını söylemekteydin,’ dedi. Baktım bu da doğru... Biz o gece o saatte Rifat Bey’in Sislendi Havası’nı geçmiştik. ‘Peki ne olacak?’ dedim. ‘Senden benim istediğim... Bugün ikindi vakti, adresini vereceğim evin önünden bir kere geçeceksin!’ dedi. ‘Geçmekten ne çıkar?’ dedim. ‘Şu çıkar ki, seni Meliha Hanım bir de gündüz gözüyle görecek, gece göründüğün gibi misin değil misin, anlayacak,’ dedi. Biz bu ağızları çok dinlediğimizden pek aldırmadık. ‘Hele çıkar resmini bir bakalım ki,’ dedik. Yemin etti. Bunlar öylelerden değillermiş. Anlattığına bakılırsa, bunun hanımı paşa babasından, bir de paşa kocasından başka erkek görmemiş. ‘Uzatma kız! Çıkar resmi,’ dedim. Küstü yalancıktan... Hanımından habersiz gelesiymiş de, hanımı duysa öldüresiymiş... ‘Benim hanımım sana kötü tutuldu Mehdi Bey!’ dedi. ‘Saçlarını tutam tutam yoldu da, Allah saklasın delirdi bütün,’ dedi. ‘Delirsin varsın. Ben yeminliyim. Resmi gelmeyince hiç olmaz,’ dedim. İki gün sonra Meliha Hanım’ın ilk resmi geldi. Hotozlu, maşlahlı bir resim... Gözlerinden başka yeri meydanda değil... ‘Ulan bu ne? Bundan ne anlaşılır?’ diye güldüm. Karıda laf çok. ‘Eğer bu gözlerden de bir şey anlamadınsa, ben senin erkekliğinden şüphe ederim,’ dedi. Uzatmayalım, arkadan, yüzü açık resmi geldi. Baktım, suratı kötü değil... Eh, yorgunluğuna değer. ‘Kaça bunun tadımlığı böylece?’ diyecek oldum. Kahpe Güllü, ‘Tadımlığı ucuz ama, yiğit, doyumluğuna dünya malı yetmez,’ dedi gitti. Üç gün görünmedi. Ben arkadaşlara resimleri gösterdim. Bilen çıkmadı. Bilen çıkmayınca karı gözümde biraz değerlendi. Üç gün sonra, Güllü geldi. ‘Hani evin önünden geçmedin?’ dedi. ‘Vaktim olmadı. Geçeriz yavaş yavaş,’ dedim. ‘Biz Bursa’ya ılıcalara gidiyoruz. Bunu al da derdine yan,’ diye masaya bir zarf bırakıp savuştu. Açtım ki anadan çıplak resmi... Saçlarını, deli kısrak yelesi gibi dökmüş. Gözleri baygın ama nasıl baygın... Görenin aklı sıçrar. Bizim de bakmamızla aklımız sıçradı. Sinek kaydı tıraş olup arabaya atladım. Eve dayandım ki kapı duvar. Akşama kadar gittim geldim, uğradım, kapı duvar... ‘Eşek cilvesi’ diye kızdım. Arabaya şu kadar para vermişim boşuna... Biraz canım sıkıldı. Gidip arkadaşları buldum. İçtik. Gittim yattım. Bir şeyim yok... Gece uyandım ki, yüreğime bir ateş düşmüş. Yanıyorum Allah göstermesin, nerdeyse harlayıp kül olacağım. Ertesi gün, ver elini Bursa, ama koca Bursa’da Meliha Hanım’ı ara ki bulasın! Tam bir hafta bizde dur durak, uyku muyku yok! Her gün sabah, öğle, akşam evin kapısını çalıyorum. Hafta sonu, ikindi vakti gene çaldım. Açıldı. Karşımda, Meliha Hanım... Kırk yıllık tanışmışım gibi, ‘Buyrun Mehdi Bey,’ diye beni içeri aldı. Giriş o giriş... Salonun döşemesini görmemle, paşa kızlığının sonradan yakıştırma olmadığını hemen anladım. Bize bir sofra kurdular, olursa o kadar olur. Laf arasında anladım ki, Meliha Hanım’ın sesi var ama, oyunu yok... Dilleri okumuş dilleri... Gayet lügatlı konuşuyor, araya Almanca Fransızca karıştırıyor. Duvarda bir dolap dolusu kitap... Beş tonluk taka götüremez. Biz yüksek okulları görmedikse de, essahtan bilenle kulaktan dolmayı ayırt ederiz. Tam paşa kızı... Duvarda paşa dedesinin, paşa babasının, paşa kocasının yağlıboya resimleri... Her biri boyum kadar resimler... Paşa kızı ama, domuzuna içiyor! Domuzuna içiyor dedimse, bunca zaman içtik, bir kere cıvıdığını görmedim. Kafalar tütsülenince kucağıma udu verdiler. Ben Mısır prenseslerinin yalılarındaki eğlentilere gitmiştim. Udun böylesini onlarda bile görmedim. Sedef kakmalardan göğüs tahtası kaybolmuş... Sesi bülbül sesi kadar tatlı, baygın... Gece yarısına kadar çaldık, söyledik. Yatma zamanı geldi. Yatak odasına geçtik. Soyunduk. Meliha Hanım, ‘Başka bir emriniz var mı Mehdi Bey?’ diye sordu. ‘Ne emri?’ dedim. ‘İçki’ dedi. ‘İçtik elverir,’ dedim. ‘Sulu içki demedim, başka çeşit içki,’ dedi. Allah biliyor ya, aklıma esrardan başka bir şey gelmedi. ‘Esrar mesrar mı?’ dedim. Önce suratını astı, sonra güldü. ‘Esrarı serseriler kullanır. Siz hiç eter koklamadınız mı?’ dedi. ‘Hayır! Nasıl şey o?’ dedim. ‘Siz daha bebekmişsiniz ayol!’ dedi, ‘Udu, Cemil Bey’in tamburundan iyi çalıyorsunuz ama, mızrabınız tam kanatlanacağı sırada belli belirsiz tökezliyor. Ruhunuz eterin zevkini tatsa, bağlarını koparır da göklere yükselir,’ dedi. ‘Hele bir deneyelim de bakın yalanım var mı?’ dedi. Yatağa girdik. Küçük dolaptan bir şişeyle bir paket pamuk çıkardı. Şişedekini iki parça pamuğa döktü. Birini bana verdi. ‘Şimdi yorganın altına girip bunu derin derin koklayacaksın,’ dedi. ‘Var gücünle koklamazsan ölümü öp!’ dedi. Dediği gibi yaptım.”  </p>
			<p class="paragraf">Mehdi Bey, sanki eter kokluyormuş gibi derin derin içini çekti. Bitişik hücrede, esirlik dönüşü karısını başkasının koynunda bulup vuran Yüzbaşı Ali Efendi’nin ağır veremli öksürükleri başlamıştı. Mahpushanenin genç Yahudi doktorundan başka acıyanı, arayıp soranı yoktu. Kâmil Bey, doktor Jak Barbut’un yiyecek paketleriyle Mehmet Ali Efendi’nin hücresine ayıp bir iş yapıyormuş gibi girişini gözünün önüne getirdi. Daldı.  </p>
			<p class="paragraf">“Ertesi gece içkiden sonra kokain aldık. Daha sonra morfin yaptık. Meliha Hanım, kendisini bize işte bu yolla sevdirdi. Öksürürse, öksürüğü sanki benim boğazımdan çıkıyor. Söylesem inanmazsınız, bir gün parmağını kapıya sıkıştırıp ‘Ay!’ diye bağırdıydı da, sanki benim parmağım acımış gibi ciğerimin başı sızladıydı. Geceleri sabahlara kadar içiyoruz, geziyoruz. İkindi üstü uyanıp gene içki sofrasının başına oturuyoruz. Yazıhanenin adresini unutmuşum. Bankadaki paralar bitince, bir zaman arkadaşlardan borç edip harcandım. Borç isteyecek kimse kalmayınca memlekete mektup yazdım. ‘Malımı satın. Bana acele para yetiştirin,’ dedim. Meğer Meliha Hanım’a tutulduğumuz, oralarda duyulmuş. Babamın yeğeni vardır, Temel Reis derler. Mektubumun karşılığını onun ağzından yazdırmışlar. ‘Hepsinden haberim var. Aklını başına toplayıp bu işten vazgeçmezsen, karıyı vurdururum,’ diyor.  </p>
			<p class="paragraf">“Sahiden vurdurur mu?”  </p>
			<p class="paragraf">“Hiç bakmaz. Çünkü bizim kabilemizde eşkıyalık etmemiş erkek yoktur. Parasızlık belasına, Meliha Hanım’ı vurmaları korkusu karıştı. İyice bunaldım. Meliha Hanım, Azrail’in tepesinde can alıcı kuş gibi dolandığının farkında değil, masrafı kısmaya hiç yanaşmıyor. Hepsi neyse ne, kokain yıkım... Meliha Hanım, kokainden vazgeçmenin lafını ettirmiyor. Yalvarmalarıma karşılık morfini bıraktı, o kadar... Para kıtaldıkça evin düzeni bozuldu. Eskisi gibi yüzlükleri çekip savuramıyorum, ‘Bankaya uğramadım. Birazdan gider alırım,’ diyorum. Güllü karının suratı asıldıkça asılıyor. Borç aramaktan dönüşlerimde Meliha Hanım’ı evde bulamamaya başladım. Geç vakit geliyor, ‘Hafakanlar bastı da biraz dolaştım,’ diyor. Telefonda anlayamadığım konuşmalar oluyor. Bir keresinde ben açtım, bir erkek sesi, ‘Yanlış,’ dedi kapattı. Meliha Hanım’ın şurasında burasında taze emik morartıları görüyorum. ‘Benden mi?’ diye hatırlamaya çalışıyorum. Aklım dağınık olduğundan bulup çıkaramıyorum. Birinde sordum. ‘Senin canavarlığın şekerim, unuttun mu?’ diye gülüverdi. Eskiden olsa, ortada böyle şeyler yokken pirelenirdim de dünyayı başlarına dar ederdim. Adam eti yemedikçe kudurganlığım basılmazdı. Meğerse kokain morfin erkekliğimizi burmuş, bizi iğdiş edip araba beygirine çevirmiş. Gün günden erimekteyim. Çoktandır ellerime bir titreme sardı. Bizim oralarda elleri titreyen erkeği adamdan saymazlar.”  </p>
			<p class="paragraf">“Niçin efendim?”  </p>
			<p class="paragraf">“Çünkü silaha güç yetiremez, attığını vuramaz. Ellerimiz titriyor. Dizlerimiz bizi taşımaz olmuş. Bel kemiğime bir sızı yapıştı. On saat deliksiz uyusam bitik uyanıyorum. ‘Kokain adama güç verir,’ derler. Yalan! Verse de ilk zamanlar verir. Sonra sonra, hem artıracaksınız hem de çekimlerin arasını sıklaştıracaksınız. Baktım gidiş kötü... Bir gün oturdum, ‘Bu işin sonu neye varacak oğlum Mehdi Bey?’ diye düşündüm. ‘Bu işin çıkarı kalmadı. Kendini öldür de kurtul, temizi bu,’ dedim.”  </p>
			<p class="paragraf">Mehdi Bey, titreyen elleriyle bir cigara daha yaktı. Altın kaplama çakmağına bir zaman daldı.  </p>
			<p class="paragraf">Kâmil Bey’in yüreğini, acımayla ilişiği olmayan bir sıkıntı kaplamıştı. 16 Mart gecesi belki bunlar kokain içmekteydiler... Mehdi Bey’in, “Kendi başıma oturup düşündüm,” dediği gün, belki de binlerce insan, İkinci İnönü Savaşı’nda düşmanla,  silahsız  cephanesiz boğuşuyordu.  </p>
			<p class="paragraf">“Hey gidi günler hey! Bu çakmağı beraber ısmarlamıştık. Bakın üstünde M. M. harfleri var. Meliha ile Mehdi’nin ilk harfleri... ‘Benim armağanım olsun,’ dediydi, parasını vermeye kalktıydı da verdirmediydim.” Biraz sustu. “Kendimi neden öldürmedim de Meliha Hanım’ı öldürdüm bilin bakalım! Benden sonra Lazlar Meliha Hanım’ı yüzde yüz öldürürlerdi de ondan. Benden sonra Meliha Hanım’ı sağ bırakmazlardı. ‘Canı tezberi çıkmasın da, bir vakit debelensin,’ diye, hem de karnından vururlardı. Karnına kurşun yiyenleri hiç gördün mü?”  </p>
			<p class="paragraf">“Hayır!”  </p>
			<p class="paragraf">“Kötüdür. Karnına kurşun yiyen adamın suratı tersine döner. Karnına kurşun yiyen adam, adamlıktan çıkar. Böğüre böğüre toprakları yırtar. Böğürtüsü beş millik yerden duyulur. Kendimi öldürmeyi göze aldıktan sonra, düşlerimde Meliha Hanım’ı karnından kurşunlanmış debeleniyor görmeye başladım. Bir haftanın sonunda, baktım olmayacak, ‘Önce onu, arkadan kendimi,’ dedim. Düşündükçe buna aklım yattı. Bir sabah uyandım. Meliha Hanım uyuyor. Tabancayı yastığın altından aldım, kılıfından çıkardım. Bir zaman evirdim çevirdim. Namlunun menevişi zehir gibi ışıladı. Güven tetiğini açtım. Meliha Hanım, yayın sesiyle uyandı. Tabancayı görünce, ‘Ne o? Beni mi vuracaktın şekerim?’ diye güldü. Az kalsın, ‘Evet,’ diyecektim. Dişlerimi sıktım. Gerinmeye başladı. Gerinmesi uzadı, gözleri durduğu yerde süzüldü. Solukları ağzına sığmaz oldu. ‘Vur ya,’ dedi, ‘yaşayıp da n’olacak!’ dedi. ‘Ama vurursan, kurşunları karnımın altına sık emi?’ dedi. ‘İyice altına... Hepsini sıkmazsan adam değilsin’ dedi. Ben de güldüm. ‘Olur Meliha Hanım,’ dedim. Meliha Hanım’ın elimde öleceğine o sabah, o dakika yüzde yüz aklım yattı. Önce ferahladım ki, ormandan çıkıp açık deniz görmüşüm gibi... Sonra yüreğimi korku sardı. ‘Öldü mü, Meliha Hanım’la yaşamak yok,’ diyorum. Çünkü ölümden sonrası karanlık... Ben onu bunu bilmem! Adam kısmı hiç farkına varmadan durduğu yerde deliriyor. Evet, adam kısmı delirdiğini hiç fark etmiyor. Ben delirdim. Delirmesem, tabancamı götürüp saklar mıyım? ‘Belki elimden bir kaza çıkar,’ diye tabancamı sakladım. Sakladığım yer, Meliha Hanım’ın kitaplarının arkası. Sakladığım yeri bilmiyormuşum gibi rahatlayışıma ne dersiniz?” Bir zaman kısa kısa güldü. “Silahı saklamanın rahatlığı dört gün sürdü. Lazların gelip Meliha Hanım’ı vurabileceklerini hiç hesaplamamıştım. Gözümün önünde çekip vurmaya kalksalar önüne gerilemeyeceğim, çünkü üstümde tabanca yok. Burası aklıma gelince hemen tabancayı belime taktım. İki gün sonraydı. Bir arkadaşın Avrupa’dan geldiğini haber aldım. Durumumu piyasada herkes duyduğu için tüccar arkadaşlar, beni gördükçe işlerin kötü gittiğinden laf açar olmuşlardı. Uçan kuşa borçlanmıştım. Yahudi yazıcıma bile dört yüz yirmi beş lira borcum vardı. Bütün umudum, Avrupa’dan gelecek tüccar arkadaştaydı. Vaktiyle senetsiz sepetsiz on bin, on beş bin lira verdiğim bir arkadaş... İşleri de iyi... Evden, ‘Beş bin isterim,’ diye çıkmıştım. Yazıhanesine yaklaştıkça, güvenim sarsıldı besbelli, önce üç bine indim, sonra iki bine... Yazıhaneye girdim. Hoş beş ettik. Bakıyorum, bunun da eski güleçliği kalmamış. Suratı bir hoş... ‘İşlerin nasıl’ diye sormuyor. Ben, ‘Ver şurdan iki bin,’ diyemiyorum. Eskiden olsa, cigara ister gibi on bin isterdim. ‘Eee... Daha ne var ne yok?’ deyip dururken, ‘Bana bin lira verir misin, haftaya öderim,’ dedim. Ne dersiniz? İki bin istemeyi gözüm kesmedi. Arkadaş duraladı. Eskiden olsa, bu duralamaya, kapıyı vurur çıkardım da bir daha ‘Merhaba’ demezdim. Şimdi yüzüne bakıyorum. Demek bizde onur monur kalmamış. Kalmadığı şurdan belli ki, ‘Yok vallaha’ dedi. Ben yalvarmaya başladım. Sonunda üç yüz lira verdi. Aldım. Bir de ‘Sağ ol,’ dedim çıktım. Çıktım ama, işi o gün bitirmeyi de aklıma koydum. Eve bu niyetle geldim. Kapı biraz geç açıldı. Son zamanlarda Güllü zil çalışlarıma eskisi gibi koşmuyordu. Gene suratı asıktı. ‘Nasılsın kız?’ diye yanağını makasladım. ‘Amaaannn’ diye çekildi. Elli lira çıkardım, ‘Kendine bir entarilik alırsın,’ dedim. Şaştı. Sırıttı. ‘Sofrayı kur hemen,’ dedim. Meliha Hanım, ‘Akşamı bekleyelim,’ dediyse de aldırmadım. İkindiden sonraya kadar içtik. Baktım saat beş... ‘Haydi Boğaz’a gidiyoruz,’ dedim. Karadağlı’nın oteline telefon ettim. Deniz üstündeki odalardan birine masa hazırlamalarını söyledim. Güllü verdiğim elli lirayı söylemiş olmalı ki, Meliha Hanım, yolda iki kere, ‘Memleketten beklediğin para geldi mi şekerim?’ diye sordu. Duymazlığa vurdum. Mecidiyeköyü’nü geçince nedense pirelendi. ‘Ne bakıyorsun yüzüme öyle?’ dedi. Korktuğunu sesinden anladım. Bir buçuk iki yıldan beri, korktuğunu ilk defa görüyordum. Demek öleceği yüreğine doğdu. İnsan öleceğini sezinler de, ne zaman olduğunu bilemez. İşin şakası kalmadığını ben de anladım. ‘Meliha Hanım elden gitti,’ dedim. ‘Sen bunu bu sefer Maçka’ya sağ döndürmeyeceksin namussuz!’ dedim. ‘Kokain aldın mı?’ diye sordu. Yüzüme, sürgüne götürdüğümüz körpe karılar gibi bakıyordu. ‘Kokain çok, meraklanma,’ dedim. Korkusu birden dağıldı. ‘Oh, sen çok yaşa e mi arslanım!’ diye güldü. Şoföre ‘Sür ulan!’ dedim. Gidiyoruz baş aşağı ama, nereye gidiyoruz? Cehennemin dibine gidiyoruz. Meliha Hanım kokaini iyice kokladıktan sonra ‘Her yer karanlık’ı söylemeye başladı. Başı göğsümde... Baskın sarhoş... Kolunu sıkıyorum, etini koparmacasına... ‘Uf!’ demiyor. Hacıosman bayırında arabayı durdurup küçük su dökmeye indi. İki üç adım açıldı açılmadı, ‘Aman! Fundalığa karışıp elimden kaçarsa,’ diye hopladım. Arkasından yetiştim. ‘Gelme, utanırım,’ diye duraladı. ‘Yürü yavrum! Utanmak da neymiş?’ dedim. Eskiden de böyle inerdi de dönüşte, ‘Külotsuz gezmeyi ben işte bundan seviyorum,’ diye şakalaşırdı. Otele vardık. Odaya çıkınca, her zamanki gibi entarisini, gömleğini sıyırıp atmadı. ‘Neden?’ dedim. ‘Üşüyorum,’ dedi. Oysa yaz günü... Denizde şuncacık esinti yok. Aldırmadım. Şişeyi yarılamadan gün battı. Ay ışığı denizin yüzüne düştü. Arada bir hışır hışır takalar geçiyor. Kokain istedi. Verdim. Biraz daha istedi. Verdim. ‘Soyun bakalım Meliha Hanım,’ dedim. ‘Olmaz,’ dedi. ‘Soyun ulan kahpe!’ dedim. ‘Ben kahpeysem, sen de kahpe avratlısın!’ dedi. Canı dayak yemeyi çektiği zaman böyle derdi. Elimin tersiyle suratına vurdum. İyi ortalayamamışım, iskemleden yıkılmadı. Bir daha vurdum. Tekerlendi. Vurdum biraz... Entarisini gömleğini çektim yırttım. Arka üstü yere serildi. ‘Vur! Vurmazsan adam değilsin!’ diye yalvarıyor. Baktım, butları baştan başa morfin yarası... ‘Ulan, hani sen bir aydır morfini bıraktındı. Bunlar neyin nesi?’ dedim. Seslenmedi. ‘Bunları kiminle beraberken yaptın orospu?’ diye bağırdım. Tabancayı görünce hiç korkmadı. Tersine, keyfinden gözleri baygınlaşıverdi. Karnına sıktım. Elleriyle yüzünü kapayarak bir zaman iki büklüm kaldı. Neden sonra uykudan dürtüklerek uyandırılmış gibi iki yanına şaşkın şaşkın baktı. “Resmi cüzdanda yoktu değil mi? Nerde peki?” Hemen kalktı, elini iç cebine attı. “Yastığın altında mı unuttum? Yastığın altında olmalı.” Kapıda durup fısıldadı. “Biri görür mörür! Ölü kısmının çıplak resmini şuna buna göstermek günahtır, çok günahtır.”  </p>
			<p class="paragraf">Çıkıp gittiği zaman hücrede sürdüğü esansın kokusunu değil, sanki histerik bir kadının çürümeye yüz tutmuş ölüsünü bırakmıştı.  </p>
			<p class="paragraf">Kâmil Bey, karyolanın üstünde duran fotoğrafları dalgın dalgın çevirdi. Fotoğraflardaki kadınların üçü de -Sabriye, Prenses Fahire, Kontes Bolkinova- belli belirsiz gülümsüyordu. Gülümsemelerinde kurnazlığın örttüğü korkutucu bir hainlik vardı. Rasputin’i Prens Yusupof’un pususuna düşürmek için Kontes Bolkinova’yı yem olarak kullanmışlar. Kontes hem bu başarısıyla hem de Rasputin’in son sevgilisi olduğuyla öğünüyormuş. “Unutulmaz erkekti,” diyormuş, “bulunduğu odaya girdiğiniz zaman isteğe gömülürdünüz, boğulasıya... Gözlerine baktıkça, sahici bir yatma zevki aralıksız sürer giderdi. Şiltesi sanki kuş tüyüyle değil, azgın erkeklikle doldurulmuştu. Vücudunuzun her milimetresinde bu sert azgınlığı duyardınız!” diyormuş. Sabriye’nin biraz şımarık Fransızcasıyla fısıl fısıl anlattıklarını sanki yeniden duyuyordu: “Prenses Fahire başka enişte bey... Prenses erkeklerden çok kadınlardan hoşlanıyor. ‘Ya İngiliz teğmen neyin nesi?’ mi diyeceksiniz! O da kız ayol! Kızdan farksız, görseniz, üniforma giymiş on beşinde kız sanırsınız. Tüy tüs yok... Göğsü mermer gibi... Gözleri baygın... Bu yaşa gelmiş, ilk tanıdığı kadın Prenses Fahire Hanımefendi... Prensese sorarsanız, böyleleri kadın ruhunu sahici erkeklerden daha çok anlıyorlarmış. Sonra bu işte <span class="CharOverride-2">tribadisme</span>’e benzer bir şeyler varmış ki, duyulan zevki birkaç kat artırıyormuş. Bugünlük size bu kadar işkence elverir enişte bey... Evimizden selamsız sabahsız savuşmanızın cezası bugünlük bu kadar...”  </p>
			<p class="paragraf">Kâmil Bey, “Bunlar benim neyimden utanıyorlar da kızımı getirmiyorlar?” diyerek, Sabriye’nin fotoğrafta gülümseyen suratına vuracak gibi, kocaman elini kaldırdı.  </p>
		</div>
	</body>
</html>