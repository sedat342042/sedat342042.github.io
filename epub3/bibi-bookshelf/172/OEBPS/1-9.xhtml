<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-7" xml:lang="en-GB">6  </p>
			<p class="paragraf">Kâmil Bey uyanınca, koğuştaki ağır havayı hemen fark etti. Herkes fısıldaşıyor, gezinenler ayaklarının ucuna basıyordu. Faytoncu Osman Ağa yatağından çıkmamış, yakası kurt postundan kısa gocuğunu sırtlayıp yastıklara dayanmıştı. Ya hiç uyumadığı ya da pek az uyuduğu gözlerinin kan içinde olmasından belliydi. Kâmil Bey, deminden beri ürkek bakışlarını kendisinden inatla kaçıran Zekeriya Hoca’ya yavaşça sordu:  </p>
			<p class="paragraf">“Ne var? Bir şey mi oldu?”   </p>
			<p class="paragraf">“Hiç, ne olsun. Sağlık...”   </p>
			<p class="paragraf">“Herkes bir tuhaf...”  </p>
			<p class="paragraf">“Ağa kızgın...” Sesini büsbütün alçalttı. “Sabaha kadar oynadılar. Zarzar bunları üttü ki, iplerini kesmecesine... ‘Üç yüz kayma aldı’ dediler.”  </p>
			<p class="paragraf">“Osman Efendi’den mi?”   </p>
			<p class="paragraf">“Evet!”  </p>
			<p class="paragraf">Kâmil Bey, on parasız olduğunu birden hatırladı, acele cigara paketine baktı. Dört cigarası kalmıştı. Birini yaktı, birini de Hoca’ya verdi. “Üç yüz lira kaybetmiş bir adamdan, beş altı saat önce aldığı borç hemen nasıl istenir?” Üst üste inler gibi öksürdü.  </p>
			<p class="paragraf">Faytoncu Osman Ağa başını kaldırıp öksürük sesine baktı. Sıkıntılı, yorgun gülümsedi:   </p>
			<p class="paragraf">“Bahtına küs Kâmil Ağa!.. Paran bize uğurlu gelmedi.”  </p>
			<p class="paragraf">“Öyle mi efendim? Çok üzüldüm. Ne kadar kaybettiniz?”   </p>
			<p class="paragraf">“Boş ver! Kazansaydık, yarısı senindi.”  </p>
			<p class="paragraf">“Hiç olur mu?” Kâmil Bey, Osman Ağa’nın bu cömertliğini çok beğenmişti. “Vah vah! Kaybetmenize üzüldüm!”  </p>
			<p class="paragraf">Bu sırada dış kapıdan Fayrap Ömer’i çağırdılar. Bir koşu gidip geldi. Ağa’nın kulağına bir şeyler söylemeye başladı.   </p>
			<p class="paragraf">“Nasıl yatak? Boktan çul çaput olmasın! Aynalı demek? ‘Güveylik takımı halt etsin’ mi?.. İyi. Dur ulan kodoş! Bunun olduğu nerden belli? Kâğıdı mı var? Mortocu okusun! Başkasınınsa, hesabını yatağı gelince alırsınız!”  </p>
			<p class="paragraf">Fayrap fırladı. Biraz sonra, elinde bir kâğıtla gelip Zekeriya Hoca’nın kafasına dikildi:  </p>
			<p class="paragraf">“Hele şunu hecele bakalım Mortocu! Yanlış okudun mu, bak sana neler yaparım. Galiba senin konuğun yatağı geldi.” Zekeriya Hoca telaşla davrandı. Küçük kâğıdı, yüksek sesle ağır ağır okudu:  </p>
			<p class="paragraf">“‘İkinci Kısımda. İftiradan Kâmil Beyefendi...”   </p>
			<p class="paragraf">Faytoncu Osman Ağa şaşırdı:  </p>
			<p class="paragraf">“Beyefendi mi? Doğru oku pezevenk...”   </p>
			<p class="paragraf">“İşte Ağa! ‘Beyefendi’ yazmışlar.”   </p>
			<p class="paragraf">Osman Ağa bir kahkaha savurdu:  </p>
			<p class="paragraf">“Sen misin bu Beyefendi Kâmil Ağa? Sana, semtte ‘Beyefendi’ mi derler?”  </p>
			<p class="paragraf">Kâmil Bey çok utanmıştı. Acele giyinmeye çalışırken özür diler gibi karşılık verdi:  </p>
			<p class="paragraf">“Öyle yazmışlar. Eniştenin hizmetçisi getirmiştir.” Gülümsedi. “Kız terbiyesini bozmak istemediğinden...” “Dün gelen karı mı? İyi be... Demek terbiyesini bozmak istememiş! İyi valla!”  </p>
			<p class="paragraf">Koğuştakiler de tatsız tatsız gülüştüler.  </p>
			<p class="paragraf">Yatağı getiren avlu meydancısı ile Fayrap Ömer, Osman Ağa’ nın Kâmil Bey için serdirdiği yatağı hemen topladılar. Yeni gelen şilteyi, yorganı, yastıkları koğuştakilere göstermek istiyorlarmış gibi, birer birer açıp katlayarak duvarın dibine yerleştirdiler.  </p>
			<p class="paragraf">Meydancı uzun bir ıslık öttürdü:   </p>
			<p class="paragraf">“Kıyak takım ha! Pera Palas işi...”  </p>
			<p class="paragraf">Kâmil Bey, bir şey hatırlayarak telaşla sordu:   </p>
			<p class="paragraf">“Getiren gitmiş mi Ömer Efendi?”  </p>
			<p class="paragraf">Fayrap Ömer, meydancıya döndü:   </p>
			<p class="paragraf">“Bırakıp savuşmuşlar mı oğlum?”   </p>
			<p class="paragraf">“Hee...”  </p>
			<p class="paragraf">“Karı mı, herif mi?”  </p>
			<p class="paragraf">“Herif... Arabayla geldi, hemen fertikledi. Ya öğleden sonra ya da yarın öteberi gelecekmiş. Kap kacak besbelli...”   </p>
			<p class="paragraf">Kâmil Bey, meydancıya teşekkür etti. Biraz para vermek için elini cebine atınca parasızlığını hatırladı. Yüzü kızardı.  </p>
			<p class="paragraf">Yatak yorgan kalın bir brandaya sarılmıştı. Zekeriya Hoca bunu hemen dörde katladı, yere serip ellerini uğuşturarak baktı:  </p>
			<p class="paragraf">“Tamam! Kışa kadar sana minder istemez Kâmil Ağa!”  </p>
			<p class="paragraf">Sesinde belli bir saygı vardı. Yatağın, yorganın ederini şöyle bir hesaplamış, Kâmil Efendi’nin değeri, gözünde birkaç kat artmıştı.  </p>
			<p class="paragraf">Osman Ağa dargın bir sesle bağırdı:  </p>
			<p class="paragraf">“Namussuz Zarzar, dün gece bizi kaz gibi yoldu. Sana dedim Fayrap! Ulan saloz gibi suratıma ne baktın? Kimde alacağımız varsa topla getir.”  </p>
			<p class="paragraf">“Şimdi. Şipşak...”  </p>
			<p class="paragraf">Kâmil Bey yüz yıkamaktan gelmiş, brandasına yeni oturmuştu. Fayrap Ömer karşısına dikildi:   </p>
			<p class="paragraf">“Şu hesabı görelim Kâmil Ağa!”  </p>
			<p class="paragraf">“Hesabı mı? Ne hesabı?”   </p>
			<p class="paragraf">“Yatak parası... Yemek parası.”  </p>
			<p class="paragraf">“Anlamadım!” Yardım ister gibi Zekeriya Hoca’nın yüzüne baktı. Hoca gözlerini hemen kaçırınca gene Fayrap Ömer’e döndü: “Ne hesabı efendim?”  </p>
			<p class="paragraf">“Vay beyim vay! Üç gündür önüne düğün yemeği getiriyoruz. Yatağımızda beyler gibi yattın.”  </p>
			<p class="paragraf">Kâmil Bey, birden anladı. Büyük bir yürek ferahlığıyla “Haşşöyle canım! Parasıylaymış. Çok şükür,” diye sevindi. Önce koğuştakilere, sonra Osman Ağa’ya gülümsedi. Hepsi bu gülümsemedeki sahici sevinci anlayıp şaşırdılar. Osman Ağa, bir an sırıtmaya çalışmış, sonra suratını asıp kafasını Pandeli’ye döndürmüştü.  </p>
			<p class="paragraf">Fayrap Ömer serteldi:  </p>
			<p class="paragraf">“Hayda. İşimiz var! Bastır paraları...”   </p>
			<p class="paragraf">“Kaç para?”  </p>
			<p class="paragraf">“Toparlak hesap yetmiş papel ama, sen yabancı değilsin.” Kötü kötü güldü. “Altmış elverir.”  </p>
			<p class="paragraf">Kâmil Beyin birden dudakları kuruyuvermişti. Osman Ağa’dan alacağı olan elli liranın üstünü tamamlayacak on lirası yoktu. Yutkundu.  </p>
			<p class="paragraf">Fayrap Ömer, elini sabırsızlıkla sallıyordu:  </p>
			<p class="paragraf">“Sökül hayda! Çok mu geldi yoksa? Sökül de Osman Ağa’ ya dua et! Yukarda olsan, yüz papeli bayılırdın.”   </p>
			<p class="paragraf">“Çok değil. Hayır. Yalnız, on lirasını şimdi veremeyeceğim.”  </p>
			<p class="paragraf">“Nasıl on lirası?”  </p>
			<p class="paragraf">Koğuştakiler, sessiz soluksuz bakıyorlardı. Bu sessizlik böyle hesaplaşmaların, çoğu zaman adam dövmeye dayandığını bildiklerindendi. Kâmil Bey dayağı aklından geçirmediği için yalnız on lirayı veremediğinin utancını alt etmeye uğraşıyordu. Sesini mümkün mertebe alçaltarak yalvardı:  </p>
			<p class="paragraf">“On lirasını sonra versem Ömer Efendi!  Öğleden sonra gelsinler. Eve yazarım. Olur mu?”  </p>
			<p class="paragraf">Fayrap Ömer, Faytoncu Osman Ağa’ya gözleriyle danıştı. Osman Ağa, “Olur” der gibi başını sallayınca döndü:   </p>
			<p class="paragraf">“Peki! Onluğu yarın uçlanırsın. Bastır bakalım elli papeli...”  </p>
			<p class="paragraf">Kâmil Bey, hep o utangaç gülümsemesiyle hep öyle fısıldadı:  </p>
			<p class="paragraf">“Osman Ağa’ya dün gece elli lira borç vermiştim. Onu sayalım. On lirası da...”   </p>
			<p class="paragraf">“Ağa, bu sana dün gece elli papel borç vermişmiş...”  </p>
			<p class="paragraf">“Borç mu vermiş? Kim vermiş? Ulan, bu kim ki bize borç veriyor? Biz dün gece ortak kumar oynadık, yutulduk. Kazansaydık iyi miydi?”  </p>
			<p class="paragraf">Kâmil Bey bir an Osman Ağa’nın dediklerinden hiçbir şey anlayamadı. Anlayınca da hemen karşılık veremeyecek kadar sersemledi:  </p>
			<p class="paragraf">“Ortak mı? Rica ederim. Ben ortak değildim. Siz bana, ‘Ortağız,’ dememiştiniz.”   </p>
			<p class="paragraf">Osman Ağa uydurma bir şaşkınlıkla koğuştakilere   döndü:  </p>
			<p class="paragraf">“Bu benimle ortak değilmiş de, ben bundan paraları neden almışım? Haaa neden?” Apansız öfkelenmiş gibi Zekeriya Hoca’ya çıkıştı. “Ulan Mortocu! Ulan Dümbük! Ben sana ne dedim? ‘Yenilere buranın zagonunu bir bir bellet!’ demedim mi? Kumarda ortaklık olmayınca, karşındaki sana uğur denetir mi? Peki ortak değildik de, bu sabah kâr lafı edince bu herif neden sırıttı bakalım?” Gene koğuşa sordu: “Bütün numaracılar bizi mi bulur? Bunca yılın iftiracısı bu yolları bilmez mi? Oğlum, gözünü aç, senin karşında enayi pilakisi yok! Sen bu andavallı numaralarını Sarafim Kaptan’a sakla!”  </p>
			<p class="paragraf">El yordamıyla cigara paketini ararken, “Töbe hey Allah! Bunlar adamı belaya sokarlar,” diye başını sallıyordu.  </p>
			<p class="paragraf">Kâmil Bey işi anladıktan sonra artık Osman Ağa’nın dediklerini hiç dinlememiş, bu küçük soygun düzenini çok eğlenceli bularak, içinin içinden gizlice keyiflenmişti. Bir omzunu çarpıtıp horozlanmaya hazırlanan Fayrap Ömer’i, yalancıktan kızmış görünen Faytoncu Osman Ağa’yı, dişlerini gıcırdatarak bıyıklarını yiyen Laz Ali’yi, hatta Ağa’yı yatıştırmak istiyormuş gibi cigara tabakasını bulup ateş yetiştiren Pandeli oğlanı, garip bir duyguyla cana yakın bile buluyordu. Ömründe, hiçbir zaman, hiçbir yerde pazarlık etmemişti. Elli lira değil, beş yüz lira isteseler de gene de böyle keyiflenecekti. Parayı hemen çıkarıp verecek durumda olmaması keyfini kaçırıyordu. Ama bunun da hiç değeri yoktu. “Altmış lira, ödenmez bir borç sayılmaz!”  </p>
			<p class="paragraf">“Daha bekleyelim mi Hafız? Papeller gelsin!”  </p>
			<p class="paragraf">Kâmil Bey, Osman Ağa’yı, adamlarını, bütün koğuştakileri sahiden şaşırtan bir rahatlıkla konuştu:   </p>
			<p class="paragraf">“Üzerimde para olmadığını biliyorsunuz. Öğleden sonra geleceklermiş. Söylerim. Ya da yarın...”   </p>
			<p class="paragraf">“Geç yarını marını... Biz böyle yarınları çok dinledik.”  </p>
			<p class="paragraf">Ağa’nın koruyucularından Bahçıvan Tanaş  araya  girdi:  </p>
			<p class="paragraf">“Oğlum Fayrap, üstünde yoksa ne halt etsin? İyisi rehinlik bir şeyi varsa al! Parasını verir kurtarır.”   </p>
			<p class="paragraf">Fayrap, gözlerini kısarak baktı, “Haaa, ne dersin?” der gibi başını salladı.  </p>
			<p class="paragraf">Kâmil Bey şaşalamıştı:  </p>
			<p class="paragraf">“Rehinlik mi? Rehinlik bir şeyim yok sanırım.”   </p>
			<p class="paragraf">“Kim demiş! Cebindeki saat necilik?”  </p>
			<p class="paragraf">Kâmil Bey gene birden sevindi, gülümseyerek davrandı:  </p>
			<p class="paragraf">“Sahi unutmuşum Fayrap Efendi. Tamam!” Saatini çıkarıp uzattı: “Buyrun. Yarın para gelince...”   </p>
			<p class="paragraf">Osman Ağa, bu sefer yumuşak bir sesle, dostça lafını kesti:  </p>
			<p class="paragraf">“Boş ver rehine mehine Kâmil Ağa! Burası Emniyet Sandığı mı bacanak? Şuna iki arkadaş paha biçsin. Üç aşağı, beş yukarı uyuşalım. Mahpushanede borçlu yiğidin saat nesine? Allah çoğundan versin, sende ceza yüklü...” Koğuştakilerle birlikte kendi lafına kendisi de bir zaman güldü. “Saatla sayacak değilsin ya, ay ay yıl yıl sayacaksın! ‘Üstümde para yok,’ dedin. Adamın gelene kadar sana harçlık lazım...” Fayrap’a çıkıştı. “Getirsene ulan! Neye apıştın kayarto? Getir şunu...”  </p>
			<p class="paragraf">Osman Ağa, oğlana göz kırparak sordu:   </p>
			<p class="paragraf">“Nasıl ulan kıyak mı?”  </p>
			<p class="paragraf">“Taşına bakalım!”  </p>
			<p class="paragraf">“Ben, ‘dökme altın’ diyorum, bu puşt kalkmış, ‘Taşına bakalım,’ diyor.”   </p>
			<p class="paragraf">“Bakmadan olur mu? Aç hele, Ali abi...”  </p>
			<p class="paragraf">Laz Ali, ceketinin iç cebinden bir karış boyunda kınsız bir Bursa bıçağı çıkardı. Bıçağın ucuna, cebinde dururken bir yerini yaralamasın diye şişe mantarı saplamıştı.  </p>
			<p class="paragraf">Lazoğlu saatin kapaklarını açtı. İçine baktı, kulağına götürdü. Pek beğenmemiş gibi dudaklarını büktü:  </p>
			<p class="paragraf">“Eh şöyle böyle... Göründüğü kadar değilmiş ama, şimdilik sana elverir. Ama gönlün çekmediyse almayalım!”   </p>
			<p class="paragraf">“Bilmem. Kösteği mösteği de yok...”  </p>
			<p class="paragraf">Osman Ağa güldü:  </p>
			<p class="paragraf">“Patlamadın ya... Yarın öbür gün bakarsın bir de köstek gelmiş yürüyerekten...” Kâmil Bey’e sordu. “Söyle bakalım Ağa, bunun ceremesi ne?”  </p>
			<p class="paragraf">“Vallahi bilmem ki... Siz ne verirsiniz?”  </p>
			<p class="paragraf">“Terbiyeli adama kurban olayım! Ulan Tanaş, sen bu işten çakarsın. Dinin gibi doğru söyle, senin gâvur paranla bu böylece ne eder?”  </p>
			<p class="paragraf">Tanaş, bu lafa çok önem vermiş gibi saati bir zaman evirip çevirdi. Yazılarını okumaya çalıştı: “Eh! Şimdi bunlar çok ucuzladı. Geçen yıl olsaydı, elli, altmış ederdi. Şimdilerde. Ne bileyim!”  </p>
			<p class="paragraf">“Anlaşıldı! Senin niyetin, saati, Kâmil Ağa’nın borcuna karşılık tutmak ama, biz öylelerinden değiliz. Ben on papel fazla vereceğim. Geçtim, bir de, ‘İkinci Kısımda Osman Ağa, birinin saatini elinden yok pahasına almış,’ derler. Nasıl yetmiş kayma? Sana soruyoruz Kâmil Efendi?”  </p>
			<p class="paragraf">“Tamam. Sağ olun!”  </p>
			<p class="paragraf">“Bak haaaa. Bizde zorla iş yok... Gönlün razı gelmezse, kendin bilirsin. Saati, Örücü Recep’e rehin bırakırız. Altmış liraya, haftada altı lira faiz alır.”  </p>
			<p class="paragraf">“Yok efendim. Buyrun!”  </p>
			<p class="paragraf">Koğuş gene bir şaşkınlık geçirdi. Kâmil Bey şakalaşır gibi belli belirsiz gülümsüyordu. Hem de öyle zoraki filan değil, basbayağı keyifle...   </p>
			<p class="paragraf">“Tanaş gülerek sordu:  </p>
			<p class="paragraf">“Pazarlığı  kestiniz!  Kahveler kimden?”  </p>
			<p class="paragraf">Osman Ağa, Kâmil Bey’in, “Benden” demesine meydan bırakmadan bağırdı:  </p>
			<p class="paragraf">“Ulan Seringel! Yap koğuşa benden birer çay... “Saati Pandeli’ye verdi. “Al takın! Kumara mumara basarsan, bak şart olsun...”  </p>
			<p class="paragraf">“Yok vire... Delisin!”  </p>
			<p class="paragraf">Oğlanın Rum Türkçesi olmasaydı, saati Pandeli’nin cebine girerken Kâmil Bey’in içinden bu sızı bile geçmeyecek, yüreği bir kirlenme duygusuyla belli belirsiz ürpermeyecekti. Bereket bunları çabuk savuşturdu, biraz kımıldanarak, artık kimseye on para borcu olmamanın rahatlığına güzelce yerleşti.  </p>
			<p class="paragraf">“Ama on papeli sana şimdi veremeyeceğiz Kâmil Ağa!”  </p>
			<p class="paragraf">“Olsun efendim. Ne zaman isterseniz...” Bir an durakladı. “Ama  biliyorsunuz...”  </p>
			<p class="paragraf">“Yüreğin oynamasın! Biz borcumuzun kölesiyiz. Borcuna sağlamlıktan yana, Osmanlı Bankası bize çıkışamaz. Lazım oldukça gelir istersin. Hiç çekinme. Adamın üstünde para oldu mu, şuna buna harcanır. Sonunda pişman olur ama, iş işten geçer.”  </p>
			<p class="paragraf">“Ama biliyorsunuz, hiç param yok!”   </p>
			<p class="paragraf">“Sahi ya. Seringel!”  </p>
			<p class="paragraf">“Buyur ağa!”  </p>
			<p class="paragraf">“Kâmil Efendi’ye ordan bir papel verin!”   </p>
			<p class="paragraf">“Geldi!”  </p>
			<p class="paragraf">Fayrap, Seringel’den aldığı liralık kâğıdı koşturdu, iki telli oynuyor gibi elini havada birkaç kere döndürdükten sonra yılışarak kucağına attı:   </p>
			<p class="paragraf">“Buyur Hafız Ağa!”  </p>
			<p class="paragraf">“Sağ ol Ömer Efendi! Size zahmet oldu!”  </p>
			<p class="paragraf">Fayrap Ömer, Kâmil Bey’in yüzüne bir zaman, bir şey araştırır gibi baktı. Sonra bütün koğuşa sahici bir şaşkınlıkla sordu:  </p>
			<p class="paragraf">“Ulan ne iş! Büsbütün Hafız mı? Yoksa çakoz da, bize dümbelek mi çalıyor?”  </p>
			<p class="paragraf">  </p>
			<p class="paragraf">Koğuştakiler utanıyorlarmış gibi, her göz göze gelişlerinde bakışlarını Kâmil Bey’den kaçırıyorlardı. Evet, hepsinde bir suç işlemiş hali vardı. Kâmil Bey, önceleri buna pek aldırmadı. Geldi geleli ilk defa kitap okuyordu. Borçlarını öder ödemez çekingenliği kalmamış, sanki buraya keyfince yerleşme hakkını ancak soyularak kazanmıştı. Her şeyi çok merak eden, kendisini de okur yazar sayan Zekeriya Hoca’nın, okuduğuyla ilgilenmemesine biraz şaştı ama pek aldırmadı. Koğuşta kitap okuyabilip okuyamayacağını anlamaya çalışıyordu. “Pek kolay olmayacak gibi... Eğer her zaman fısıltılar, kımıldanışlar böyle aklımı karıştıracaksa epeyce zor! Ama buna da elbet alışacağız.” Don Kişot’un Fransızca çevirisinin ikinci cildinden gelişi güzel bir yer açmıştı. Baratarya Adası’na vali olan Sanço Panza’ya karısı Terez’den gelen mektubu aklından çevirmeye çalışıyordu: “Mektubunu aldım, canımın içi Sançocuğum, Katolik Hıristiyanlığının imanına yemin ederim ki, sevinçten deli olayazdım.” Gülümsedi. “Deli olayazmak, biraz uydurma kaçtı galiba... Bakalım herif daha aşağıda ne demiş: ‘<span class="CharOverride-2">qui’l ne s’en est </span><span class="CharOverride-2">pas fallu de deux doigts pour que je n’en devinasse </span><span class="CharOverride-2">folle de joie</span>.’ Peki.” El yordamıyla cigara paketini aradı. “Peki, sevinçten deli olmama iki parmak kaldı olur mu? Olmaz! Şuna kısaca, ‘Az kaldı, sevinçten deli oluyordum,’ desene birader! Desene ama, bu Cervantes’in böyle kısa kesmeye hiç niyeti yok!” Paketinde cigara kalmamıştı.  </p>
			<p class="paragraf">Koğuşa baktı. Biri, arkası dönük namaza durmuştu. Köşede üç kişi domino oynuyordu. Koğuştakilerin çoğu koridora çıkmışlardı. Kitabı kapayıp kalktı. Maltaya her çıkışta kunduralarını giyip, içeri gelişte çıkarmak sinirine dokunuyordu. “Nalın ısmarlamayı unutmayalım,” diye gülümsedi. Bu düşüncenin sanki saatin kaç olduğunu bilmekle ilgisi varmış gibi saatine davrandı. Biraz önce olup bitenleri hatırlayınca gene gülümsemeye çalıştı. Sonra birden ürktü. Aynada kendisine bakıyormuş da, yüzünde kan görmüş gibi gözlerini bir an kıstı. Bu işe canının bu kadar sıkıldığını sahiden hiç sezememişti. Elini yeleğinin cebinden hızla çekti. Yüreğinde uzaktan uzağa bir sıkışma vardı. Sol pazısı seyiriyordu. “Kızmışım demek,” diye başını salladı. “Kızmışım adamakıllı. Bu yaşıma kadar hiç soyulmadımdı da ondan mı acaba?” Düşündü. Sahi bugüne kadar hiçbir şeyini çaldırmamıştı. “İspanya’da yankesicilerin cirit oynadığı tramvaylarda... Adamın sırtından sezdirmeksizin ceketinin aşırıldığı Varşova garında bile iğne çarptırma da, gel İstanbul’un göbeğinde...” Koridora neden çıktığını unutmuş, cigara paketini çıkarmak için elini arka cebine götürmüştü. Bu sefer başka türlü güldü.  </p>
			<p class="paragraf">Kısım kapısındaki nöbetçi gardiyanın iskemlesi boştu. Cigara ısmarlamak için meydancılardan birinin gelmesini bekleyerek kapının kalın demir parmaklıklarını tuttu.  </p>
			<p class="paragraf">“Demedim mi sana kardeş? ‘Aman yatağını getir,’ demedim mi?”  </p>
			<p class="paragraf">Korkudan tir tir titreyen bu fısıltı, Kâmil Bey’i sanki yüreğinden geliyormuş gibi ürpertti.   </p>
			<p class="paragraf">“Demedim mi, ‘Soyarlar burda adamı... Paralarını alırlar. Alırlar bütün,’ demedim miydi?”   </p>
			<p class="paragraf">“Efendim?”  </p>
			<p class="paragraf">Kâmil Bey hışımla döndü. Köprücü Arslan, dişleri birbirine vurur gibi, “Paralarını, paralarını,” diye mırıldanıyor, Kâmil Bey’le konuştuğunu belli etmemek için çakır gözleriyle dimdik dışarıya bakıyordu. Herifin yalnız gözleri, sesi, nerdeyse tıkanacak veremli solukları değil, ucu parlayan kırmızı burnu, kalın kıllı kırmızı bıyıkları, eski ceketi, dizleri fırlak kalın şayak pantolonu da korkuyordu. Kâmil Bey bir an, her şeyi korku kesilmiş bu iriyarı adamda kendi korkusunu görür gibi oldu. Korku yüreğine damla damla sızmış, oraya tortu gibi çökmüştü de sezememiş miydi yoksa? Korktuğu için soyulmasını böyle gülümseyerek karşılamış  olmasın?  </p>
			<p class="paragraf">Göğsünde hışırdayan öksürük nöbetinin önü sıra, “Paraları, paraları,” diye hırıldayan herife apansız öfkelendi, istemeden çıkıştı:  </p>
			<p class="paragraf">“İşiniz yok mu sizin? Nerdeyse korkudan öleceksiniz...”   </p>
			<p class="paragraf">“Demedim mi? Paralar...”  </p>
			<p class="paragraf">“Beni rahat bırakın! Haydi gidin işinize...”  </p>
			<p class="paragraf">Köprücü Arslan önce pek şaşırmış, sonra Kâmil Bey’i de şaşırtan insan üstü bir gayretle bir kat daha korkmuştu. Ellerini, herhalde, “Sus yavaş,” der gibi ağzına götürüp sendeledi, Ağa koğuşuna doğru baktı. Başlayan öksürükle iki kat oldu. Kâmil Bey, ayağına kapanıyor duygusuyla dehşete kapılarak omzunu demirlere acıtacak kadar dayamıştı. Köprücü Arslan, hep öyle iki büklüm, öksürüklerle sarsılarak, loş koridorda uzaklaşırken, Kâmil Bey’in yüreğine önce derin bir pişmanlık, sonra dayanılmaz bir usanma sardı. İşte bu usanmayla, yukardan inen ilk adama hiç duraklamadan seslendi:  </p>
			<p class="paragraf">“Bakar mısınız?”   </p>
			<p class="paragraf">“Neymiş?”  </p>
			<p class="paragraf">“Şurdan bir cigara rica edecektim.” Elindeki lirayı uzattı. “Bakkaldan... Bir paket Ahali...”  </p>
			<p class="paragraf">Herif, bir yüzüne bir uzattığı liraya baktı. Kâmil Bey, belli belirsiz durakladığını nasılsa fark etmişti ama hiçbir şey anlayamamıştı. Parayı alıp giden adamın arkasından daldı. “Boynu ne kadar ince... Bu ince boyun o koca kafayı nasıl taşıyor? Ensesi sapsarı... Oluk gibi oyuk... Biraz da aksak galiba... Duraklaması da belki bundandı.” Sakat bir adama iş buyurduğu için üzüldü.  </p>
			<p class="paragraf">Yukarı kısım açık olduğundan inen çıkan çoktu. Kimi Kâmil Bey’e şöyle bir bakıyor, kimi başını bile çevirmiyordu. Konuşmacılar gelmeye başladıklarından, meydancılar, mahpus adlarını lakaplarıyla birlikte bağırmaya başlamışlardı. Bir yandan da konuşma yerine gene kilimler, minderler, şilteler, iskemleler, semaverler taşınıyordu.  </p>
			<p class="paragraf">Kâmil Bey çocuk seslerini dinleyerek kızı Ayşe’yi gözünün önüne getirmeye çalışırken, cigara ısmarladığı adam, merdivenleri aksaya aksaya çıktı, gözlerinde Kâmil Bey’e garip gelen bir ürkeklik vardı. Başını sol omuzuna bükerek kekeledi:  </p>
			<p class="paragraf">“Bakkal bu parayı almıyor.”   </p>
			<p class="paragraf">“Almıyor mu? Neden?”  </p>
			<p class="paragraf">“Numaraları tutmuyormuş...” Lirayı demirlerin arasından uzattı. “Az daha başım derde girecekti. Yuf olsun!”   </p>
			<p class="paragraf">Hemen dönmüş, basamakları inmeye   başlamıştı.  </p>
			<p class="paragraf">“Bir dakika efendim.” Kâmil Bey utançtan laf bulamıyordu. “Bir dakika... Bilmiyordum. Özür dilerim efendim.”   </p>
			<p class="paragraf">Herif duymadı bile, dönemeçte kayboldu. Kâmil Bey lirayı şaşkın şaşkın evirip çevirdi. Kendi verdiği banknotun böyle kirli bir kâğıtla yapışık olmadığını iyi hatırlıyordu. Gözlerini kısarak işi anlamaya çalışırken Zekeriya Hoca yetişti:   </p>
			<p class="paragraf">“Birine mi baktın Kâmil Ağa? Bir şey mi ısmarladın?”  </p>
			<p class="paragraf">“Baksanıza... Bu para geçmezmiş, Fayrap Efendi’nin verdiği para...”   </p>
			<p class="paragraf">“Geçmez miymiş? Ver bakayım... Allah  Allah...”  </p>
			<p class="paragraf">Kâmil Bey hemen düzeltti:  </p>
			<p class="paragraf">“Aslında bu para Fayrap Efendi’nin verdiği para değil... Birine cigara rica etmiştim. Alıp gitti, dönüşte ‘Geçmiyor,” diye bunu getirdi.”  </p>
			<p class="paragraf">“Ver şunu!” Hoca parayı hemen tanımıştı. “Hay Allah belalarını versin! Tamam, o lira... İki haftadır şuna buna soktukları kayma... Senin gibi acemileri buldular mı... Herif nasıl adamdı?”  </p>
			<p class="paragraf">“Sıska... Sapsarı... Az aksıyordu galiba... Biraz da kekeme...”  </p>
			<p class="paragraf">“Bildim! Vay namussuz Kekeç İbiş... Kekeçliğine bakmadan bir de adamı mı dolandırmakta! Allah belasını versin! Bunlar hep bakkal İsmail Efendi olacak namussuzun oyunları... Bunu herife elli kuruştan vermiştir. Bende kalsın! Bahçe açılınca birine belki sokarım!”  </p>
			<p class="paragraf">Karşılık beklemeden lirayı cebine koydu. Acemi dostunu büyük bir zarardan kurtarmış gibi utangaç bir hoşgörürlükle gülmüştü.  </p>
			<p class="paragraf">Kâmil Bey, “Ama benim cigaram yok,” diyemedi, gidip yatağının önüne oturdu. Dünyada, bütün bildiği bilmediği işlerle ilgisi birdenbire kesilmiş gibiydi. Ancak ölüler bu kadar yalnız, bu kadar güçsüz, böyle hiçbir işe yaramaz olabilirler. Konuşulanları duymuyor, duyduklarından da hiçbir şey anlamıyordu. Koğuştakiler kendisine sanki dargındılar. Gözleri önünde kendisini soydurmuş, korkudan ses çıkaramadıkları için erkeklik onurlarının kırılmasına sebep olmuştu. Kâmil Bey bunu anlayınca büsbütün bunaldı. Kendisini zorlayarak evi, kızı, karısı, Anadolu’da vuruşanlarla ilgili hayaller kurmaya çalıştı. Birden salıveriliyor. Daha kestirmesi: Düşman yeniliyor. Tevkifhanenin kapısına dayananlar, “Burada bir Kâmil Bey varmış. Kuvayı Milliyeci Kâmil Bey... Haydi çıksın!” diye bağırıyorlar. İhsan’la karısı Nedime Hanım... Ramiz Efendiyle karısı Fatma Hanım... Oğulları küçük Kadir... Ayşe’yle Nermin’se çok gerilerde... Kalabalığın dışındalar. Zorladıkça hayal kurma gücü buradan ileri geçemiyor, hatta giderek, bunlardan yalnız birisine takılıp kalıyordu. Elini dalgınlıkla iki kere cigara paketine atmış, iki keresinde de utanarak hemen çekmişti. Bu utanç, hayal kurma çabalamalarıyla ilgiliydi. Hayal kurmak, insanoğlunun insan olarak yaşamaya başladı başlayalı bulduklarından bir bakıma en yücelticisi, en büyüğü, bir bakıma da en alçaltıcısı, en değersizi...  </p>
			<p class="paragraf">Zekeriya Hoca, gömleğinin yenlerini indirerek, mırıldana mırıldana gelmiş, minderine diz çöküp oturmuştu. Bir zaman döşemeye bakarak daldı. Sonra cebinden paketini çıkardı. Bir cigara aldı. Nikotinden sararmış kısa yasemin ağızlığına geçirip yaktı.  </p>
			<p class="paragraf">Karşısında limon yalıyorlarmış gibi Kâmil Bey’in birden ağzı sulanmış, tütün isteği ağır basarak içinden bütün öteki istekleri sürüp çıkarmıştı. “Şimdi bir paket cigara olsa... Bir paket cigara...”  </p>
			<p class="paragraf">Zekeriya Hoca’nın paketini kendisi almıştı. “Bir tane istesem n’olur?” diye düşündü. Az kalsın bunu yapacaktı da... Dişleriyle beraber yumruklarını da sıkarak kendini tuttu. “Tenha bir sokakta olsaydım da yerde büyücek bir izmarit görseydim eğilir alır mıydım?” Kâmil Bey bu sorunun korkunçluğunu birden sezdi. Kendisinin ne mal olduğunu, ömründe hiçbir zaman bu kadar acımadan araştırmamıştı. “Hiç kimsenin görmeyeceğine yüzde yüz inansam alır mıydım?” “Alırdım,” demeye dili varmıyordu. Ellerinin kötü kötü titrediğini gördü. “Neden bu titreme? Sakın eğilip almak için olmasın? Acaba ellerim, ben istemeden, beni dinlemeden uzanıp alırlar mı?”  </p>
			<p class="paragraf">Zekeriya Hoca, cigarayı aralık aralık içen tiryakiler gibi, tütünün sahiden tadını çıkarıyor, derin derin çekip dumanı bir zaman içinde tuttuktan sonra dışarı bırakıyordu. “Kimsenin görmeyeceğine inansam eğilip alacağım demek!” İnsanlık onuru, gözlerini yaşartacak kadar yaralanmıştı. “Bu ‘kimse’ sözünün içinde sen yok musun hayvan? Öyleyse ‘kimseye göstermemek’ nasıl bir elçabukluğu?”  </p>
			<p class="paragraf">Zekeriya Hoca, Kâmil Bey’in parasızlığını hatırlamış olmalı ki, birden davranıp paketini uzattı. Kâmil Bey belli belirsiz durakladıktan sonra, gülümseyerek cigarayı aldı. Teşekkür etti. Birinci çekişte gözleri kararıp başı hafifçe dönmüş, dizleri tatlı tatlı karıncalanmıştı. “İlk uygun zamanda tütün alışkanlığından yüzde yüz kurtulmaya çalışacağım,” diye kendi kendine söz verdi. “İlk uygun sırada tütünü bırakacağım, Ayşe kızım, sana söz!”  </p>
			<p class="paragraf">  </p>
			<p class="paragraf">Bahçe açıldığı zaman, Kâmil Bey, Don Kişot’un herhangi bir sayfasına bakarak, başı kuyruğu olmayan karışık şeyler düşünüyordu. Karavanaya yazılacaktı. Sabah kahvaltısında, bir parça tayınla bir bardak çay... Öğleyin domates, olursa biraz beyaz peynir... Akşama karavana... Karavana alabilmek için kap getirtecek... Bütün bu düşüncelerin arkasında, kaç gündür ağa sofrasına oturduğu bu koğuşu değiştirmek zorunluğu görünüyordu. “Hangisi olursa olsun bir başka koğuşa geçmeli... Daha doğrusu, mutlaka İhsan’ın yanına gönderilmeyi sağlamalı... Yatağı, bavulu, ne varsa her şeyi versem, biraz da para uydursam, bu iyiliği bana Faytoncu Osman Ağa acaba yaptırabilir mi?”  </p>
			<p class="paragraf">Burada başına gelenler, elbette İhsan’ın başına gelmemişti. “Oranın ağası, zorla kumara karıştırmamıştır İhsan’ı... Saatini elinden almamıştır. Peki neden? Savaşta yedek subaylık ettiğinden mi?” Kendisini yadırgadıklarına artık iyice inanmıştı. Bir şey vardı ki milletle kaynaşmasını önlüyordu. Galiba her lafa “Efendim” demesi, durmadan teşekkür etmesi... Geldiğinden beri kimsenin kimseye “Efendim” dediğini, teşekkür ettiğini duymamıştı. Adliye Nezareti’nin penceresinden buraya bakarken yüreğine doğan, girip de bir daha çıkamamak, kaybolup gitmek duygusu meğer büsbütün uydurma değilmiş... Demek, içyüzünü bilmediği halde buradan o kadar ürkmesi, insanlığa aykırı bir yer olduğunu sezmesinden...  </p>
			<p class="paragraf">“Haydi bakalım Hafız!”   </p>
			<p class="paragraf">“Buyur Seringel Efendi!”  </p>
			<p class="paragraf">Koğuşta kendisinden başka kimse kalmamıştı.   </p>
			<p class="paragraf">“Koğuş süpürülecek. Haydi yallah!”  </p>
			<p class="paragraf">Kâmil Bey kitabı bavuluna koyup hemen kalktı.  </p>
			<p class="paragraf">Avluda çocuklar, daha şimdiden keyifli çığlıklarla koşuşmaya başlamışlardı. Kâmil Bey, birdenbire Zekeriya Hoca’yı gözleriyle aradı. Birdenbire kimsesizliğini duymuş, burada bir onu tanıdığını anlayarak yalnızlığın umutsuzluğundan korkmuştu. Bütün gövdesi, ensesinden içeriye buz atmışlar gibi ürperdi. Zekeriya Hoca’nın ahbaplığına sığınmanın tabansızlık olacağını kestirerek biraz direndi. Sonra dayanamadı, ayaklarını sürüyerek Hoca’nın çömelip sırtını dayadığı duvara doğru yürüdü, yanına çöktü.  </p>
			<p class="paragraf">“Geldin mi Kâmil Ağa? İyi ettin. Koğuşta kalanları Osman Ağa hiç sevmez.”   </p>
			<p class="paragraf">“Neden?”  </p>
			<p class="paragraf">“Gizli işleri olur.” Osman Ağa’dan her laf açışta yaptığı gibi gene sesini alçaltmıştı. “Ağa’ya kolonya suyundan içki yaparlar. Esrar keserler.”  </p>
			<p class="paragraf">“Keserler mi? Ne demek?”  </p>
			<p class="paragraf">“Ufak ufak böleceksin! Her parçaya ‘diş’ derler. Her diş, on kuruş... Bir de şunun bunun zulasını ararlar.”   </p>
			<p class="paragraf">“Zula nedir?”  </p>
			<p class="paragraf">“Bıçak, şiş falan zulası... Bıçak saklanan yere ‘zula’ diyorlar.  </p>
			<p class="paragraf">Kâmil Bey, karavanaya nasıl yazılacağını soracaktı. Utandı. Midesi kazınıyor, açlıktan kederi de, umutsuzluğu da artıyordu. Aşağı inerken koridora açılan pencerelerin camlarından birinde kalıpsız fesini görmüş, birdenbire kendini tanıyamamıştı. “Ya Nermin çıkagelirse?” diye elini fesine götürdü. Dizleri kesildiğinden zorlamasa yere oturuverecekti. Dayanma gücünün tükenmek üzere olduğunu anlıyordu. “Daha ilk adımda, yedi yılın dördüncü ayında dayanma gücü tükenirse neyin kalır? Şu izmariti kalkar alırsın! Bir kere eğilip aldın mı, birinin ateşinden yakman işten bile değil. Sonrası kolay! Sonrası, insanlıktan büsbütün çıkmak... Sonrası, bu Zekeriya Hoca gibi olmak.” Kızı Ayşe, bir yerlerden kendisine bakıyormuş gibi garip bir duyguya kapıldı. Kızın kara gözleri büyümüş büyümüş, gökyüzü kadar olmuştu. İçinden geçenleri sanki görüyor, ayıplıyordu. Belki de ayıpladığı içinden geçenler değildi de, kalıpsız fesiydi. “Ayşe babasının kalıpsız fesini ayıplamaz.” Buna inanınca kızı Ayşe’yle karısı Nermin arasındaki başkalığı birden anlayıverdi. “Sevgililerimize karşı hep tetikte dururuz. Güçsüz yanlarımızı onlardan hep saklamaya çalışırız. Kızın başka! Kızına karşı kendini bırakabilirsin.”  </p>
			<p class="paragraf">Zekeriya Hoca, dirseğiyle dürterek önlerinden geçen on üç, on dört yaşlarında bir Hıristiyan kızını gösterdi. Kâmil Bey, Hoca’nın asıl niyetini anlamadan başını salladı:  </p>
			<p class="paragraf">“Hayır, tanımıyorum.”  </p>
			<p class="paragraf">Sonra gene, küçüklerin yaladıkları elma şekerlerine, macunlara daldı. Hepsini birden canı istiyordu. Cebinde parası olsaydı, hemen gidip hepsinden alacak, oturup yiyecekti. “Delilik böyle mi başlar?” diye eliyle tutunacak bir yer arar gibi cigara paketine davrandı. “Hayır, delilik böle başlamaz. Deli, deliliğini bilemez de ondan.”  </p>
			<p class="paragraf">“Kâmil Ağaaa! İkinci Kısımdan İftiracı Kâmil Ağaaa!”  </p>
			<p class="paragraf">Kâmil Bey’le Zekeriya Hoca birden dikildiler. Ses kapıdan geliyordu. Kâmil Bey kendini toplayıncaya kadar Hoca davranıp kalkmıştı:   </p>
			<p class="paragraf">“Konuşmacın geldi Kâmil Ağa! Koşsana...”  </p>
			<p class="paragraf">Kâmil Bey, önce birkaç adım koştu. Sonra dönüp yalvardı:   </p>
			<p class="paragraf">“Aman Hoca Efendi, bir iki iskemle. Aman iskemle!” “Kolay!”  </p>
			<p class="paragraf">Kâmil Bey umutsuzlukla elini yanağına götürüp durdu:   </p>
			<p class="paragraf">“Ama para yok!”  </p>
			<p class="paragraf">Bahçe meydancısı bir daha bağırdı:  </p>
			<p class="paragraf">“İftiradan Kâmil Ağaaaa! İkinci Kısımdan Kâmil Ağaaa!”   </p>
			<p class="paragraf">“Örtüyü getirsek... Senin örtüyü...”  </p>
			<p class="paragraf">“Olur. Hay Allah sizden razı olsun! Lütfen Hoca Efendi...”  </p>
			<p class="paragraf">Kâmil Bey hızlı hızlı yürüdü. Kapıya beş adım kala, Ramiz Efendi’nin oğlu küçük Kadir’i tanıdı. Elinden tutan çarşaflı kadın da, herhalde Fatma Hanım’dı. Kâmil Bey, Fatma Hanım’ın kendisini arayışına mı, yoksa Nermin’in gelmemiş olduğuna mı sevindiğini ayırt edemeden “Ohhh...” diye sağ yumruğunu sol avucuna iki kere vurarak ciğerlerini boşalttı. “Nermin değilmiş. Nermin değil, çok şükür!”  </p>
			<p class="paragraf">“Safa geldiniz efendim! Neden yoruldunuz buralara kadar? Hoş geldin Kadir. Buyurun!”  </p>
			<p class="paragraf">“Safa bulduk! Nasılsınız?” Fatma Hanım oğlunu tartaklayarak merdivenden aşağıya itti. “Öpsene Kâmil Bey amcanın elini salak!”  </p>
			<p class="paragraf">Kadir eline davranınca Kâmil Bey öpmesine meydan bırakmadı, çocuğu tutup yerden kaldırdı, yüzüne baktı:   </p>
			<p class="paragraf">“Nasılsın yiğit? Baban  nasıl?”  </p>
			<p class="paragraf">Fatma Hanım karşılık verdi:  </p>
			<p class="paragraf">“İyidir. Selamı var. Konuşuruz... Burası ne kadar kalabalık! Bayram yeri gibi... Ne güzel!” Birden bir şey hatırlamış, telaşla dönmüştü. “Nerdesin Murat! Gelsene...” Kâmil Beye gülümsedi. “Komşunun oğlu... Kadir’in arkadaşı... Tutturdu, ‘İlle beni de götür Fatma Teyze,’ diyerek... Alıp geldim.” Sesini alçalttı. “Kuvayı Milliyeci sayıyor kendisini bu Murat... Sizden sayıyor!”  </p>
			<p class="paragraf">“Öyle mi? Hay çok yaşasın Murat Efendi. Buyurun! Şimdi bir örtü getirecekler. Şöyle buyurun!”   </p>
			<p class="paragraf">“Her zaman burası böyleyse hiç canınız sıkılmaz.”  </p>
			<p class="paragraf">“Sıkılmıyor, evet.”  </p>
			<p class="paragraf">“Sıkılsa da aldırmayın. Yakında kurtulacaksınız.”   </p>
			<p class="paragraf">“Mersi. Mersi efendim.  </p>
			<p class="paragraf">“Hanımefendi kim bilir ne kadar üzüldü?” Fatma Hanım peçesini rahatça kaldırıp yüzünü açmıştı. “Evi bilseydim baş sağlığına gidecektim. Ramiz Efendi, ‘İstemez,’ dedi. Gün geçmez ki Ramiz Efendi sizden laf açmasın.” Oğlana çıkıştı. “Kadir, buraya gel! Pek soytarı oldu bunun babası... Soytarılık Harp Divan’ında işine yaramış. Doğru mu? Yedi yıldan soytarılıkla kurtulduğu?”  </p>
			<p class="paragraf">Zekeriya Hoca, koltuğunda yaygıyla yanlarına geldi. Kâmil Bey çevresine bakarak bir uygun yer aradı:   </p>
			<p class="paragraf">“Seriversek... Şuraya... Karantinanın merdiven başına, olur mu?”  </p>
			<p class="paragraf">“Olur.”  </p>
			<p class="paragraf">Hoca’nın arkası sıra yürüdüler.  </p>
			<p class="paragraf">Murat hep Kâmil Bey’e dikkatle bakıyordu. On beş yaşında görüldüğü halde bakışlarında olgun erkek ciddiliği vardı. Kadir çocuklara daldığı için Fatma Hanım oğlanı gene tartakladı.  </p>
			<p class="paragraf">“Hiç yürür mü? Bu oğlanın vallaha ayağı köstekli... Vaktim olmuyor ki alıp Babacafer Hazretleri’ne götüreyim de tespihten geçirteyim! Benim nedir bunlardan çektiğim kuzum? Babası bir türlü, oğlu bir türlü... Ramiz Efendi tutturdu. İlle...”  </p>
			<p class="paragraf">Zekeriya Hoca’nın kulak verdiğini sezince suratını asarak lafı değiştirdi:   </p>
			<p class="paragraf">“Yürüsene Kadir. Bak şamarlarım. Yürü!”  </p>
			<p class="paragraf">“Bırak oynasın efendim.”  </p>
			<p class="paragraf">“Oynamayı bilmez ki... Hemen dövüşür. Terbiyesiz bir oğlan... Babası çok yüz veriyor. Aman hiç aklım başımda yok...  </p>
			<p class="paragraf">Ayşe kızımız nasıl? Büyüdü mü haspa?”   </p>
			<p class="paragraf">“Büyüdü, evet!”  </p>
			<p class="paragraf">“Bayramda gelmiştir. Keşke rastlasaydık. Bu Murat dedi ki, ‘Ben de Ayşe’ye bir şey alayım,’ dedi.”   </p>
			<p class="paragraf">“Sağ olsun!”  </p>
			<p class="paragraf">“Gelip gittiler mi?”  </p>
			<p class="paragraf">Kâmil Bey, örtüyü sermek bahanesiyle Fatma Hanım’ın sorusuna karşılık vermedi.   </p>
			<p class="paragraf">Zekeriya Hoca fısıldadı:  </p>
			<p class="paragraf">“Üç çay söyleyeyim! Parasını sonra veririz.”  </p>
			<p class="paragraf">Kâmil Bey, “Olur mu?” diye soracaktı. Kendisini topladı:   </p>
			<p class="paragraf">“Hemen söyleyin! Bir de kendinize... Hemen...”  </p>
			<p class="paragraf">“Ben istemem. Kim bu hanım?”  </p>
			<p class="paragraf">Kâmil Bey duymazdan gelip başını çevirdi:  </p>
			<p class="paragraf">“Şöyle buyrun! Daha eksiklerimizi tamamlayamadık efendim. Minder filan ister. Pek rahatsız olacaksınız ama...”   </p>
			<p class="paragraf">“Rahatsızlık da neymiş? Oh. Burası püfür püfür esiyor.”  </p>
			<p class="paragraf">“Anne bu çocuklar da mahpus mu?”  </p>
			<p class="paragraf">“Ah benim avanak oğlum! Hiç bu yaştaki çocukları mahpusa atarlar mı? Onlar da amcalarını görmeye gelmişler.”   </p>
			<p class="paragraf">“Anneleri hani?”  </p>
			<p class="paragraf">“Oturuyorlar işte...” Zekeriya Hoca uzaklaşmıştı. “Kim bu keçi sakallı herif? Ne yılışık şey!”   </p>
			<p class="paragraf">“Çok iyi insandır. Bir koğuştayız. Bana yabancılık çektirmedi. Demek Ramiz Efendi...”  </p>
			<p class="paragraf">“İlle tutturdu, Anadolu’ya geçecek... Bereket versin Nuri Usta tersledi. ‘Orada subay kıtlığına kıran girmedi. Şimdi bize gemi kahvecisi lazım,’ dedi de zaptetti. Ama hiç umudum yok! Her gidişte, ‘Ben kaldım,’ diye mektubu gelecek diye bekliyorum.”  </p>
			<p class="paragraf">Fatma Hanım kara çarşafının pelerini altından gazeteye sarılı bir paket çıkardı, biraz utanarak Kâmil Bey’in yanına koydu:  </p>
			<p class="paragraf">“Kusura bakmayın! Buranın gidişatını bilmiyorum. Ramiz Efendi, ‘Noksanı yoktur,’ dedi ama, ben biraz un kurabiyesi yaptım. Aklım başımda değil ki... Biz mahallece bildiklerimizi çoktan unuttuk. Ben böyle yerlere şeker, kurabiye filan getirmeyi hiç sevmem. İşe yarar şeyler olmalı. Unutmadan sorayım: Çamaşır için ne yapıyorsunuz?” ‘Uzak düşerse bize gönderin. Şurda bir tütün deposu var. Bizim mahalleden İlyas Efendi orada ustabaşıdır. Her gün kapının önünden geçiyor. Karısına söyledim. O da İlyas Usta’ya söylemiş. İlyas Usta demiş ki, ‘İsterseniz ben geçerken alıp getiririm, yıkarsınız, götürür kapıdan bırakırım,’ demiş.” Fatma Hanım iki yanına bakarak sesini alçalttı. “İlyas Usta da bizden...”   </p>
			<p class="paragraf">Bu “Bizden” sözü Kâmil Bey’in doğruca yüreğine vurdu. Günlerdir gerilen sinirleri nerdeyse boşanacak, dişlerini sıkmasa çocuk gibi ağlamaya başlayacaktı. Gözlerini bir an yumdu. Dünya yüzünde bir başına, dayanaksız kaldığını sanmakla, kimlere karşı nasıl alçaklık ettiğini dehşetle anlamıştı. “Seni kimler düşünüyor, nerelerde? Seni kimler nasıl düşünüyor, senin gibi kaltabanı?” Murat dimdik yüzüne bakıyordu. Gülümsedi, ürkek, minnetli,   güçsüz...  </p>
			<p class="paragraf">Fatma Hanım, “Nuri Usta dedi ki,”, “Mıstafendinin anlattığına göre,” diyerek bir şeyler söylüyordu. Kâmil Bey sözlere değil, bu sesteki inanca, güvene, sınırsız iyimserliğe dalmıştı. Hep o ses... İkinci İnönü Zaferi’nin müjdesini getiren, kocası Ramiz Efendi’yi en yılgın sırasında, “Haydi sen de başla,” diyerek düşmanla boğuşmaya süren ses...  </p>
			<p class="paragraf">“Ramiz Efendi’yi gene eski işine alacaklar. Sefere çıkmadan önce... Bir kere buraya mutlak gelecek... A zahmet ettiniz!  </p>
			<p class="paragraf">Kadir çayı hiç sevmez.”  </p>
			<p class="paragraf">“Olur mu efendim? Gel bakalım Kadir, haydi şunu iç! Sana kurabiye de vereyim mi? Hadi Murat Efendi... Buyrun rica ederim!”  </p>
			<p class="paragraf">“İstemez, istemez. Evde tıka basa yediler.”  </p>
			<p class="paragraf">“Mersi Fayrap Efendi! Buraya kadar zahmet ettiniz.”   </p>
			<p class="paragraf">“Boş ver abi!”  </p>
			<p class="paragraf">Fayrap’ın salıntılı yürüyüşü Fatma Hanım’ın garibine gitmişti:   </p>
			<p class="paragraf">“Kim bu akıntı çağnozu gibi herif? Sakat makat mı?”   </p>
			<p class="paragraf">“Bakmayın, iyidir. Bizim koğuşun kahvecisi...”  </p>
			<p class="paragraf">Kâmil Bey gene dalgınlıkla cigaraya davranmıştı. Belli etmemek için Kadir’in çayını karıştırdı:   </p>
			<p class="paragraf">“Gel Kadir! Haydi soğutmadan iç yavrum. Baban eve gelince sevindin mi çok?”  </p>
			<p class="paragraf">“Sevinmez mi? Ama durun. Pek umursamadı.” Birden aklına bir şey gelmiş gibi durakladı. “Hay benim salak oğlum!  </p>
			<p class="paragraf">Hani Kâmil amcana getirdiğin paket?”  </p>
			<p class="paragraf">“Ne paketi? Kadir bana paket mi getirdi?” Kâmil Bey nedense buna çok daha başka türlü sevinmişti. “Neymiş bakalım? Şeker mi?”  </p>
			<p class="paragraf">Kadir yan cebinden bir paket Yenice cigarası çıkarıp uzattı. Kâmil Bey o kadar şaşırdı ki, almayı bile akıl edemedi. Öylece baktı kaldı. Çocuk cigara paketini önüne bırakmış, öteki cebinden çıkardığı bir kibrit kutusunu da yanına koymuştu. Bunları yaparken üstünde sahici bir erkek ağırlığı vardı.  </p>
			<p class="paragraf">Kâmil Bey sesindeki titremeyi saklayamadı:  </p>
			<p class="paragraf">“Neden zahmet ettiniz? Neden efendim? Mersi Kadir!”  </p>
			<p class="paragraf">“Daha da alacaktı ama amcası, hangi cigarayı içitiğinizi bilmediğinden almadı. Bunlar kendi harçlığından... Aklım darmadağın... Ramiz Efendi söylediydi ama unuttum gitti.” Etsiz esmer yüzünü kaplayan sahici bir kederle gülümsemeye çalışıyordu. “Eskiden de aklımız yoktu ya... Biz böyle şeyler görmedik. Her şeyden korkardık. Vakitsiz horoz ötse... Gece sakız çiğneyen olsa... Hep korkardık. Aydınlıktan, karanlıktan korkardık. Şimdiyse hiçbir şeyden korkmaz oldum. Bu sefer de bu kadar korkusuz olmaktan korkuyorum galiba... Aklımdayken haber vereyim: Nedime Hanım’ın bir oğlu olmuş.”  </p>
			<p class="paragraf">“Öyle mi efendim? Adını ne koymuşlar?”   </p>
			<p class="paragraf">“Ne koyarlar? Kemal koymuşlar.”  </p>
			<p class="paragraf">Fatma Hanım daha işe yarar şeyler anlatmaya başladı.   </p>
			<p class="paragraf">Anadolu’da İkinci İnönü’den bu yana isyan misyan kalmamış...  </p>
			<p class="paragraf">“Durun bakalım! Birileriyle anlaşma yapmışız. ‘Adı aklımda kalmaz,’ dedim de Ramiz Efendi iyice öğretti. Bolşeviklerle... Bize silah veriyorlarmış. Şu kadar altın vermişler. Sizin aklınız erer. Bu anlaşma bizim hakkımızda hayırlı mı?”  </p>
			<p class="paragraf">“Çoook.”  </p>
			<p class="paragraf">“İşte gördünüz mü! Size burada keyif çatmak düşüyor. Ayşe’ye söyleyin, sık sık gelsin! Kızlar, avanak değildirler oğlanlar gibi... Dilli olurlar. Gelsin de sizi eğlendirsin. Nedime Hanım’a gidemezmişim! Doğru değilmiş. Neden bakalım? Kemal oğlanı pek merak ediyorum. Bizim mahallede de Kemaller çoğaldı. Her oğlana Kemal adı takılıyor. Nedime Hanım’a neden gidemezmişim?”  </p>
			<p class="paragraf">“Sırası değil. Hele biraz vakit geçsin.”  </p>
			<p class="paragraf">“Vakit geçsin! Vakit geçsin! Geçiyor mu bakalım bu pis vakitler? Aa! Şu karşıdaki Zarzar abin değil mi Kadir?”   </p>
			<p class="paragraf">Kadir bakıp sevindi:  </p>
			<p class="paragraf">“Zarzar abim ya... Zarzar abim!”   </p>
			<p class="paragraf">“Çağır bakalım şu hayırsızı...”   </p>
			<p class="paragraf">Kadir hemen koştu.  </p>
			<p class="paragraf">Zarzar da Kadir’i görünce çok şaşırmıştı. Bu şaşkınlık Fatma Hanım’ı Kâmil Bey’le yalnız oturur görünce büsbütün arttı. Utangaç, saygılı, yaklaştı:  </p>
			<p class="paragraf">“Hoş geldin Fatma Hanım! Nerde Ramiz abi?”  </p>
			<p class="paragraf">“İş güç peşinde... Sen nasılsın bakalım? Annen geldi mi?”  </p>
			<p class="paragraf">“Gelmedi. Yemini var. ‘Bir daha oraya girersen seni hiç aramam,’ diye yemin ettiydi ya... Oooo! Murat da burdaymış! Nasılsın?” Fatma Hanım’a döndü. “Yeminli bizimki...”  </p>
			<p class="paragraf">“Haklı ama... Saçını süpürge etti, seni büyüttü. Başına olmadık işler açtın. Artık bu son olsun. Vazgeç şu pis kumardan... Bak, kumar yüzünden çektiklerine... Dışarda herifi yaralaman da kumar yüzünden... Ne kadar ceza verdiler?”  </p>
			<p class="paragraf">Zarzar, Kâmil Bey’e göz etti:  </p>
			<p class="paragraf">“Daha mahkeme bitmedi Fatma’nım. Sen bizim işlere boşver de, semtte ne var ne yok, onu söyle. Millet iyi mi?”   </p>
			<p class="paragraf">“Herkes iyi... Herkes işinde gücünde...”  </p>
			<p class="paragraf">“Allah iyilik versin!” Çocuklara döndü. “Size çay mı, kahve mi, yiğitler, yoksa kâğıt helvası mı?”   </p>
			<p class="paragraf">“Gelirken yediler. İstemez!”  </p>
			<p class="paragraf">“Olsun. Fatma Teyze!”  </p>
			<p class="paragraf">“İstemez dedik ya... Karıştırma aklımı... Birini soracaktım. Kimdi Murat? Haa, Sakanın haylaz oğlu Naci... Ne yapıyor?”  </p>
			<p class="paragraf">“İyi. Yakında çıkacak.”  </p>
			<p class="paragraf">Zarzar, bardakları almaya gelen Fayrap’a üç çay daha söyledi, Fatma Hanım’ı gene utangaç utangaç selamlayıp gitti.  </p>
			<p class="paragraf">Fatma Hanım’la çocukları kapıya kadar geçirdikten sonra Kâmil Bey yüreğini çekinerek yoklamış, avluya inerken içinde debelendiği yılgınlıktan hiçbir iz bulamamıştı. Parasızlığı, buranın dayanılmaz soygun düzeni bile artık hiç önemli değil gibiydi. Dünyada artık üstesinden gelinmez hiçbir zorluk yoktu. “Örtüyü götürelim mi?” diyen Zekeriya Hoca’ya gülümsedi:  </p>
			<p class="paragraf">“Götürelim ya... Lütfen...”   </p>
			<p class="paragraf">“Kim bu hanım?”  </p>
			<p class="paragraf">“Benim yengem!”   </p>
			<p class="paragraf">“Ağabeyinin karısı mı?”   </p>
			<p class="paragraf">“Evet, ağabeyimin sayılır.”   </p>
			<p class="paragraf">“Para bırakmadı mı?”  </p>
			<p class="paragraf">Kâmil Bey, Hoca’nın suratına gözlerini kısarak baktı:   </p>
			<p class="paragraf">“Hayır!”  </p>
			<p class="paragraf">Zekeriya Hoca bu bakıştan rahatsız olmuştu. Gülmeye çalıştı:   </p>
			<p class="paragraf">“Zarzar senin yengeni nerden tanır?”  </p>
			<p class="paragraf">“Mahalleden...”  </p>
			<p class="paragraf">“Sen ‘Zarzar’ı tanımam,’ dedindi?”   </p>
			<p class="paragraf">“Tanımam. Biz başka yerde oturuyoruz.” “Biraz para istesen iyiydi Kâmil Ağa!”  </p>
			<p class="paragraf">“İyiydi ya, isteyemedik. Artık başka gün isteriz. Yak bakalım bir cigara...”  </p>
			<p class="paragraf">Hoca örtüyle kurabiye paketini yukarı götürdükten sonra, Kâmil Bey şadırvanın önündeki betonda dünyanın en güçlü, en mutlu adamı olarak voltaya başladı. Bahçe kapanıncaya kadar, belli başlı hiçbir şey düşünmeden tek başına gidip geldi.  </p>
			<p class="paragraf">  </p>
			<p class="paragraf">Vakit yatsıyı geçtiği halde Kâmil Bey maltada volta vuruyordu. İkindi üstü iki kurabiye yemişti o kadar... Parasızlık, cigarasızlık hâlâ umurunda değildi. Tatlı bir dalgınlığın, uçsuz bucaksız bir güvenin içinde yüzüyor, Fatma Hanım’la yarım saat görüşmenin kendisini nasıl böyle değiştirdiğine şaşıyordu. Halkla anlaşıp kaynaşamamak meselesinde galiba biraz yanılmıştı. “Fatma Hanım’la görüşürken duyduğum rahatlık nerden geliyor? Neden onunla çok rahatım da, sözgelimi koğuştakilerle  değilim?”  </p>
			<p class="paragraf">Demin, önünü kesen âdembabalara cigara vermediğini hatırladı, üzüldü.  </p>
			<p class="paragraf">Paketinde beş tane cigara kalmıştı. “Yarın bavulu satarım gider,” diye güldü. “Çıkına sarıp duvara astığımız gömleklerle Nermin’in karşısına nasıl çıkacağız? Adam sen de! Kız öyle kederlidir ki, görmez bile!” Bir ara cigaralarını yarım yarım içmeyi denemiş, becerememişti. Bunu gene düşündü. “Bir yasemin ağızlık uydursam.”  </p>
			<p class="paragraf">Koğuşa girmeyi canı istemiyordu. İç çekişler, zoraki gülüşler, o sürekli korkak fısıltı... “Şimdi bir su dökünsem. Bir küçük odada tek başıma yatağa uzansam.” Oysa Bekirağa Bölüğü’nde aylarca süren yalnızlığından ne kadar yılmıştı. “Bu dünyada, ne olduklarını hiç bilmeden, neleri arzuluyoruz budala gibi.” Buranın gidişine uyabilmek, burada barınabilmek için birkaç meseleyi düzenlemesi gerekiyordu. Önce koğuşa toptan çay ısmarlamak işine son verecekti. “Bu çay ısmarlamaların benden gelmemesi büsbütün alçaltıcı oluyor! Düpedüz soygun... Apaçık haraç!” Yarın bavulu satmak zorunda kalırsa, Osman Ağa’ya katiyen vermeyecekti. Bunu bahçede kararlaştırmıştı. Artık hiçbir şeyinin, o pis Rum oğlanına gitmesini istemiyordu. Saatine acıdığını, bunca yıl kendisine vakti gösteren bu eski dostunu erkekçe savunamadığı için bir garip utanç duyduğunu yavaş yavaş anlamıştı. Saat sanki canlı bir şeydi. Sözgelimi, sevgili atı. Şu anda Pandeli’nin cebinde işliyor, bu da oğlanla aralarında onurunu kıran, insanlığını lekeleyen bir sürekli bağ kurmuş oluyordu.  </p>
			<p class="paragraf">Başka türlü davranıp davranamayacağını araştırdı. Olup bitenleri pek mi gevşek karşılamıştı acaba? Yüreğinin derinlerinde yaman bir öfkenin kımıldadığını, zincirlerinden boşanmaya gizlice hazırlandığını kestiremeden bir cigara daha yaktı. Tütünün acılığıyla birlikte karşı durulmaz bir açlık duydu.  </p>
			<p class="paragraf">Yatsıyı kılanlar da yataklarına girdiklerinden kısımdan gürültü kesilmişti.  </p>
			<p class="paragraf">Koğuşa doğru yürürken kestirip attı: “Bir çay söylerim! Üç çay borcum var. Dört olur.”   </p>
			<p class="paragraf">Kunduralarını  çıkarıp  koğuşa girdi.  </p>
			<p class="paragraf">Dalgın dalgın döşemeye bakan Osman Ağa, başını bile kaldırmamıştı.  </p>
			<p class="paragraf">Kâmil Bey, kurabiye paketini yatağının üstünde göremeyince bavula koyup koymadığını hatırlamaya çalışarak yaklaştı. Açtı baktı.  </p>
			<p class="paragraf">Zekeriya Hoca, bir şey arandığını anladığını anlamazlığa vurmuştu. Pis pis burnunu karıştırıyordu. Kâmil Bey’in aklına önce birinin kendisiyle şakalaştığı geldi. Eskiden beri şakanın hiçbir çeşidini sevmiyordu. Yüreğinde kımıldanan öfke, biraz daha gerilmişti. Koğuştakilere ayrı ayrı baktı.  </p>
			<p class="paragraf">Zarzar, Ayvansaray’da komiseri Rum serserilerinden kurtarmak için adam öldüren Kömürcü İbrahim’le konuşuyordu. Pandeli, kolunu Osman Ağa’nın dizine dayayıp kaykılmış, Tanaş’la Laz Ali’nin oynadıkları dominoya dalmıştı. Bu oturuşuyla, uydurma resimlerin nargile içen sultan hanımlarına benziyordu. Kâmil Bey suratını ekşiterek Zekeriya Hoca’ya döndü:  </p>
			<p class="paragraf">“Burada bir paket olacaktı Hoca Efendi.”   </p>
			<p class="paragraf">“Nasıl paket?”  </p>
			<p class="paragraf">“Bugün getirilen paket...”  </p>
			<p class="paragraf">“Haaa. Buradaydı.” Hoca gözlerini bir hoş kırpıştırdı. “Bavula mavula...”   </p>
			<p class="paragraf">“Yok, birisi şaka olsun diye almasın?”  </p>
			<p class="paragraf">Hoca güldü:  </p>
			<p class="paragraf">“Sahi, dur hele. Seringel Ağa aldı demin gibime...”   </p>
			<p class="paragraf">“Neden  alıyor?”  </p>
			<p class="paragraf">“Bilmem. Meraklandı, açtı. Birini yedi. Beğendi. Ağa’ya götürdü. Birazını yediler, gerisini Pandeli’ye verdiler. Yarın çayla...”  </p>
			<p class="paragraf">“Pandeli’ye mi?”   </p>
			<p class="paragraf">“He ya...”  </p>
			<p class="paragraf">Kâmil Bey, kahve ocağına doğru seslendi:   </p>
			<p class="paragraf">“Biraz bakar mısınız Seringel Efendi?”  </p>
			<p class="paragraf">Yüzü de, sesi de gayet sakindi. O kadar ki koğuşta hiç kimse başını çevirmemişti. Seringel umursamadan sordu:  </p>
			<p class="paragraf">“Neymiş?”  </p>
			<p class="paragraf">“Burada bir paket vardı.”   </p>
			<p class="paragraf">“Ne paketi?”  </p>
			<p class="paragraf">“Kurabiye...”  </p>
			<p class="paragraf">“Eyy?”  </p>
			<p class="paragraf">“Siz almışsınız.”  </p>
			<p class="paragraf">“Biz mi almışız?” Koğuşta sesler birden kesildi. “Kim dedi bakalım?”   </p>
			<p class="paragraf">“Siz almışsınız.”  </p>
			<p class="paragraf">“Almadık ya, almışsak bile, n’olmuş? N’apalım yani?”   </p>
			<p class="paragraf">“Lütfen paketimi getirin.”  </p>
			<p class="paragraf">“Lütfenmiş. Oğlum burası neresi? Burası mahpushane... Herkes malını kollayacak... Kör müsün? Malına sahip olaydın.”  </p>
			<p class="paragraf">“Paketi istiyorum.”   </p>
			<p class="paragraf">“Vermezsem?”  </p>
			<p class="paragraf">Osman Ağa kasılarak bağırdı:   </p>
			<p class="paragraf">“Neymiş? Neye hırlaşıyorsunuz ulan?”   </p>
			<p class="paragraf">Kâmil Bey, Ağa sedirine doğru yürüdü:   </p>
			<p class="paragraf">“Benim kurabiye paketini almışlar.”   </p>
			<p class="paragraf">“Ne paketini?”  </p>
			<p class="paragraf">“Kurabiye...”  </p>
			<p class="paragraf">“Bavuldan mı?”  </p>
			<p class="paragraf">“Hayır.”  </p>
			<p class="paragraf">“Kime teslim ettindi?”   </p>
			<p class="paragraf">“Hiç kimseye.”  </p>
			<p class="paragraf">“Öyleyse almışlardır. İyi de etmişler.” Güldü. “Malına sahip olmadın mı, burada adamın kıçından donunu çeker alırlar.”  </p>
			<p class="paragraf">“Paketi Osman Efendi...”   </p>
			<p class="paragraf">“Kes ulan, uzatma!”   </p>
			<p class="paragraf">“Benim paketimi verin.”  </p>
			<p class="paragraf">“Ulan hıyarağa, paketini benden mi istiyorsun?”   </p>
			<p class="paragraf">“Senden... Ondan... Paketi çıkarın!”  </p>
			<p class="paragraf">Osman Ağa biraz eğlenmek için lafı değiştirdi:  </p>
			<p class="paragraf">“Şuna paket nerden gelmiş bakalım? Geldiğini gören var mı?”   </p>
			<p class="paragraf">“Bugün Fatma Hanım getirdi.”  </p>
			<p class="paragraf">“Nasıl Fatma Hanım bu?”  </p>
			<p class="paragraf">Kâmil Bey, bu Fatma Hanım’ın nasıl bir Fatma Hanım olduğunu bu herife anlatacak uygun bir kelime ararken, sol omuzu başında Seringel’in yılışık sesini duydu:  </p>
			<p class="paragraf">“Ben o karıyı tanırım, orospunun biridir.”  </p>
			<p class="paragraf">Kâmil Bey yarım döndü, usta bir yumrukçu alışkanlığıyla Seringel’in tam ağzının üstüne vurdu. Yumruk balyoz gibi inmiş, sesi koğuşun duvarlarını inletmişti. Herif uçtu, orta yere kolları bacakları açık olarak, arka üstü serildi. Koğuştakiler soluklarını kesmişler, bakakalmışlardı. Patlayan dudaklarının kanı Seringel’in çenesini iki kırmızı çizgiyle yavaş yavaş çerçeveliyordu.  </p>
			<p class="paragraf">Kendisini herkesten önce Laz Ali toparladı. İç cebindeki bıçağa el atıp sıçradığı anda yediği bir yumrukla köşeye kadar yuvarlandı, orada dertop kaldı. Tanaş Rumca sövmeseydi, Kâmil Bey belki de o kadar kudurmayacaktı. Onu da Laz Ali’nin üstüne yıktıktan sonra Osman Ağa’nın karşısına dikildi:  </p>
			<p class="paragraf">Hep o durgun sesiyle fısıldadı:   </p>
			<p class="paragraf">“Paketi...”  </p>
			<p class="paragraf">Osman Ağa, ancak çömelime gelebilmişti. El yordamıyla yerde bir şey arıyormuş gibi kımıldıyor, atılmak için art ayakları üzerinde toparlanan bir yırtıcı hayvana benziyordu. Bu benzeyiş Kâmil Bey’in savunma içgüdüsünü hemen uyardı. Aşağıdan yukarıya vurduğu bir yumrukla bıçağını ancak yarı yarıya çekebilen Osman Ağa’yı duvara çarptı. Ağa sersemlemiş, bu sersemlikle ancak bıçağını fırlatmayı akıl edebilmişti. Boşa giden bıçağın havada vınlayarak parlaması Kâmil Bey’in kafasına vurmak için testiyi kapıp fırlayan Fayrap Ömer’in kahve ocağına kadar gerilemesine sebep oldu.  </p>
			<p class="paragraf">Kâmil Bey, ne bıçağı görmüş ne de fırlatıldığını fark etmişti. Sol eliyle Osman Ağa’nın yakasına yapıştı. Çekip kaldırdı. Gözlerinin içine bakarak, “Paket!” dedi, vurdu, “Paket!” dedi, vurdu.  </p>
			<p class="paragraf">Vurdukça “Paket” diyor, “Paket” dedikçe vuruyordu.  </p>
			<p class="paragraf">Herifin çoktan bayıldığını, ancak yumruğu sızlamaya başlayınca anlayabilmişti. Buna çok şaştı. Pelteleşmiş gövdeyi iki kere tartakladı. Sağ eli kan içindeydi. Dört yanına çaresizlikle baktı, ne düşündüyse düşündü, homurdandı:  </p>
			<p class="paragraf">“Hadi müdüre gideceğiz!”  </p>
			<p class="paragraf">İkinci Kısmın padişahı Osman Ağa’nın kandan kıpkırmızı olmuş ipek gömleğini yeleğiyle beraber tek eline topladı.  </p>
			<p class="paragraf">Herifin doksenbeş okkalık gövdesini kolayca sürüdü.  </p>
			<p class="paragraf">Öteki koğuşlardan fırlayıp maltayı dolduranlar ürkerek yol açtılar.  </p>
			<p class="paragraf">Zarzar, tekrar davranmak isteyen Fayrap’ın elindeki testiyi alıp yere çaldıktan sonra bağırmaya başladı:   </p>
			<p class="paragraf">“Ramiz abinin karısı Fatma Hanım’a orospu diyenin... Ben, anasını avradını...”  </p>
			<p class="paragraf">Ayvansaraylı Kömürcü İbrahim, pek de belli etmeden, herhangi bir kahpeliği önlemek için Kâmil Bey’in arkasına takılmıştı.  </p>
			<p class="paragraf">Kâmil Bey hiçbir şeyin farkında değildi. Boğulma hırıltıları çıkaran Osman Ağa’yı, kısım kapısında gardiyanın çaldığı acı düdük sesine doğru çekip götürüyordu. Ağa takımından biri, yarım ağızla  bağırdı:  </p>
			<p class="paragraf">“Vurun ulan! Erkeklik öldü mü? Vurun şunu...”   </p>
			<p class="paragraf">Bu bağırtıyı Zarzar’ın sesi hemen  bastırdı:  </p>
			<p class="paragraf">“Açılın kayartolar! Fatmanım’a haaa... Ulan açılın. Yakarım topunuzu!”  </p>
			<p class="paragraf">Kısım kapısına Kâmil Bey’le Başgardiyan Musa Çavuş aynı zamanda varmışlardı. Musa Çavuş, Osman Ağa’nın birini terbiye ettiğine yüzde yüz emin olduğundan laf olsun diye sordu:  </p>
			<p class="paragraf">“Nedir bu gürültü?”  </p>
			<p class="paragraf">Kâmil Bey aklı başında bir adam gibi emretti:   </p>
			<p class="paragraf">“Aç şu kapıyı!”  </p>
			<p class="paragraf">“Kapıyı mı? Sen delirdin mi herif? Kim bu yahu?”   </p>
			<p class="paragraf">“Aç, müdürü göreceğim!”  </p>
			<p class="paragraf">Başgardiyan Musa Çavuş, it hırıltılarıyla debelenen adamın kan içindeki suratına baktı. İkinci Kısım ağası Faytoncu Osman olduğunu tanıyınca bir adım geri çekildi:  </p>
			<p class="paragraf">“Aman bu bizim Osman Ağa...”   </p>
			<p class="paragraf">“Kapıyı açın diyorum. Açın şunu!”  </p>
			<p class="paragraf">“Ulan kim bu herif? Nerden gelmiş? Suçu ne?”  </p>
			<p class="paragraf">Kısım nöbetçisi gardiyan, “Suçu hırsızlık,” diye başlayınca, Kâmil Bey, Osman Ağa’yı yere atıp tokat yemiş gibi döndü:  </p>
			<p class="paragraf">“Hırsızlık mı? Benim suçum mu hırsızlık? Ben Kâmil... Ben, Selim Paşa’nın oğlu... Boynunu kopartırım senin, boynunu!”  </p>
			<p class="paragraf">Hatırlı koğuştakilerle beraber gürültüye inenlerden İttihatçı Binbaşı Arif Bey demirlere yaklaşıp sordu:   </p>
			<p class="paragraf">“Selim Paşa’nın oğlu Kâmil mi dediniz?”  </p>
			<p class="paragraf">Kâmil Bey, kara gözlü, düşük kara bıyıklı Arif Bey’e bir şey anlamadan baktı. Beynindeki karışıklığın içinde, “hırsızlık” sözünün yerini arıyor gibiydi.  </p>
			<p class="paragraf">“Siz, Mehteranedeki İhsan Bey’in arkadaşı Kâmil Bey misiniz efendim?”   </p>
			<p class="paragraf">“Arkadaşıyım, evet. Siz İhsan’ın nerden tanıyorsunuz?”  </p>
			<p class="paragraf">Arif Bey, gözlerini kısarak başgardiyana baktı. “Kesin bakalım,” diye maltadaki gürültüyü susturup sordu:   </p>
			<p class="paragraf">“Bu nasıl iş başgardiyan? Hani daha gelmediydi?  </p>
			<p class="paragraf">“Ne bileyim Arif Bey! Sordum, ‘Ne paşa geldi, ne de oğlu,’ dediler. Bayram kalabalığında kim kime...”  </p>
			<p class="paragraf">“Desene burası Marika’nın kârhanesine dönmüş.” Elini sallayıp başgardiyanın sözünü kesti, içerdeki gardiyana çıkıştı. “Aç şunu hayvan! Aç şu temeline... Tövbe yarabbi!”  </p>
			<p class="paragraf">“Paşa oğluymuş yahu. Hem de Arif abinin arkadaşıymış...” fısıltısı ikinci kısma çoktan yayıldığı halde, gardiyan kilidi bir türlü açamıyordu.  </p>
			<p class="paragraf">Kâmil Bey iki kere ileri geri sallandı. Kana bulanmış kocaman sağ eliyle kapının demirine tutundu. Dış görünüşündeki deli durgunluk gitmiş, yerini sıtma nöbetine benzeyen bir titreme almıştı. Dişleri birbirine vuruyordu.  </p>
		</div>
	</body>
</html>