<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-3" xml:lang="en-GB">2  </p>
			<p class="paragraf">Kâmil Bey, dış kapıdan sonra beş tane demir parmaklık saymıştı. Parmaklıkların demirleri bilek kalınlığındaydı. Hepsi de katran karasına boyanmıştı. Bina yepyeniydi. Şurada burada yeniliğin çörü çöpü, molozları görülüyordu.  </p>
			<p class="paragraf">İç avluya açılan kapının önündeki arama yeri genişti, ama pencere camlarının badana bulaşıkları daha temizlenmediği için loştu.  </p>
			<p class="paragraf">Solda büyük bir tahta masa, köşede paslı bir saç mangalla arkalıksız bir iskemle vardı. Kanun çavuşu kimseyi göremeyince başını salladı:  </p>
			<p class="paragraf">“Oh maşallah! İncin top oynuyor! Hey! Nerdesiniz ulan!” Ulan burası mahpushane değil, Dingo’nun ahırı!” Sesini büsbütün yükseltti. “Heyyy! Burada adama benzer adam yok mu?”  </p>
			<p class="paragraf">Sağdaki kapıdan hiç telaşsız biri çıktı:  </p>
			<p class="paragraf">“Hastaneciler mi?” Üniformayı görünce biraz toplandı. “Ben hastaneciler geldi sandımdı kurban! Buyur!”  </p>
			<p class="paragraf">“Ulan nesine buyurayım? Mahpuslar bütün boşansa haberiniz olmayacak. ‘Amcabey’ dedikleri herif sen misin?”   </p>
			<p class="paragraf">Adam bu soruya çok şaştı:  </p>
			<p class="paragraf">“Değilim kurban... Töbe de! Ne yapacaksın Amcabey’i?”  </p>
			<p class="paragraf">“Allah Allah! Yanım sıra ava götürecek değilim ya, şunu teslim edeceğim!”  </p>
			<p class="paragraf">“Bunu mu?” Karaya boyanmış pos bıyıklarına el atıp Kâmil Bey’i tepeden tırnağa süzdü. “Kolay...”   </p>
			<p class="paragraf">“Neresi kolay? Müdür de yokmuş, kâtibiniz de...”  </p>
			<p class="paragraf">“Yoklar evet! Bugün mübarek arife...”  </p>
			<p class="paragraf">“Eee... Arifeyse n’olmuş! Hükümet işi arifeye, bayrama bakar mı? Koca Harp Divanı vızır vızır çalışıyor, durmadan adam asıyor. ‘Amcabey deftere yazar,’ dediler. Nerde o herif?”  </p>
			<p class="paragraf">“Meraklanma! Irakta değil!” Çenesiyle çıktığı kapıyı gösterip göz kırptı. “Suçu ne bu yiğidin?”   </p>
			<p class="paragraf">“İftira!”  </p>
			<p class="paragraf">“İyiymiş!” Bağırdı. “Ulan Amcabey! Sana müşteri geldi, bereketin artsın pezevenk!” Çavuşa bir göz daha kıptı. “Bugün bunlar dört oldu böylece... Bayram üstü, iftira çoğalır. Bavul bunun mu?”  </p>
			<p class="paragraf">“Bunun.”  </p>
			<p class="paragraf">“İyiymiş. Ulan hey Amcabey! Sana dedim kodoş!”   </p>
			<p class="paragraf">Kapıdan gözlüklü bir baş uzandı, telaşla sordu:  </p>
			<p class="paragraf">“Hastaneciler mi? Ulan Vahap Onbaşı, sen mi seslendin birader?”   </p>
			<p class="paragraf">“Nah sana iftiralanmış bir yiğit. Başefendi  getiriyor!”  </p>
			<p class="paragraf">“Buyurun başefendi!”  </p>
			<p class="paragraf">Amcabeyin “Girdi-Çıktı” defteri tuttuğu oda, tek pencereli bir aralıktı.  </p>
			<p class="paragraf">Kanun çavuşu kalın gövdesiyle geçecek yer bırakmadığı için Kâmil Bey kapının önünde kalmıştı. Masanın başına geçen Amcabey, sinirli kadınların cırlak sesiyle sordu:  </p>
			<p class="paragraf">“Nerde dosyası?”  </p>
			<p class="paragraf">“Dosya mosya yok! Şu kâğıdı imzalayacaksın.”  </p>
			<p class="paragraf">“Öyleyse iş değişti aslan çavuşum. Dosyası yoksa olmaz.”  </p>
			<p class="paragraf">“Ulan, olup olmayacağını sen mi bilirsin, Harp Divanı mı bilir? Dosyanın bir yerinde Reis Paşa’nın imzası unutulmuş. Bayramdan sonra attırıp  yollayacaklar.”  </p>
			<p class="paragraf">“Dosyasız biraz...”  </p>
			<p class="paragraf">“Ulan ‘biraz’ ne demek? Peki! Ben şimdi bunu alır, savcıya götürürüm! ‘Yahu sizin orası nasıl yer. Çingen çalıyor, Kürt oynuyor,’ derim! ‘Ne müdür var, ne kâtip. Giren belli değil, çıkan belli değil,’ deyince...”  </p>
			<p class="paragraf">“Dur hele aslanım!”  </p>
			<p class="paragraf">“Duru muru yok!” Elindeki kâğıdı masaya koydu. “Şuna imzayı basıyor musun, basmıyor musun?”  </p>
			<p class="paragraf">“Basılmaz mı çavuş ağa, istediğin imza olsun. İmza kolay!” Gözlüklerini düzeltti, kâğıdın yerini iki kere değiştirdi. “Allah Allah! Bu gönderme kâğıdı değil. Bildiğimiz, ‘Teslim aldık’ makbuzu... Bir başka kâğıt daha olacak.”  </p>
			<p class="paragraf">“Yok dedik. Hepsi bu!”   </p>
			<p class="paragraf">“Suret muret?”  </p>
			<p class="paragraf">“Uzattın ama...  </p>
			<p class="paragraf">“Resmî mühür Müdür Bey’in çekmecesinde... Mühürsüz olursa...”   </p>
			<p class="paragraf">“‘Mühür’ demediler. ‘İmza’ dediler.”  </p>
			<p class="paragraf">“Sonunda sen sorumlu düşersin. Ben seni düşünüyorum.”   </p>
			<p class="paragraf">“Boş ver. Bizi düşünme. Bas imzayı...”  </p>
			<p class="paragraf">“İmza kolay! Deftere ne yazacağız?”  </p>
			<p class="paragraf">“Artık o kadarını bilmem. İşte kendisi... Sorar sorar yazarsın.”  </p>
			<p class="paragraf">Amcabey, korkulu bir silaha bakar gibi bir zaman kâğıda daldı. Derin derin içini çekti:   </p>
			<p class="paragraf">“Biz sonunda bunun zararını görürüz ya, senin güzel hatırın için... Suçu iftira mı dedin?”   </p>
			<p class="paragraf">“İftira!”  </p>
			<p class="paragraf">Dışarda yayvan bir ses bağırdı:  </p>
			<p class="paragraf">“Aç gözünü Vahap Onbaşı! Hele mallara bak! Bayram sofralarına gel babaaa!”  </p>
			<p class="paragraf">“Aman hastaneciler mi?” Amcabey kapıya koştu. Kafasını çıkarıp baktı. “Değilmiş... Nerde kaldılar bu herifler?”   </p>
			<p class="paragraf">“Yahu nedir? Hastaneciler size vezirlik fermanı mı getire-cekler ki hepiniz burda hastanecileri bekliyorsunuz?”   </p>
			<p class="paragraf">Amcabey seyrek kara sakalını oynatarak, kanun çavuşuna tedirgin tedirgin gülümsedi:  </p>
			<p class="paragraf">“Akşamdır, arslan çavuşum! ‘Gelsinler de defter kapansın,’ diyorum.” Çok ağır bir iş yapıyormuş gibi dudaklarını sıkıp suratını buruşturarak kâğıdı imzaladı. “Buyur Çavuş Ağa. İşte senin işini de gördük.”  </p>
			<p class="paragraf">Çavuş, “Eyvallah,” deyip çıkınca Amcabey Kâmil Bey’in yüzüne biliş çıkarmak isteyen bakışlarla bir zaman baktı, baştan savma sordu:  </p>
			<p class="paragraf">“Ben seni bir yerde gördüm mü? Seni ben haaa?”   </p>
			<p class="paragraf">“Hayır, sanmam!”  </p>
			<p class="paragraf">Amcabey çok sıska, çok kısa boyluydu. Bütün ufak tefek adamlar gibi, boylu posluları hiç sevmiyor, böyle “çam yarması gibi ayılara” hiç güvenmiyordu. Kuşkulu kuşkulu sakalını kaşıdı. Gümüş çerçeveli gözlüğünü tek parmağıyla burnunun üstündeki çukura yerleştirdi:  </p>
			<p class="paragraf">“Geçmişin var mı?”   </p>
			<p class="paragraf">“Efendim?”  </p>
			<p class="paragraf">“Geçmişini sorduk.” Başını kurnaz kurnaz salladı. “İnsanoğlu ne zaman avanaklığa vurur? İşine gelmediği zaman... Sen dilediğin kadar anlamazdan gel! Biz burada adam sarrafı kesildik. Haftaya kalmaz, ne mal olduğun anlaşılır! Adın ne?”  </p>
			<p class="paragraf">“Kâmil.”  </p>
			<p class="paragraf">Kalemi hokkaya batırdı, cızır cızır yazdı:   </p>
			<p class="paragraf">“Kâ... mil... Baba adı?”  </p>
			<p class="paragraf">“Selim.”  </p>
			<p class="paragraf">“Selim adını severim. Padişah adıdır. Doğum yeri?”   </p>
			<p class="paragraf">“İstanbul.”  </p>
			<p class="paragraf">“Yılı?”   </p>
			<p class="paragraf">“1884.”  </p>
			<p class="paragraf">“Hoppala! Oğlum, bizim Müslüman tarihine göre sen daha doğmadın. Doğmana da 500 küsur yıl var. Şunun Osmanlıcası gelsin!”  </p>
			<p class="paragraf">“Affedersiniz. 1301.”  </p>
			<p class="paragraf">“Haşşöyle. Şimdi düzeldi Kâmil Ağa! Şimdi mum gibi oldu. Suçun? İftira. En iyisi bu! Neden uzatmalı canım! ‘İftira’ der geçersin.” Deftere “Sirkat” diye yazmıştı. “Tamam. İşte Osmanlının demirbaş defterine geçtin Kâmil Ağa! Senin güzel hatırın için, koca kanun çavuşuna imzayı verdik! Biz bu dolapta oturmuşuz, sağa sola imza basıyoruz! Aslında ‘Başgardiyan yerine’ diyerek iki çizgi çeksek de, sonunda, dinim gibi biliyorum, başım belaya girecek. ‘O zaman ben sana sorarım avanak Şahabettin,’ dese biri... Şahabettin, yani bendeniz...” İnce sesiyle bağırdı: “Vahap onbaşııı... Kardeşliiiik!”  </p>
			<p class="paragraf">“Burdayım kavat! Emrini bildir.”  </p>
			<p class="paragraf">“İşte sana, adı Kâmil, kendi kâmil bir babayiğit... ‘Geçmişim yok,’ dedi. Ben inandım. Şimdilik bizle bir ilişiği kalmadı.”  </p>
			<p class="paragraf">“Sal gelsin!”  </p>
			<p class="paragraf">“Buyur! Saldım geliyor.”  </p>
			<p class="paragraf">Amcabey, “Defol,” der gibi elini salladı.  </p>
			<p class="paragraf">Arama gardiyanı Kürt Vahap onbaşı, sırıtarak işaret etti:  </p>
			<p class="paragraf">“Gel beri babaaa! Gel ki bir bakalım!” “Bakalım,” yerine “Bahah,” diyordu. “Bavul senin, öyle ya? Kap gel!”   </p>
			<p class="paragraf">Kâmil Bey, bavulu masaya koydu. Vahap Onbaşı biraz bekledi, sonra suratını astı:  </p>
			<p class="paragraf">“Senin niyetin avanaklığa vurup bilmezlenmek ama, bize bu oyunlar sökmez. Aç şunu...” Durur bakar. “Aç dedim. Töbeee!” Kâmil Bey bavulu telaşsız açtı: “Vay başıma! Bunun anahtarı yok mu?”   </p>
			<p class="paragraf">“Var! İçindedir sanırım.”  </p>
			<p class="paragraf">“Adam anahtarı büküvermez mi kurban? Boş da olsa bavul kısmını kitleyeceksin, anahtarı cebe atacaksın! Geç şöyle. Ceplerini boşalt!”   </p>
			<p class="paragraf">“Cepleri mi?”  </p>
			<p class="paragraf">“Töbeee! Çattık belaya! ‘Ceplerini boşalt,’ dediler mi hemen boşaltacaksın ki, mahpus damında seni okşamasınlar boş yere... Dök bakalım cebindekileri...”  </p>
			<p class="paragraf">Bu sırada, başında bir bakır siniyle uzun boylu bir oğlan dış kapı tarafından bağırarak girdi:   </p>
			<p class="paragraf">“Bayrama gel imanım, bayramaaa! Zamkinozlara gel! Hasdur Vahap onbaşı babacığım!”  </p>
			<p class="paragraf">“Bağırma ulan! Sen bugün kendine sövdüreceksin de bizi orucumuzdan edeceksin. Sahibini unutmalısın ki ben sana sormalıyım!”  </p>
			<p class="paragraf">“Hiç unutur muyum! Biz Allahıma şükür, aklımıza yazmaktayız!”  </p>
			<p class="paragraf">Arama gardiyanı Kürt Vahap Onbaşı, eline bir şiş alarak, çorbadan tatlıya kadar bütün yemekleri hoyrat hoyrat karıştırdıktan sonra, “Sal gitsin,” dedi.  </p>
			<p class="paragraf">Kâmil Bey ceplerindekini masanın üstüne çıkarmıştı. Vahap Onbaşı, bir bunlara, bir de yüzüne baktı:  </p>
			<p class="paragraf">“Yükleri yıktın demek! Aferiin. Adam gibi adam, lafı çift söyletmeyecek. Şimdi senin üstünde başka bir şey kalmadı mı?”  </p>
			<p class="paragraf">“Hayır.”  </p>
			<p class="paragraf">“‘Hayır’ dedin.” Göz kırptı. Birden keyiflenmişti:  </p>
			<p class="paragraf">“Ya ben bulursam? Sen ‘Hayır’ dedikten sonra ben bir şey bulursam, külahları değişiriz. İğne bulsam kızarım. Demek, cepler boşaldı. İyi.” Elindeki yağlı şişi masaya bıraktı, ağır bir şeye yapışacakmış gibi avuçlarına tükürdü. “Gel beri yiğit! Gel ki hele bir... Bak, biz sana ‘Yiğit’ dedik. Yiğitlikte yalan mundar... Gel beri kardaaaşşş.” Kâmil Bey’in başından fesi kapıverdi:  </p>
			<p class="paragraf">“Ürktün öyle ya! Yiğidin ürkeği çok yaşar. Adın neydi senin?”   </p>
			<p class="paragraf">“Kâmil.”  </p>
			<p class="paragraf">“Tuhh! İşte bunu beğenmedim yiğit, adının sahibisi değilmişsin. Ne iş tutardın canlıyken?”   </p>
			<p class="paragraf">Herifin senli benli konuşması Kâmil Bey’in canını sıkmaya başlamıştı. Kısa kesti:  </p>
			<p class="paragraf">“Hiç!”  </p>
			<p class="paragraf">“Hiçse, anladım. Sen mirasyedisin kardaş! Mirasyedi kısmı hep iftiraya uğrar. Nasıl bu benim aklım?”   </p>
			<p class="paragraf">“Evet.”  </p>
			<p class="paragraf">“İftira gayetle kötüdür yiğit.” Fesin hasırını söküp aldı. “Bunu burada hasırsız giyersin. İçerde kalıpçımız var. Canın çektikçe kalıba vurdurursun.” Fesi Kâmil Bey’in kafasına koydu. “İşin iftiraaa! Beri gel!..” Omuzlarından başlayarak ceketi yoklamaya girişti. Gözleri dikkatli, kalın parmakları gayet hamarattı. “Malı üstünde mi yakaladılar?”  </p>
			<p class="paragraf">Kâmil Bey, Ramiz Efendi’ye verirken yakalattığı, içinde planlar bulunan üzüm sandığını düşünerek karşılık verdi:   </p>
			<p class="paragraf">“Üstümde  sayılır.”  </p>
			<p class="paragraf">“Şu yana atarlar da inkârdan gelirler. İnkâr gibisi yoktur. Ama gören olmamalı... Bu bir; ikincisi, yiğit kısmı sopaya dayanmalı! Geçmişin var mıydı?”  </p>
			<p class="paragraf">“Hayır!”  </p>
			<p class="paragraf">“Bu lafın doğru! Olsa biz seni tanırdık. Ne verdiler?”   </p>
			<p class="paragraf">“Yedi yıl.”  </p>
			<p class="paragraf">“Aldırma adaaam... Hiç aldırma!” Ceketin bütün dikiş yerlerini, çamur çitiler gibi elden geçiriyordu:   </p>
			<p class="paragraf">“Hangi mahkeme? Cinayet mahkemesi mi?”  </p>
			<p class="paragraf">“Hayır! Harp Divanı...”  </p>
			<p class="paragraf">“Harp Divanı’nda adamın gözünün yaşına bakmazlar! Dayanırlar gider.” Cepleri birer birer dışarı çıkarıp öylece bırakıyordu. “Güzelce yatarsın kardaş. Padişah babamıza uzun ömür vere Koca Tanrı... Tahta oturma affı çıkar, ramazan bayramı, kandil bayramı, kurban bayramı affı çıkar. Görmemişe dönersin. Biz buradan nice yüz bir yıllıkları kuş gibi uçurduk! Salt bir işten mi yedi yıl verdiler?”  </p>
			<p class="paragraf">“Hayır, bir de vapur meselesi var! Ararat Vapuru meselesi...”  </p>
			<p class="paragraf">“Şuna ‘korsanlık’ desene...” Sesini alçalttı. “Malların yerini demedin ya?”   </p>
			<p class="paragraf">Kâmil Bey boş bulundu:  </p>
			<p class="paragraf">“Demedim.”  </p>
			<p class="paragraf">“Aferin! Bir de malların yerini deseydin, yanardın ki kardaş, Kuvayı Milliyeci gibi... Birden atılıp ellerini Kâmil Bey’in koltuk altlarına soktu. “Höööst! Dur oğlum! Neden geri bastın? Hepimiz erkeğiz Allahıma şükür! Gel beri! Gel dedim!” Durup yüzüne baktı. “Yoksa gıdıklandın mı kardaş? Yoksa senin huyun oynak mı?”  </p>
			<p class="paragraf">“Hayır! Sinirlendim.”  </p>
			<p class="paragraf">Arama gardiyanı Vahap Onbaşı bu karşılığa çok güldü. İki kahkaha arasında seslendi:  </p>
			<p class="paragraf">“Beri bak Amcabey! Ulan sana dedim, gözlüğü boklu!” Bu herif sinirlendi. Heyyy Amcabey!”   </p>
			<p class="paragraf">Amcabey telaşla dışarı uğradı:  </p>
			<p class="paragraf">“Buyur Vahap Onbaşı!” Birden şaştı. “Hani hastaneciler yahu?”   </p>
			<p class="paragraf">“Beri bak! Bu senin Kâmil Ağan aranmaya sinirlenen soyu...”  </p>
			<p class="paragraf">Amcabey zorla gülümseyerek yaklaştı. Sırtında eski bir setre, bacaklarında paçaları gayet geniş bir pantolon vardı. Bunlarla olduğundan daha kısa görünüyor, sakallı bir cüceye benziyordu. Kâmil Bey’i korumak istiyor gibi boynunu büktü:  </p>
			<p class="paragraf">“Yeni olduğundandır Vahap Onbaşı, alışmadığındandır. Nerde kaldı bu hastaneciler?”  </p>
			<p class="paragraf">“Sonunda alışır mı okşanmaya bu bizim Kâmil yiğidimiz? Dur yavrum! Nah, Amcabey ispat! Benim yüreğimde kötülük yoktur. Bizim işimiz adam aramak... Biz burdan içeri, ötesini berisini yoklamadan sinek bırakmayız.” Kâmil Bey’in bütün gövdesini önlü arkalı iyice sıvazladı:  </p>
			<p class="paragraf">“Sen şimdicik bana kızarsın ya, var kız! Benim bu sana ettiğim, bilirsen atalıktır.” Pantolonunun kemerine ellerini geçirdi. İki yandan arkaya doğru, hamur yoğurur gibi araştırdı. “Atalıktır. Neden mi? İçeriye bıçak mıçak sokarsın. İçerde seni döverler ki çok kötü döverler, başının derde girmesi de caba...” Birden eğilip Kâmil Bey’in sol bacağını, apış arasından ayak bileğine kadar sıvazladı. “Dur yiğit! Dur dedim. Oynama! Ne olmuş ki Allahın izniyle? Hep erkek değil miyiz? “Öteki bacağı da sıvazladıktan sonra, çömeldiği yerden kalkmadı. Aşağıdan yukarıya bakarak göz kırptı. Sonunda, ‘Vahap Onbaşı’yı oyuna getirdim,’ dersin! Ben duyarım. O zaman ne olur? O zaman bozuşuruz! Çıkar pabuçları yiğit oğlum, hadi...”  </p>
			<p class="paragraf">Kâmil Bey bu işkenceden çabuk kurtulmak için ayakkabılarını hemen çıkardı. Vahap Onbaşı, elinin girebildiği yere kadar kunduraların içlerini de yokladı. Bu işi görürken, kız memesi okşar gibi zevklendiği yüzünden belli oluyordu. Bereket çorap çıkarmayı emretmedi, ayakları çorapların üstünden mıncıklayıp kalktı:  </p>
			<p class="paragraf">“Tamam!” Sırıtarak yalanıyordu. “Bazısı çorabın içine sustalı sokar. Bizi eşek beller de...” Hızla Amcabey’e döndü:   </p>
			<p class="paragraf">“Hastanecileri sordun? Neden sordun?”  </p>
			<p class="paragraf">“Hiiiç... ‘Gelsinler de defteri kapatayım,’ diye...”   </p>
			<p class="paragraf">Vahap Onbaşı, kalın parmağını salladı:  </p>
			<p class="paragraf">“Senin bir boklu işin var. Gözlerini oynaştırmandan belli. Hovardasını görmüş oynak karı gözüne dönmüş senin gözlerin...”  </p>
			<p class="paragraf">Amcabey karşılık verecek gibi bir an dikildi. Sonra vazgeçerek döndü.   </p>
			<p class="paragraf">Vahap Onbaşı Kâmil Beye göz kırptı:  </p>
			<p class="paragraf">“Rezildir ki bu Amcabey, rezillikte eşi bulunmaz!”   </p>
			<p class="paragraf">Kunduraları giyeyim mi?”  </p>
			<p class="paragraf">“Giy ya! Giy bakalım Kâmil Ağa! Biz ne diyorduk? Çorabın içine sustalı sokarlar. Arama gardiyanı oldun mu, ‘Adaaam sende’, demeyeceksin. Gece aklına düşer. Uykun kaçar, ‘Şurasını yoklamadın, tüh Allah belanı versin!’ diye dönelersin. Ben masal dinlemem, iyi aramalı... Huyumdur, babam gelse kunduraları soyarım.”  </p>
			<p class="paragraf">Bu sırada, avluya açılan kapı vuruldu. Kürt Vahap Onbaşı kalın kalın bağırdı:   </p>
			<p class="paragraf">“Kimsin ola?”  </p>
			<p class="paragraf">“Fayrap köleniz...”   </p>
			<p class="paragraf">“Kim?”  </p>
			<p class="paragraf">“Kaçarı şanlı, kovarı namlı, anasından Hazreti Ali nişanlı... Salozlara şapşap... Kızlara haphap... Mevlanakapılı Fayrap Ömer köleleri...”  </p>
			<p class="paragraf">“Kısa kes namussuz! Senden bize kurtuluş yok mudur?”  </p>
			<p class="paragraf">“Fayrap be anam babam. Şu kapıyı fayrap et ki... Osman Ağamdan karı gardiyanına kâğıt getiriyoruz.”   </p>
			<p class="paragraf">“Bu zamana kadar nerde eğlendin? Karılar, karı gardiyanını pazara saldı.”  </p>
			<p class="paragraf">“Şimdi gidip Osman Ağama söylüyorum, ‘Vahap Onbaşı kapıyı fayraplamadı,’ diyorum. Bak bakalım, senin boyalı bıyıkları birem birem yolmaz mı? Künyeni kapıdan silmez mi?”  </p>
			<p class="paragraf">Vahap Onbaşı telaşla koştu. Bir yandan da bağırıyordu:   </p>
			<p class="paragraf">“Dur kurban! Biz ‘açmazız’ mı dedik!”  </p>
			<p class="paragraf">Fayrap Ömer, Kâmil Bey’i alıcı gözüyle tepeden tırnağa süzdü. Vahap Onbaşı’ya, “Bu da nesi?” der gibi göz kırptı. Başında kara yünden bir külah, belinde kara yünden bir kuşak vardı. Çapraz yeleğinin koltuk altına bir yazma mendil sokmuştu. Boz pantolonunun geniş paçaları, yumurta ökçeli yemenilerini örtüyordu. Suratı inadına sarı, inadına etsizdi. Gırtlağının sivrisi, boğaz derisini iyice  germişti.  </p>
			<p class="paragraf">“Bu abi kimlerden onbaşım, ben bilemedim?”   </p>
			<p class="paragraf">“İftiracı...  Yeni başlamış.”  </p>
			<p class="paragraf">“Çaktım. Şuna ‘Hafız’ desene... Tutuklu mu, hükümlü mü?   </p>
			<p class="paragraf">“Bilmem! Kanun çavuşu getirdi.”  </p>
			<p class="paragraf">“Askeriyeden öyleyse... Nerde Emine ablam? İfademiz var.”  </p>
			<p class="paragraf">“Demin pazara gittiydi. Parlak kâtip yukarda olsa elinle koymuş gibi bulurdun.”  </p>
			<p class="paragraf">“Yahu babacım, bunlar ipin ucunu temelli kaçırdılar. Tozuttular ki fayrap... Biz de kendimize göre delikanlıyız. Ben tutkun karı çok görmüşüm. Dinim hakkı için böylesini kitap yazmamış. Emine ablam oğlana resmen asıntı... Osman Ağamın yerinde olsam, kısım pencerelerine bilet keserim! Seyri beş kuruş...”  </p>
			<p class="paragraf">“Hele uydurukçu domuz...”  </p>
			<p class="paragraf">“Ne uydurması anam babam! Siz burda horlayın bakalım. Sizin boynuzların ışıltısından içerde gözlerimiz kamaşıyor.  </p>
			<p class="paragraf">Sonunda Emine ablamı yürütürler ya, dur bakalım, ne zaman!”  </p>
			<p class="paragraf">“Savcının kayınçosu olmasa körpe kâtip, ikisini de müdür çoktan def ettiydi.”   </p>
			<p class="paragraf">“Ablamın kulağını deliver abi, sevaptır.”  </p>
			<p class="paragraf">“Ne desen boş! Oğlan körpe, karı geçkin... Emine kahpesinin of çektikçe dumanı tepesinden çıkmakta... Bunca zamandır biriktirdiklerini çoktan yedirdi de işi borca bile döktü.”  </p>
			<p class="paragraf">“‘Aynalı dalga’ desene... Parayla değil, sırayla... Emine ablam mahpus milletinden çoğunu elediydi de, âdembabaya soyduydu. Demek şimdi, karılar kısmının haracını kurabiye kâtip mi yemekte?”  </p>
			<p class="paragraf">“Kâtip, evet...”  </p>
			<p class="paragraf">“Beline kuvvet!.. Canına rahmet! Ablam gelirse, ben basamaktayım.”  </p>
			<p class="paragraf">Fayrap, köşedeki saç mangala cakalı bir tükrük attı. Vahap Onbaşı avlu kapısını kapatırken homurdanıyordu:   </p>
			<p class="paragraf">“Hele iki gözün kör ola! Kara gözlerin söne!”  </p>
			<p class="paragraf">Masanın başına döndü. Kâmil Bey’in cebinden çıkanları kızgın kızgın karıştırmaya başladı. Neden sonra cüzdanı eline aldı. Alır almaz üstündeki dalgınlık geçiverdi. Paraları, parmaklarını tükrükleye tükrükleye iki kere saydıktan sonra istemeye istemeye uzattı:  </p>
			<p class="paragraf">“Sok cebine! Olup olacak paran buysa, mahpus yerinde sürünürsün yiğit!”  </p>
			<p class="paragraf">Kâmil Bey hem utandı hem telaşlandı. Cüzdanında otuz beş, otuz altı lira kalmıştı. Bu yakınlar, alacak davalarından bir şey çıkaramazsa sürüneceği şüphesizdi.   Yutkundu:  </p>
			<p class="paragraf">“Lazım olursa buluruz.”  </p>
			<p class="paragraf">“Aman bul Kâmil Ağa! Bul ki kurban, bu dar yerde kemiklerin çürümeye... Benden sana ata öğüdü...” Saati alıp kulağına götürdü. Bir zaman gözlerini süzerek dinledi. Bir ıslık koyuverdi. Islığın uzayıp gitmesinden saati çok beğendiği anlaşılıyordu. “Hey anam! Çatana gibi işlemekte mübarek! Üstünün sarısı ne çeşit bir sarı bunun?”  </p>
			<p class="paragraf">“Hangi sarı?”  </p>
			<p class="paragraf">“Üstünün sarısı... Altın maltın mı sakın?”   </p>
			<p class="paragraf">“Altın evet.”  </p>
			<p class="paragraf">“Kâmil Ağa, yalan mundar... Gel, ‘altın suyuna bandırılmış’ diyelim. “Altın efendim.”  </p>
			<p class="paragraf">“Doğru mu? Hey Allah! Şimdi bu böylece tüm altın mı?”   </p>
			<p class="paragraf">“Evet!”  </p>
			<p class="paragraf">“‘Kaça aldın?’ desem gülersin.”   </p>
			<p class="paragraf">“Ben almadım, babamdan kaldı.”  </p>
			<p class="paragraf">“Öyle de ki aklım yatsın kurban!” Cebinden bir küçük çakı çıkarıp saatin arka kapağını ustalıkla açtı. “Vay başıma! Çift kapakmış... Töbe olmaz!” Ara kapağı da kaldırınca bir ıslık daha uzattı. “İçi de silme yakut taşı... Kaç taşlı bu böylece?”  </p>
			<p class="paragraf">“Bilmem.”  </p>
			<p class="paragraf">“Tohumuna para vermeyince nerden bilmeli... Gidimi nasıl?”  </p>
			<p class="paragraf">“Efendim?”  </p>
			<p class="paragraf">“‘Doğru işlemekte mi?’ dedim.”  </p>
			<p class="paragraf">“Şöyle böyle... Kurmayı unutmazsam...”  </p>
			<p class="paragraf">“Doğru gidermiş Kâmil Ağa bu saatler, dakka şaşmaz!”  </p>
			<p class="paragraf">Bir an durakladı. Bir şeyler tasarladığı küçük gözlerinin dalgınlaşmasından belliydi. Seslendi: “Ula Amcabey! Sana dedim Amcabey... Kulağından başlatma...”  </p>
			<p class="paragraf">“Buyur Vahap Onbaşı!”  </p>
			<p class="paragraf">“Nesine buyurayım? Şuna baksana herif!” “Buyur!”  </p>
			<p class="paragraf">“Kâmil Ağa’nın sözü haksa bu böylece silme altınmış...” “Nedir o?”  </p>
			<p class="paragraf">“Gözlüğünün camekânına söverim haaa! Saati seçemedin mi, meydan saati gibi saati?”  </p>
			<p class="paragraf">Amcabey büyük adımlarla acele yaklaştı. Saati eline aldı, kulağına götürdü. Sonra, keyfi kaçmış gibi somurttu:   </p>
			<p class="paragraf">“Bundan sen anlarsın Onbaşı... Nasıl, işe yarar bir şey mi?”  </p>
			<p class="paragraf">“İşe yarar mı ne demek? Şimdi Padişaha versem, ‘Haa bereket,’ diye kuşağına sokar!”   </p>
			<p class="paragraf">“İyi öyleyse... Kâmil Ağa’yı bizim kısma alalım, İkinci  Kısma...”  </p>
			<p class="paragraf">“Al ya! Hem de Faytoncunun koğuşuna gönder. Böyle bir yiğit, Ağa Koğuşuna yaraşır. Faytoncu çoktan beri saatli yiğit beklemekte... Vaktini şaşırmaktaymış ki, yatsı zamanı ikindiyi kılmacasına...”   </p>
			<p class="paragraf">Bir zaman karşılıklı  güldüler.  </p>
			<p class="paragraf">Amcabey, Kâmil Bey’e döndü:  </p>
			<p class="paragraf">“Seni bizim kısma alıyoruz Kâmil Ağa. İkinci Kısma... Müslüman yatağıdır. Üçüncü Kısma versem, gâvurların içinde kaynar gidersin ki, Allah esirgesin, dinden imandan olursun! Benim gönlüm seni çok sevdi Ağa!”  </p>
			<p class="paragraf">Vahap Onbaşı lafı uzattırmadı. Saati Kâmil Beye verdi:  </p>
			<p class="paragraf">“Sok şunu cebine... Düşürme sakın!” Amcabey yerine dönünce dolmakalemi eline aldı. “Ya bu kara boru neyin nesi?”   </p>
			<p class="paragraf">“Kalem efendim.  </p>
			<p class="paragraf">“Hadi işine! Kalemse hani bunun ağzı burnu? Zora mora geldi de kırıldı mı yoksa?”  </p>
			<p class="paragraf">“Hayır, bakın!” Kâmil Bey dolmakalemi açtı.   </p>
			<p class="paragraf">“Buna ‘dolma kalem’ diyorlar. Mürekkebi içinde...”   </p>
			<p class="paragraf">“Töbeee! Hiç görmediğim bir iş... Kâğıda tutuverince kendi başına yazar gider mi bu?”  </p>
			<p class="paragraf">“Yazar.”  </p>
			<p class="paragraf">“Sok öyleyse cebine... ‘Al eline kalemi, yaz başına geleni’ hesabı... Gâvur icadı olduğu belli...” Pipoyu koklayıp suratını buruşturdu. “Çubuğun fena değilmiş, ama kardaş, bana gelmez. Ben tatlı sert içerim. Kendim sarar kendim içerim. Her bir sigara başparmağım kalınlığında olmayınca benim tiryakiliğim basılmaz. Piponun temizleyicisiyle küçük tırnak çakısını ayırdı. “İçeride demir yasaktır. Bunlar kalacak. Müdür Bey çekmesine kitler. Cezayı bitirince alır gidersin.”  </p>
			<p class="paragraf">“Peki.”  </p>
			<p class="paragraf">“İşimiz kolayladı. Şimdicik bavula gelelim Kâmil Ağa! Kitli değildi, öyle ya... Kitli olsaydı iyiydi. Mahpus damında, adamın bir kitli yeri olmalı. ‘Anahtarı içinde,’ dedindi. İçindeyse çıkar da üstüne alıver. Bavuldakileri masaya döktü: Bunlar ne kitabı kardaş, Kuran kitabı mı?”  </p>
			<p class="paragraf">“Hayır.”  </p>
			<p class="paragraf">“Dur hele! Bunlar Müslüman yazısı değil. Çek, gözüm görmesin! Töbeee! İçerde Bakkal İsmail Efendi’ye satarsın. Bunlara böylece bir paket tütün verir. Topla dedim, topla, günah! Aman adam tasvirleri... Mübarek gün!” Resimleri çekinerek evirip çevirdi. “Karı tasvirleri mi bunlar? Evet karı tasvirleri... Günaaaah!”  </p>
			<p class="paragraf">Arama gardiyanı Vahap Onbaşı, boya tüplerini karıştırırken Kâmil Bey, resimleri acele toplayıp kitapların yanına sürüvermişti.  </p>
			<p class="paragraf">“Neyin nesi bu alaca bulacalar yiğit? Ne var bu babaçıkasıcaların içinde?”   </p>
			<p class="paragraf">“Boya var efendim. Yağlı boya...”  </p>
			<p class="paragraf">“Ne olacak?”  </p>
			<p class="paragraf">“Bunlar mı?” Kâmil Bey yutkunarak bir yalan aradı. “Bunlar... Bu boyalarla ben... şey boyarım...” Gardiyan asker İbrahim’de gördüğü kırmızıya boyanmış zeytin çekirdeğinden 99’luk tespih aklına geliverdi: “Tespih boyarım!”  </p>
			<p class="paragraf">“Nasıl tespih?”  </p>
			<p class="paragraf">“Bildiğimiz tespih... Zeytin çekirdeğinden...”  </p>
			<p class="paragraf">“Hele yavrum!” Vahap Onbaşı parmağıyla sağ gözünün altını aşağıya çekti. “Bize de mi lo lo? Ben bunun ne boyası olduğunu bilmem mi? Geyik, karaca yapmaktasın da, güzelce boyamaktasın. Bizim Fantoma Memet de yapar haaa... Geyikler, karacalar yapar ki canlı bellersin!”  </p>
			<p class="paragraf">Kâmil Bey, kasa hırsızı Fantoma Mehmet’in adını gazetelerde okumuştu, ama mahpushanelerde ekmek içinden yapılan hayvan heykelciklerini hiç görmediği için, geyikle karacadan bir şey anlayamamıştı. Anlamaya da çalışmadı. Boyalarla fırçaları kutuya acele koydu.  </p>
			<p class="paragraf">Vahap Onbaşı, çamaşırları birer birer elden geçiriyordu:  </p>
			<p class="paragraf">“Bak, işte bir avrat donu daha... Evden sana çamaşırları yanlış mı çıkınladılar? Yoksa bunlar senin mi?”   </p>
			<p class="paragraf">Kâmil Bey hem utandı hem de kızdı:  </p>
			<p class="paragraf">“Benim!  N’olmuş?”  </p>
			<p class="paragraf">“Böyle kısa karı donları burada hiç olmaz. Kimin kimsen gelirse unutma, erkek donu ısmarla. Burada adama kötü söylerler ağa! Hey babam, bu kaçıncı gömlek?” Hırsızların polisten kurtarabildikleri çalınmış eşyalarına alışık olduğundan Kâmil Bey’in bu kadar çok gömlek getirmesini de pek yadırgamamıştı. “Bu kadar mintanı sen bir başına eskitemezsin kardaş! Yüz yıl yatsan eskitemezsin... İçerde mintancı dükkânı açacaksan o başka... Burası mahpushane... Burada adama iki gömlek çok bile... Birini çıkarır, birini giyersin! Yıkaması bir dert, kurutması bir dert... Sayısını şaşırırsın. Biri kaybolur. Canın sıkılır. Gel beni dinle kardaş, bunları sat gitsin. Ucuz pahalı, dehle!” Çamaşırları öfkelenmiş gibi bir yana itip bavula girişti. Her yerini büke zorlaya ararken anlatıyordu. “Bana göre, burdan geçen öteberinin içinde bavul kısmından daha kancığı yoktur. Bakarsın, bavul milletinin bir yerine bir İngiliz sustalısı girivermiş, kendi başına... Haydi, ayıkla pirincin taşını... Kaçını çıkardım da heriflerin önüne atıverdim. İçerde bıçak, yiğit kısmının başına beladır kardaş. Bıçaklı oldun mu, efelenirsin. Fazla efelendin mi, seni döverler. Kötü döverler ki Allah yarattı demezler. Aferin. Bak senin bavul temiz... Senin bavul kız oğlan kız... Ben doğrusu...”  </p>
			<p class="paragraf">Dış kapıdan kalabalık ayak sesleri, gülüşmeler duyulduğu için Vahap Onbaşı lafını tekmilleyemedi:   </p>
			<p class="paragraf">“Hastaneciler geldi! Çabuk toplanmadın mı şart olsun, seni yağmalarlar Kâmil Ağa.”  </p>
			<p class="paragraf">Kapıya koştu. Demirleri acele indirdi.   </p>
			<p class="paragraf">“Fayrap! Ula Fayrap!”  </p>
			<p class="paragraf">“Emrin!”  </p>
			<p class="paragraf">“Hastaneciler geliyor. Bavulu kap, koğuşa götür. Cüzdan otuz altı... Değirmen sırf sarı... Osman Ağa’ya selam ederim.  </p>
			<p class="paragraf">Bu Hafız, bence ağa koğuşuna yaraşır! ‘Böyle dedi, Vahap Onbaşı’ dersin!”   </p>
			<p class="paragraf">“Dedim gitti... Babacığım... Hani bavul?”  </p>
			<p class="paragraf">Kâmil Bey bavulu kapamıştı. Fayrap Ömer dört yana bakıp sordu:   </p>
			<p class="paragraf">“Hafız’ın yatağı yok mu Vahap Onbaşı?”  </p>
			<p class="paragraf">Vahap Onbaşı da arandı, yatağa benzer bir şey göremeyince şaştı: “Senin yatağın gelmedi miydi yiğit?”  </p>
			<p class="paragraf">“Hayır! Bekirağa Bölüğü’nde vermişlerdi de evden getirtmemiştim. Lazımsa yazayım hemen göndersinler!”  </p>
			<p class="paragraf">“Acelesi yok! Gâvur içinde miyiz? ‘Hazırda var mı?’ dedim. Yatağımız çoktur Allahın izniyle... Ferah ol! İçerde yatak kıyamet  gibidir.”  </p>
			<p class="paragraf">Kâmil Bey, gazetelerde, yeni tevkifhaneye gönderilen tutuklulara yatak ısmarlandığını okumuş, bu yüzden yatak meselesini pek umursamamıştı. Fayrap’ın arkasından yürüyüp Vahap Onbaşı’nın açtığı kapıdan çocuk kalabalığını görünce neye uğradığını şaşırdı. Burası bir ilkokul avlusuna benziyordu. Üstleri başları yırtık pırtık, her yaşta elli altmış çocuk çığrışarak koşuşmakta, boğuşarak tozu dumana katmaktaydı. Merdivenin önünde itişenlerden, belinden yukarısı çıplak küçük oğlan o kadar kavruktu ki taş çatlasa on yaşını bitirmemiş denebilirdi. Suratında, sol gözünü aşağıya çeken derin bir yara izi vardı.  </p>
			<p class="paragraf">Kendisinin iki büyüklüğünde bir oğlanın beline yılan gibi sarılmıştı.   </p>
			<p class="paragraf">“Bırak ulan kayarto!”  </p>
			<p class="paragraf">“Kayarto babandır.”  </p>
			<p class="paragraf">“Çiğnerim ulan! Çiğnerim, dinim rabbena hakkiçin!” “Çiğnermiş? Ver izmariti! Şart olsun, gece ağzına işerim.   </p>
			<p class="paragraf">Bu söze bir zaman gülen Fayrap sonra çıkıştı:  </p>
			<p class="paragraf">“Açılın ulan! Açılın puşlavatlar! Yol verin!” Kâmil Bey’e göz kırptı. “Daldın iyice Hafız! Ayıp salladın şimdicik... Hele karnın iyicene acıksın da bizim kümese öyle yeşillen!”  </p>
			<p class="paragraf">Kâmil Bey, bu sözlerden hiçbir şey anlamadı. Fayrap Ömer’in suratına dalgın dalgın baktı. Avluyu, içinde çocuk ölüleri yüzen bir havuza benzetmiş, duyduğu tiksinti midesini acıtmaya başlamıştı. Beş basamak merdiveni iğrenerek indi.  </p>
			<p class="paragraf">  </p>
			<p class="paragraf">Sağda, altı köşeli bir şadırvan vardı. Önünde üç kişi oturuyordu. Hava çok sıcak olduğu halde, ortada oturan tıknaz adam omuzlarına yakası kürklü bir kısa gocuk almıştı. Ellerini dizlerine dayayıp kollarını iyice kabartmasından pek kibirli  olduğu anlaşılıyordu.  </p>
			<p class="paragraf">Sıfır numarayla kalıplanmış vişneçürüğü fesini sağ kaşına yıkmış, ipek gömleğinin kollarını dirseklerine kadar kıvırmıştı. Kolları mavili kırmızılı dövmelerle doluydu. Beline kara yünden bir kuşak sarmıştı. Pantolonunun paçaları geniş, yemenilerinin yanları lastikliydi. İkide bir yanağının içinde diliyle dişlerini kurcalıyor, yüzüklerle dolu tombul parmakları, iri taneli kara bir tespihi ağır şakırtılarla çeviriyordu. Kırmızı yanaklı, sarı yağızdı. Çok uğraşarak kıvırdığı anlaşılan sarı bıyıkları biçimli ağzını gölgeliyor, kalın boynu, kalın bilekleri kuvvetli olduğunu gösteriyordu.  </p>
			<p class="paragraf">Elini sallayıp durdurttuğu Fayrap’a bakmadan yan gözle Kâmil Beyi iyice süzerek sordu:  </p>
			<p class="paragraf">“Hastaneciler gelmediler mi ulan?”  </p>
			<p class="paragraf">“Geldiler ağa.  </p>
			<p class="paragraf">“Geldiler de bizim Mortocu Zekeriya nerde kaldı? Sıçra bak!”  </p>
			<p class="paragraf">Fayrap, bavulu yere bırakıp döndü:  </p>
			<p class="paragraf">“Nah, işte Ağa!” Elini sallayıp seslendi. “Ulan Mortocu! Yelkenle! Osman Ağam istiyor, fayrapla!”  </p>
			<p class="paragraf">İçeri girenlerden hoca kılıklı biri, abani sarıklı fesini düzeltip kara cüppesini toplayarak hızlandı. Belli belirsiz topallıyordu. Ağanın önüne gelince ellerini göbeğine kavuşturup durdu.  </p>
			<p class="paragraf">“Buyur Osman Ağa. Geldim.”  </p>
			<p class="paragraf">“Ne gelmesi be! Seslenmesek çocuklara karıştın gittiydi.” Yanında oturan gaga burunluya döndü. Hani, ‘Doktor iğne yaptı da Zekeriya Hoca’yı temizledi,’ dedindi Lazoğlu? İşte bizim Hoca, domuz gibi.”  </p>
			<p class="paragraf">Lazoğlu gönülsüz gönülsüz güldü. Zekeriya Hoca, başını sağ omuzuna büsbütün eğdi:  </p>
			<p class="paragraf">“Yukarda Allah, aşağıda sen... Doktorun ne ağzına...”  </p>
			<p class="paragraf">“Bizimkini gördün mü, bizim aftosu?”   </p>
			<p class="paragraf">“Gördük.”  </p>
			<p class="paragraf">“Bayram şekeri dediydik, almış mı?”   </p>
			<p class="paragraf">“Almış.  </p>
			<p class="paragraf">“Alııır!” İki yanındakilere göz kırptı. “Ulan ne karı be! Sapına kadar erkek! Nerde bizim şeker kutusu?”   </p>
			<p class="paragraf">Zekeriya Hoca, Kâmil Bey’e kuşkuyla bakıp kekeledi:  </p>
			<p class="paragraf">“Amcabey’de... Emrin üstüne... Amcabey’e verdik! Getirir elbette...”   </p>
			<p class="paragraf">“İyi iyi...”  </p>
			<p class="paragraf">“Despina kızım yarın gelecek. Sana selamı var.”   </p>
			<p class="paragraf">“Uzatma. Yaylan bakalım!”  </p>
			<p class="paragraf">Zekeriya Hoca iki adım atmadan sert bir düdük sesi duyuldu. Koşuşan çocuklar oldukları yerde durup, hep bir ağızdan, “Hooo!” diye bağırdılar. Merdiven sahanlığındaki gardiyan bir düdük daha çalınca avluyu birden sessizlik kapladı. Sübyan koğuşunun çocukları birer ikişer içeri girmeye   başladılar.  </p>
			<p class="paragraf">Başına kırmızı bir mendil sarmış on beş on altı yaşlarında bir çocuk, Osman Ağa’nın karşısında durdu: “Nah geldim Ağa!”  </p>
			<p class="paragraf">Osman Ağa, çocuğu tepeden tırnağa, bulanık bakışlarla süzdü:   </p>
			<p class="paragraf">“Neymiş ulan şıkırdım?”  </p>
			<p class="paragraf">“‘Bahçe kapanırken beni gör,’ dedindi ya... Borçlanmışım. Kocakarı gelmedi.”   </p>
			<p class="paragraf">“Uzatma! Ne kadar?”  </p>
			<p class="paragraf">“Bir papel...”  </p>
			<p class="paragraf">“Ulan, bu ne papeli boyna? Daha geçenlerde bir papeli toslamadık mı?”  </p>
			<p class="paragraf">“İki papel borçlanıyorum. Kocakarı bayramda gelir. Herifçioğlu sövüşledik belledi. Asılıyor. Bugün de yan sallarsam, hırlaşacağız.”  </p>
			<p class="paragraf">“Bayılalım, kıymeti yok ama, sonunda mızıklanırsan bak bozuşuruz.”   </p>
			<p class="paragraf">“Kocakarı gelsin, kolay...”  </p>
			<p class="paragraf">Osman Ağa bu lafa çok şaşmış gibi iki yanında oturanlara baktı:  </p>
			<p class="paragraf">“Ulan biz ne diyoruz, bu tırnaksız ne anlıyor. Şart olsun, bunun niyeti bozuk... Ben pirelendim. Papelmiş... İki günde bir papel... Ulan ben bugüne bugün İkinci Kısmın padişahıyım, haftada iki papel borçlanmıyorum. Hele dur. Bak bakalım gözüme... Sakın sen, ot yemeye mi başladın?”  </p>
			<p class="paragraf">Ağanın sağında oturan kara yağız adam, Rum Türkçesiyle lafa karıştı:   </p>
			<p class="paragraf">“Yeni mi çaktın paşam? Bu oğlanın günde içtiği esrar senin ağırlığınca...” “  </p>
			<p class="paragraf">Doğru mu oğlum, bak Tanaş abin ne dedi?”  </p>
			<p class="paragraf">“Boş ver. Ben Seringel abiden papeli uçlanıyorum.”   </p>
			<p class="paragraf">Elini havada efece çevirip salınarak yürüdü.  </p>
			<p class="paragraf">Osman Ağa, merdiveni çıkana kadar arkasından baktı. Tanaş’a döndü:  </p>
			<p class="paragraf">“Sorgusunu iyice yaptın mı Gâvuroğlu? Ortaköy’ün Keskin muhallebicisini sahiden bu mu öldürmüş?”   </p>
			<p class="paragraf">“Bu evet! Uyurken, kayışı boynuna atmış da işini bitirivermiş.”  </p>
			<p class="paragraf">“Vay hergele vay! Gözlerinden belli! Böylesi gayet kıyıcı olur haaa!”  </p>
			<p class="paragraf">Osman Ağa birine kızmış gibi kaşlarını çatarak başını ağır ağır çevirdi. Önce Kâmil Bey’i, sonra bavulunu bir daha gözden geçirdi. İkisini de beğenmemişe benziyordu. Boşalmış avlunun şurasına, burasına bir şeyler arar gibi bakarak can sıkıntısıyla sordu:  </p>
			<p class="paragraf">“Suçun ne?”   </p>
			<p class="paragraf">Fayrap atıldı:  </p>
			<p class="paragraf">“İftiraymış! Geçmişi yok! Arması aynalı. Taşı kendine elverir. Yatağı gelecek! Vahap Onbaşı’nın sana selamı var. Hafız’ı bizim ağa koğuşuna  yazdırdı.”  </p>
			<p class="paragraf">“Buralı mıymış?”  </p>
			<p class="paragraf">“Daha ifadesini almadım.” Fayrap Ömer, Kâmil Bey’e sordu, “Buralı mısın Hafız Ağa?”   </p>
			<p class="paragraf">“Evet.  </p>
			<p class="paragraf">Bu sefer sorguyu Tanaş aldı:   </p>
			<p class="paragraf">“Semt neresi?”  </p>
			<p class="paragraf">“Üsküdar... Biraz yukarısı... Çamlıca’ya doğru...”   </p>
			<p class="paragraf">“Üsküdarlılardan  kimleri  tanırsın?”  </p>
			<p class="paragraf">“Nasıl kimleri?”  </p>
			<p class="paragraf">“Namlılardan... Tulumbacılardan?”   </p>
			<p class="paragraf">“Hiç kimseyi tanımam.”  </p>
			<p class="paragraf">“Vasıf Abi’yi?”  </p>
			<p class="paragraf">“Tanımam.”  </p>
			<p class="paragraf">Oturanlar  birbirlerine baktılar.  </p>
			<p class="paragraf">Kendisine “İkinci Kısım Padişahı” diyen Faytoncu Osman Ağa sordu:   </p>
			<p class="paragraf">“Vasıf Ağa’yı tanımayan Üsküdarlı gördünüz mü yahu?”  </p>
			<p class="paragraf">Tanaş karşılık verdi:  </p>
			<p class="paragraf">“Olur. Yenidir. Baksana kıravat koyuyor!”   </p>
			<p class="paragraf">“Anlarız bakalım! Fayrap ulan!”  </p>
			<p class="paragraf">“Buyur Ağa!”  </p>
			<p class="paragraf">“Bunu bizim Zekeriya Hoca’ya teslim et. Kısmın zagonunu, Ağa Odasının raconunu iyi belletsin. Seringel’e de söyle, Muhallebi Yakup’a bir papel verecek. Haydi, bas!”  </p>
			<p class="paragraf">Kâmil Bey, oturanları başıyla selamlayıp yürüyünce Osman Ağa güldü:  </p>
			<p class="paragraf">“Gövdesi iri kıyım ama, kendi allalem alafranganın bebesi... Tam Hafız Ağa ki, Palabıyık Hafızlardan...”  </p>
			<p class="paragraf">Yeni tevkifhane üç katlıydı. Her kat bir kısım olarak yapılmış, kısımlar, merdiven başlarındaki kalın demir parmaklıklarla birbirlerinden ayrılmıştı. Her kısmın nöbetçi gardiyanı demir parmaklıkların dışında değil içinde oturuyordu.  </p>
			<p class="paragraf">İkinci katta, ikinci kısmın kapısı önünde Osman Ağa’dan para isteyen çocuğa rastladılar. Fayrap yılıştı:  </p>
			<p class="paragraf">“Burada mısın yavrum? Seringel abine haber uçurdun mu?”   </p>
			<p class="paragraf">“Birine dedik ama boş verdi allalem! Sen söyleyiver Fayrap abi!”  </p>
			<p class="paragraf">“Abin sana kurban olsun!” Çocuğun yanağını makasladı. Sen istedikten sonra bir papelin lafı mı olur. Benden iki papel.  </p>
			<p class="paragraf">“Fayraplama be! Kırk yılda bir işimiz düştü. İki papelin varsa aç karnını doyur. Osman Abime söylersem bak!”   </p>
			<p class="paragraf">“Oğlum afyonunu mu patlattık? Pekiii... Bu kavanoz dipli dünyanın ucu uzun...” Kâmil Bey’e göz kırptı. “Yalan mıyım Hafız?” Demir parmaklığın ötesinde gülen gardiyana başını salladı. “Hele fayrapla şu demirleri... Bize ‘Fayrap’ demişler... Neden demişler? Böylelerinden öcümüzü aldığımızdan demişler. Boş ver! Ağaları doyurup sonunda bize düşenleri çok gördük!”  </p>
			<p class="paragraf">Gardiyan kapıyı açtı. Altı yedi metre genişliğinde, kırk elli metre uzunluğunda, tabanı çini döşeli bir koridora girdiler. Mahpusların “malta” dedikleri koridor epeyce kalabalıktı. Çoğu nalın giymiş adamlar, havayı dolduran marsık, kızgın yağ kokularını dalgalandırarak telaşla gidip geliyorlardı. Çeşitli seslerin üstünde, ev işleri yapmak zorunda kalan kadınsız erkeklerin öfkeli homurtusu vardı.  </p>
			<p class="paragraf">Solda avluya bakan ilk koğuşun kapısından içeriye Fayrap seslendi:   </p>
			<p class="paragraf">“Hey Seringel. Varan üç!”  </p>
			<p class="paragraf">“Ha bereket! Pabuçları fayraplasın da gelsin.”   </p>
			<p class="paragraf">Ses ince, nazlıydı.  </p>
			<p class="paragraf">Kâmil Bey eğildi. Ayakkabılarını acele çıkarıp eline aldı.  </p>
			<p class="paragraf">Tabanlarında tahta döşemenin serinliğini duyar duymaz, dört aya yakındır Bekirağa Bölüğü’nde yattığı halde, asıl mahpushaneye şimdi ayak bastığını anlayarak   ürperdi.  </p>
		</div>
	</body>
</html>