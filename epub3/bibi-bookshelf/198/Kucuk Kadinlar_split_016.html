<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kucuk Kadinlar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<h1 class="h1baslik" id="calibre_toc_15">ON BEŞİNCİ BÖLÜM</h1>
				<p class="normal">Beth, kızıla yakalanmıştı. Hastalık Hannah'nın da doktorun da düşündüğünden daha ağır geçiyordu. Kızların bir şey anladığı yoktu. Bay Laurence'ın da Beth'i görmesine izin verilmemişti. İşte böylece Hannah her şeyi kendi idaresine aldı. Dr. Bangs'in işi başından aşkın olduğu için Beth'i yoklamaya sık sık gelemiyordu. Yine de elinden geleni yapmaya çalışıyordu. Asıl yük, kızın yanındaki o mükemmel hasta bakıcıya düşmüştü. King'lerin çocuklarına da hastalık taşımamak için Meg de evde kalıyordu. Çok endişeleniyordu. Annesine yazdığı mektuplarda Beth'in hastalığından hiç söz etmediği için kendini biraz da suçlu hissediyordu. Annesini bu şekilde aldatmak vicdanını çok rahatsız ediyordu ama Hannah Bayan March'a haber vermemekte ısrarlıydı. Jo gece gündüz Beth'in başından ayrılmıyordu. Beth, çok sabırlı bir hasta olduğu için bu iş ona çok zor gelmiyordu. Kendinde olduğu sürece, hiç sızlanmadan hastalığına katlanıyordu Beth. Ama sonunda öyle bir an geldi ki durumu çok ağırlaştı. Şiddetli ateş nöbetleri geçiriyor, boğuk bir sesle sürekli sayıklıyor, parmaklarını oynatarak sanki piyano çalar gibi yapıyor, arada sırada da kısık bir sesle şarkı söylemeye çalışıyordu. Sonunda boğazı o kadar şişmişti ki artık hiç sesi çıkmaz hâle gelmişti.</p>
				<p class="normal">Sonra bir gün artık yanındakileri bile tanıyamayacak hâle geldi. Herkesin adını birbirine karıştırmaya ve sadece yalvararak annesini istemeye başladı. O zaman Jo büyük bir paniğe kapıldı. Meg de durumdan artık annelerini haberdar etmeleri gerektiğini düşünüyordu. İzin vermesi için Hannah'ya yalvarmaya başladı. Hannah bile telâşlanmıştı. "Bir düşüneyim ama henüz bir tehlike yok," dedi.</p>
				<p class="normal">O sırada Washington'dan gelen mektup sıkıntılarını bir kat daha artırdı. Anneleri Bay March'ın durumunun yine ağırlaştığını yazıyordu. Bu durumda eve dönmeleri o an için mümkün değildi.</p>
				<p class="normal">Ne karanlık günlerdi bunlar! Ev ne kadar ıssız ve sıkıntılı bir hâl almıştı. İki büyük kardeş yürekleri ezilerek durmadan çalışıyor, bekliyorlardı. Bir zamanlar ne kadar mutlu bir yuvaydı burası. Şimdi ise Margaret oturmuş, tek başına dikiş dikerken gözyaşları elindeki işin üzerine dökülüyordu. Eskiden ne kadar mutlu olduklarını düşündü. Artık paranın satın alamayacağı şeylerin aslında ne kadar değerli olduğunu anlamıştı. Asıl mutluluk kaynakları sevgi, güven, huzur ve sağlıktı.</p>
				<p class="normal">Jo, bir an için bile Beth'in yanından ayrılmıyordu. Karanlık odada saatlerce oturup Beth'i seyrediyordu. Onun acıklı sesi Jo'nun kulaklarında çınlıyordu. Jo, Beth'in ne kadar tatlı ve iyi huylu bir kız olduğunu düşündü. Küçük kız herkesin kalbinde özel bir yere sahipti. Onun bencillikten uzak, o çok sade isteklerinin değerini şimdi anlıyordu. Başkaları için yaşamak ve yuvasını mutlu kılmak. Jo, bunun ünlü ya da zengin olmaktan daha değerli olduğunu düşündü acı acı.</p>
				<p class="normal">Amy ise sürgün hayatı yaşıyordu. Evini çok özlemişti. Beth'e yararlı bir şey yapabilmek için canını vermeye hazırdı. Artık evlerindeki küçük işler gözüne eskisi kadar sıkıcı görünmüyordu. Zavallı Beth, o küçük becerikli elleriyle kaç kere Amy'nin yarım bıraktığı işleri tamamlamıştı. Bunları hatırladıkça derin bir pişmanlık duyuyordu.</p>
				<p class="normal">Laurie, evin içinde huzursuz bir hayalet gibi dolaşıp duruyordu. Bay Laurence, büyük kuyruklu piyanoyu kilitlemişti. Bir zamanlar Beth, her akşamüstü o piyanoyu çalarak onu eğlendirmeye çalışırdı. Yaşlı adam şimdi bunları hatırlamaya bile dayanamıyordu.</p>
				<p class="normal">Beth'i herkes arıyordu; sütçü, fırıncı, bakkal, kasap... Hepsi arada uğrayıp nasıl olduğunu soruyorlardı. Zavallı Bayan Hummel bile Beth'i sormaya gelmiş, düşüncesizliğini bağışlamalarını rica etmişti. Bütün komşular Beth'i soruyor ve ona hediyeler gönderiyorlardı. Utangaç küçük Beth'in bu kadar çok dost kazanmış olabilmesine kardeşleri bile şaşırmışlardı.</p>
				<p class="normal">Beth yatağında, en sevdiği bebeği Joanna ile yatıyordu. En bunalımlı anlarında bile kimsesiz ve sakat bebeğini unutmamıştı. Kedilerini çok özlemişti ama hastalık bulaştırma korkusundan onları da görmüyordu. Kendine gelir gelmez Jo'nun yorulmasına üzülüyor, Amy'ye sevgi dolu haberler gönderiyordu. Annelerine gönderdikleri mektuplarda, en kısa zamanda kendisinin de bir şeyler yazacağını söylemelerini istiyor, sonra annesine hiç değilse birkaç kelime yazabilmek için çırpınıyordu.</p>
				<p class="normal">Bir süre sonra Beth'in kendine geldiği bu sayılı anlar da bitti. Zavallı kız kendisini tamamen kaybetmişti. Yatağın içinde kendisini oradan oraya atıyor, anlaşılmaz şeyler sayıklayarak saatlerce çırpınıyordu. Doktor artık günde iki kez geliyordu. Hannah da geceleri onun başında nöbet tutmaya başlamıştı. Meg, çekmecesinde her an annesine çekebileceği bir telgrafı hazır bulunduruyordu. Jo ise Beth'in yanından bir tek saniye bile ayrılmıyordu.</p>
				<p class="normal">Aralığın ilk günü onlar için fırtınalarla dolu bir gün oldu. Dışarıda acı bir rüzgâr esiyordu ve tipi başlamıştı. Eski yıl sanki ölmeye hazırlanıyor gibiydi. Doktor o sabah yine uğramış, Beth'i uzun uzun muayene ettikten sonra küçük kızın alev alev yanan elini bir süre avucunun içinde tutmuş, sonra Hannah'nın kulağına eğilerek "Bayan March kocasını bırakabilecek durumda ise hemen gelsin," demişti fısıltıyla.</p>
				<p class="normal">Hannah, sessizce başını salladı. Meg, bu sözleri duyunca sandalyeye yığılıp kaldı. Bütün kanı çekilmişti sanki. Jo solgun yüzüyle orada öylece duruyordu. Âdeta donmuş gibiydi. Sonra birden, önceden yazılmış olan telgrafı alıp dışarı fırlayarak fırtınanın içine daldı. Çok geçmeden geri gelmişti.</p>
				<p class="normal">Bu sırada Laurie elinde bir mektupla gelerek, "Babanız iyileşmeye başlamış!" dedi. Jo, Tanrı'ya şükrederek mektubu okudu hemen. Yine de içindeki sıkıntı geçmemişti. Yüzü o kadar perişan görünüyordu ki Laurie telaşla,</p>
				<p class="normal">"Neyin var?" diye sordu. "Beth mi kötüleşti yoksa?"</p>
				<p class="normal">"Annemi çağırdım," dedi Jo.</p>
				<p class="normal">"Çok iyi etmişsin Jo," dedi Laurie. "Buna tek başına mı karar verdin?" diye sordu sonra.</p>
				<p class="normal">"Hayır," dedi Jo, "annemi çağırmamızı doktor söyledi."</p>
				<p class="normal">"Aman Tanrım," dedi Laurie irkilerek, "Beth'in durumu o kadar ağır mı?"</p>
				<p class="normal">"Evet Laurie, çok ağır," diye ağlamaya başladı Jo. "Artık hiçbirimizi tanımıyor. Sanki benim sevgili Beth'im gitti, yerine bir başkası geldi. Üstelik buna dayanmamız için bize destek olabilecek kimsemiz de yok yanımızda."</p>
				<p class="normal">Çaresizlik içinde elini uzatmıştı. Laurie onun elini tuttu. Boğazına bir yumru tıkanmıştı sanki. Kısık bir sesle, "Ben buradayım ya Jo," dedi, "bana güven lütfen!"</p>
				<p class="normal">Laurie, Jo'yu teselli edebilecek şeyler söylemeyi istiyordu ama sanki dili tutulmuştu. Hiçbir şey söylemeden sadece sarılabildi arkadaşına. Bazen şefkatli bir dokunuş en güzel sözlerden bile daha anlamlıdır. Jo da biraz sonra başını kaldırdı ve "Teşekkürler Laurie," dedi, "şimdi daha iyiyim. Başımıza gelebilecek en kötü şeye bile katlanmaya hazırım artık."</p>
				<p class="normal">"Sen yine de iyi şeyler düşün Jo. Bu seni rahatlatır. Hem çok geçmeden annen de gelmiş olacak. O zaman her şey yoluna girer."</p>
				<p class="normal">"Babamın iyi olmasına o kadar çok sevindim ki. Bu durumda annem onu içi rahat olarak bırakabilir. Ah Tanrım! Sanki bütün felâketler üst üste geliyor!" Bunları söylerken gözyaşları ile ıslattığı mendilini kuruması için dizlerinin üzerine sermişti.</p>
				<p class="normal">"Ben Beth'in öleceğine inanmıyorum," dedi Laurie birden, "o kadar iyi bir kız ki o... Ve hepimiz onu o kadar çok seviyoruz ki Tanrı'nın onu yanına bu kadar çabuk alacağını düşünmüyorum."</p>
				<p class="normal">"Sen çok iyi bir arkadaşsın Laurie. Hakkını nasıl ödeyeceğimi bilemiyorum," dedi Jo bir an için gülümseyerek.</p>
				<p class="normal">"Faturamı gönderirim," dedi Laurie şakacı bir tavırla. "Şimdi de sana bir sürprizim var Jo March. Dinlemeye hazır mısın?"</p>
				<p class="normal">"Nedir o sürpriz?" diye sordu Jo merakla.</p>
				<p class="normal">"Annene dün bir telgraf çekmiştim. Bay Brooke da onun hemen yola çıktığını bildiren bir cevap yazmış bugün. Yani senin anlayacağın annen bu gece burada olacak. Buna sevindin mi?"</p>
				<p class="normal">Jo, oturduğu koltuktan neşeyle fırlayarak Laurie'ye sarıldı ve "Aman Tanrım! Demek annem geliyor!" diye bağırmaya başladı. "Ah Laurie, sen bir meleksin!"</p>
				<p class="normal">O gece saat ikiyi geçmişti. Jo pencerenin önünde durmuş, dışarıda rüzgârla savrulan karlara bakıyordu. Dünya kardan bir kefene bürünmüştü sanki. Birden yatakta bir kıpırtı oldu. Sonra o kıpırtı birden kesildi. Buz gibi bir korku Jo'nun bütün bedenini sarmıştı. Meg, yatağın yanındaki koltuğa başını gömmüştü. "Beth öldü!" diye geçirdi aklından Jo. "Meg de bunu bana söylemekten korkuyor. Telâşla yatağın yanına koştu. Hastanın hâlinde bir değişiklik vardı. Ateşin verdiği kırmızılık gitmiş, yüzünün acılı görünüşü kaybolmuştu. O sevgili küçük yüz öyle solgun, öyle sakin görünüyordu ki... Jo, onun huzura kavuştuğunu düşündü ve eğilerek sevgili kardeşinin ıslak alnına bir öpücük kondurdu. "Güle güle benim sevgili Beth'im! Güle güle!" diye fısıldadı.</p>
				<p class="normal">Hannah birden Jo'nun sesiyle uyanmıştı. Yatağa koştu. Beth'e bakıp soluğunu dinledi. Sonra başından önlüğünü çıkartıp "Hastalığı iyileşmeye başlamış," dedi. "Uyuyor. Cildi nemli, rahat soluk alıyor. Tanrı bize acıdı. Ah ulu Tanrım!"</p>
				<p class="normal">Jo ve Meg ise bu mutlu habere bir türlü inanamıyorlardı. O sırada doktor da gelip Hannah'nın söylediklerini onayladı.</p>
				<p class="normal">"Evet kızlar, sanıyorum küçük Beth tehlikeyi atlattı," dedi, "evde gürültü olmasın ve uyanana kadar onu hiç rahatsız etmeyin. Uyandığı zaman ise ilâçları veri..."</p>
				<p class="normal">Jo ile Meg onu daha fazla dinleyemeyerek aşağıdaki taşlığa koştular. Basamakların üzerine oturarak birbirlerine sarıldılar. Konuşamayacak kadar sevinmişlerdi. Odaya döndüklerinde Hannah onları öpüp okşadı. Beth, elini yanağının altına koymuş, sanki yeni uykuya dalmış gibi sakin sakin soluk alıp veriyordu. Rüzgârın uğultusu durmuştu.</p>
				<p class="normal">"Keşke annem şimdi gelseydi!" dedi Jo.</p>
				<p class="normal">Meg, elinde yarı açılmış beyaz bir gülle kardeşinin yanına geldi. "Bak," dedi, "Beth bizi bırakıp uzaklara gitseydi, bu beyaz gülü yatağının üzerine koyacaktım. Ama şimdi yanındaki şu vazoya koyuyorum. Uyandığı zaman ilk göreceği şey bu gülle birlikte annemizin yüzü olmalı."</p>
				<p class="normal">Güneş, hiçbir zaman o sabahki kadar güzel doğmamıştı. Meg'le Jo'nun uykusuzluktan kızarmış gözlerine dünya hiç o kadar güzel görünmemişti. "Sanki bir masal dünyasını seyrediyorum," diye fısıldadı Meg pencereden dışarı bakarak.</p>
				<p class="normal">Jo, birden ayağa fırladı.</p>
				<p class="normal">"İşte!" diye bağırdı.</p>
				<p class="normal">Evet, sokak kapısı çalınıyordu. Hannah'nın bağırdığını, sonra da Laurie'nin neşeli sesini duydular.</p>
				<p class="normal">"Kızlar, anneniz geldi! Anneniz geldi!"</p>
		</div>
		<div class="calibre1" id="calibre_pb_32"/></body>
</html>