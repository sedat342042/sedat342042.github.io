<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>Kucuk Kadinlar</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<div class="chapter">
				<h1 class="h1baslik" id="calibre_toc_6">ALTINCI BÖLÜM</h1>
				<p class="normal">Büyük köşk âdeta bir saray gibiydi. Kızlar köşkü gördüklerinde böyle düşünmüşlerdi. Yalnız Beth'in bazı korkuları vardı. Onu korkutan şeylerden birincisi, Bay Laurence idi. Aslında yaşlı adam onlara büyük bir yakınlık göstermiş, anneleriyle güzel bir sohbete koyulup eski güzel günleri anmıştı. Çok geçmeden, kızlar ona alıştılar ve çekingenliklerinden sıyrıldılar. İçlerinde yalnızca çok utangaç bir kız olan Beth korkusunu bir türlü yenememişti.</p>
				<p class="normal">Kızların alışması gereken bir diğer güçlük kendilerinin yoksul, Laurencelar'ın ise zengin olmalarıydı. Kızlar Laurie'nin kendilerine hediye ettiği şeylerin karşılığını veremeyeceklerini düşündükleri için kabul etmeye çekiniyorlardı. Ama kısa bir süre sonra, aslında Laurie'nin onlara karşı kendisini borçlu hissettiğini anladılar. Bayan March çocuğa büyük bir yakınlık gösteriyor, kızlar da onunla arkadaşlık etmekten büyük bir zevk alıyorlardı. Laurie, onların evinde gördüğü sıcak ortamdan dolayı kendisini o kadar minnettar hissediyordu ki ne yapacağını şaşırıyordu.</p>
				<p class="normal">Bu yeni arkadaşlık, baharda çimenlerin birden yeşermesi gibi hızla gelişti. Birlikte çok güzel günler geçirmeye başladılar. Kızlar yalnızlık çeken Laurie'ye hemen ısındılar ve onu aralarına aldılar. O da bu iyi kalpli kızların arkadaşlıklarından çok hoşlandı. Şimdiye kadar kız kardeş veya anne sevgisini hiç tatmamıştı.</p>
				<p class="normal">Öğretmeni onun derslerini savsaklamasına çok kızıyordu. Laurie'nin aklı fikri Marchlar'ın evindeydi. Bir an önce dersi bitirip oraya gitmek için can atıyordu. Öğretmen bu konuyu Laurie'nin dedesine açtığı zaman Bay Laurence, "Bırakalım da çocuk biraz da kendi istediği şekilde yaşasın," dedi. "Komşumuz olan o iyi kalpli bayan, onun çok çalıştığını ve biraz da sosyal hayatını geliştirmesi gerektiğini düşünüyor. Doğrusu ben de ona hak veriyorum. Sanırım ben onu biraz fazla sıktım ve bir hanım evlâdı gibi yetiştirdim. Mutlu olduğu sürece bırakalım da istediği gibi yaşasın."</p>
				<p class="normal">Gerçekten de çocuklar bir arada ne kadar mutluydular! Piyeslerini oynuyor, paten kaymaya gidiyor, kızaklardan inmek bilmiyorlardı. Eski oturma odasında tatlı geceler geçiriyor, büyük köşkte eğlenceler düzenliyorlardı. Meg, canı istediği zaman seraya girerek istediği kadar çiçek topluyordu. Jo kitaplığa kapanıp durmadan okuyor, okudukları hakkında yaptığı eleştirilerle yaşlı adamı çok etkiliyordu. Amy ise köşkteki resimlerin aynısını yapmaya çalışıyordu.</p>
				<p class="normal">Fakat Beth, köşkteki piyano için delirdiği halde bir türlü cesaretini toplayıp ona yanaşamıyordu. Yaşlı adam onun çekingenliğini bilmediği için bir gün ürkerek piyanoya dokunan Beth'in yanına gitmiş, sert sert bakarak "Hey!" diye bağırmıştı. Beth'in ödü kopmuştu tabii. Hemen oradan kaçmış ve bir daha köşke adım atmayacağına yemin etmişti. Laurie, buna çok üzülerek durumu dedesine anlattı. Sevimli ihtiyar, torununa karşı olduğu gibi komşu kızlara da sevecen davranması gerektiğini anlamıştı.</p>
				<p class="normal">Bir gün March'ların evine onları ziyarete gittiğinde kızların annesine gülümseyerek, "Bir aralar gözü piyanodan başka bir şeyi görmeyen Laurie bugünlerde pek piyano çalamıyor. Doğrusu bundan hiç de şikayetçi değilim. Ama piyano kullanılmadıkça akordu bozuluyor. Acaba sizin kızlarınızdan biri, ara sıra da olsa gelip bir şeyler çalmak istemez mi? Ben sabahları evin öbür ucundaki çalışma odama kapanırım. Laurie ise neredeyse hep dışarıda oluyor. Hizmetçiler de dokuzdan sonra misafir odasına hiç girmezler. Küçük hanımlara söylediklerimi iletirseniz sevinirim. Ne zaman isterlerse gelebilirler."</p>
				<p class="normal">Birden küçük bir el yaşlı adamın elinin içine kaydı. Beth, başını kaldırıp minnet dolu gözlerle ona baktı. Sonra son derece istekli ama yine de oldukça çekingen bir sesle, "Tabii ki gelmek isterler efendim!" dedi.</p>
				<p class="normal">"Ben Beth. Eğer kimseyi rahatsız etmeyeceksem elbette gelirim." Beth'in cesareti kendisini bile etkilemişti. Küçük kız tir tir titriyordu.</p>
				<p class="normal">"Kimse rahatsız olmaz yavrum," dedi yaşlı adam. "Zaten öğlene kadar ev bomboş oluyor. Bu yüzden istediğin zaman gelip piyano çalabilirsin."</p>
				<p class="normal">"Ne kadar iyisiniz efendim."</p>
				<p class="normal">Beth, adamın dost bakışlarının altında gül gibi kızarmıştı. Artık korkmuyordu. Adamın iri elini büyük bir minnetle sıktı. Teşekkür edecek kelime bulamıyordu.</p>
				<p class="normal">Yaşlı adam yavaşça onun saçlarını okşadı. Sonra eğilip yanağından öptü. O güne kadar kendisinden pek az duyulmuş, tatlı bir sesle, "Bir zamanlar benim de senin gibi gözleri olan küçük bir kızım vardı," dedi. "Tanrı seni korusun yavrum. İyi günler hanımefendi!"</p>
				<p class="normal">Ertesi gün Beth, dedeyle torununun evden ayrıldığını görünce, ürkek ürkek köşkün kapısından içeri süzüldü. Bir fare gibi sessiz, misafir odasına geçti. Taptığı büyük piyano orada duruyordu. Tesadüf bu ya, piyanonun üzerinde birkaç nota kâğıdı unutulmuştu. Beth, acaba kimse var mı diye sağa sola bakındı. En sonunda titreyen parmaklarıyla piyanoya dokunmuştu. İşte o an, bütün korkusu uçup gitti. Hiçbir şey umurunda değildi artık. Müziğin kendisine verdiği anlatılmaz sevinçten başka hiçbir şey duymaz oldu.</p>
				<p class="normal">O günden sonra Beth, her gün çitin öbür tarafına geçti. Konaktaki büyük misafir odasına, her sabah kimseye görünmeden bir müzisyen hayaleti geliyordu sanki. Yaşlı adamın bu çok sevdiği eski parçaları dinlemek için çalışma odasının kapısını açık tuttuğunu Beth hiçbir zaman öğrenemedi. Laurie de hizmetçileri oraya yaklaştırmamak için taşlıkta nöbet tutuyordu. Beth'in bundan da hiçbir zaman haberi olmadı. Her gün rafın üzerinde bulduğu yeni notaların oraya sırf kendisi çalsın diye konmuş olduğundan kuşkulanmak aklından bile geçmiyordu. İstediği her şeye kavuşmuş biri kadar mutluydu o.</p>
				<p class="normal">Birkaç hafta sonra bir gün "Anne," dedi, "ben Bay Laurence'a bir terlik işlemek istiyorum. Bana karşı o kadar iyi ki ona mutlaka teşekkür etmeliyim. Düşündüm de aklıma yapabileceğim başka bir şey gelmedi. Bana izin verir misin?"</p>
				<p class="normal">"Elbette kızım," dedi Bayan March. "Onu çok sevindirirsin. Terlikleri işlemene ablaların da yardım ederler. Gerekli malzemeleri de ben alırım." Beth, kendisi için o kadar az şey isterdi ki Bayan March kızının isteklerini yerine getirmekten her zaman büyük bir zevk alırdı.</p>
				<p class="normal">Terlikler bitince, Beth çok kısa bir mektup yazdı. Sonra Laurie'nin yardımıyla, Bay Laurence uyanmadan önce, mektupla terlikleri gizlice çalışma masasının üzerine koydular.</p>
				<p class="normal">Beth, büyük bir merakla neler olacağını beklemeye başlamıştı. O gün öylece geçti. Ertesi sabah yaşlı adamdan ses seda çıkmadı. Beth, bu aksi adamı sinirlendirmiş olacağından korkmaya başlamıştı.</p>
				<p class="normal">Öğleden sonra hasta bebeklerini dolaştırmak için dışarı çıkmıştı. Dönüşte köşeyi döner dönmez, evlerinin odasının penceresinden dört baş sarktığını gördü. Beth'i görünce hepsi deli gibi el sallamaya başlamışlardı.</p>
				<p class="normal">"Bay Laurence'dan sana mektup geldi. Beth çabuk ol! Ah Beth sana ne yollamış bir bilsen," diye başladı Amy, ama ötekiler onu tuttukları gibi içeri çektikleri için sözlerini tamamlayamadı.</p>
				<p class="normal">Beth, hızla eve doğru yürümeye başladı. Eve varınca kız kardeşleri onu doğru oturma odasına götürdüler. İçeri girdiklerinde hepsi bir ağızdan, "Şuraya bak! Şuraya bak!" diye bağrışmaya başladılar.</p>
				<p class="normal">Beth, onların gösterdiği yere bakınca, sevinçten kıpkırmızı oldu. Pırıl pırıl cilâlı piyano, kapağının üzerine dayanmış bir mektupla karşısında duruyordu. Zarfın üzerinde, "Bayan Elizabeth March" yazılıydı.</p>
				<p class="normal">Soluk soluğa "Bu benim mi?" diye sordu Beth. Heyecandan düşecek gibi olduğu için Jo'ya tutundu.</p>
				<p class="normal">"Evet canım senin," dedi Jo. "Ne iyi bir insan değil mi? Dünyanın en şeker dedesi o. İşte piyanonun anahtarı. Biz mektubu açmadık. Ne yazdığını öğrenmek için de meraktan çatlıyoruz."</p>
				<p class="normal">"Sen oku," dedi Beth. "Ben heyecandan okuyamayacağım. Öyle tuhaf oldum ki!" Sonra, "Ah ne güzel bir şey bu!" diye bağırarak yüzünü Jo'nun önlüğüne sakladı.</p>
				<p class="normal">Jo, zarfı açınca gülmeye başladı. Mektup "Sayın Hanımefendi!" diye başlıyordu.</p>
				<p class="normal">Amy heyecanlanarak, "Aman kulağa ne hoş geliyor," dedi. "Keşke biri de bana böyle bir mektup yazsa!"</p>
				<p class="normal">Jo, okumaya devam etti:</p>
				<p class="indentmetinitalik">"Hayatımda pek çok terlik giymeme rağmen hiçbiri sizin hediye ettikleriniz kadar rahat değildi. Terlikleri süsleyen menekşeler en sevdiğim çiçeklerdir. Bunları gördükçe, bana bu hediyeyi veren nazik kişiyi hatırlayacağım. Ben borçlarımı ödemeyi severim. Bir zamanlar bu piyano, kaybettiğim küçük torunumundu. Bu yaşlı beyefendinin de şimdi onu size hediye etmesine izin vereceğinizi biliyorum. En içten teşekkürlerim ve en iyi dileklerimle."</p>
				<p class="sagdanithaf">Sadık dostunuz,<br class="chapter"/>James Laurence</p>
				<p class="normal">"Doğrusu bu büyük bir şeref Beth!" diye bağırdı Jo mektubu bitirince. "Onur duymalısın. Laurie bana, dedesinin ölen torununa ne kadar düşkün olduğunu anlatmıştı. Çocuğa ait olan her şeyi büyük bir titizlikle saklarmış. Düşünsene, sana onun piyanosunu veriyor!"</p>
				<p class="normal">Beth, sevinçten bir süre yerinden bile kıpırdayamamıştı. Sonunda annesi ve ablaları, "Hadi bakalım bize bir şeyler çal," dediklerinde, elleri titreyerek piyanonun başına geçti ve çalmaya başladı. Hepsi de piyanonun sesini çok beğenmişlerdi. Aletin yeni akort edildiği belliydi. Her bakımdan kusursuz bir piyanoydu bu. Aslında aletin güzelliği sadece bundan ileri gelmiyordu. Bir de üzerine dünyanın en mutlu yüzleri eğilmişlerdi.</p>
				<p class="normal">Biraz sonra Beth yerinden fırlayarak "Ben Bay Laurence'a teşekkür etmeye gidiyorum," dedi.</p>
				<p class="normal">Beth kadar sıkılgan birinin, böyle bir harekete kalkışmasına hepsi çok şaşırdılar. Herhalde Beth'in daha sonra yaptıklarını görselerdi, küçük dillerini yutarlardı.</p>
				<p class="normal">Beth, Bay Laurence'ın odasının kapısını vurdu. İçeriden "Gel!" diye bağıran sert bir ses işitildi. Küçük kız hemen içeri daldı. Yaşlı adam şaşırmış gibiydi. Anlaşılan o sırada böyle bir ziyaretçiyi beklemiyordu.</p>
				<p class="normal">Beth önce ona elini uzatarak, "Size teşekkür etmeye geldim efendim," diye söze başladı. Ama yaşlı adamın yüzünde o kadar tuhaf bir ifade belirmişti ki Beth o an, onun kaybettiği torununu hatırladığını anladı. Birden kollarını adamın boynuna dolayarak onu öptü.</p>
				<p class="normal">O sırada ev yıkılsa dede bu kadar şaşırmazdı herhâlde. Küçük kızın sevgi dolu öpücüğü hem hoşuna gitmiş hem de içinde bir sızı yaratmıştı. Adamın bütün sertliği birden geçiverdi. Beth'i kucağına oturtup kırışık yanağını onun pespembe yanağına yasladı. Sanki sevgili torununa yeniden kavuşmuş gibi hissediyordu kendini. Beth, bir süre onun mutluluğunu bozmak istemeyerek adamın dizinde oturmaya devam etti. Sonunda eve gitme vakti geldiğinde, yaşlı adam onu bahçenin kapısına kadar götürdü. Oraya geldiklerinde de yaşlı, yakışıklı bir asker gibi sertçe Beth'in elini sıktı ve sonra elini şapkasına götürerek onu selamladı.</p>
				<p class="normal">Camdan onları gören kızlar hayretten neredeyse küçük dillerini yutacaklardı. Jo mutlulukla dans ediyordu. Amy duyduğu şaşkınlıktan neredeyse camdan aşağı düşecekti. Meg ise ellerini havaya kaldırıp "Artık dünyanın sonunun geldiğine inandım!" diye bağırmaya başlamıştı.</p>
		</div>
		<div class="calibre1" id="calibre_pb_14"/></body>
</html>