<html xmlns="http://www.w3.org/1999/xhtml">
	<head>
		<title>2-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x2-4.html" xml:lang="tr-TR">
			<div class="Basic-Text-Frame">
				<p class="arabaslik-orta" id="toc_marker-5">KITALAR</p>
				<p class="paragraf"/>
				<p class="arabaslik-sol" id="toc_marker-5-1">I</p>
				<p class="paragraf"/>
				<p class="paragraf"><span class="char-style-override-1">Canlarıyla oynayan âşıklar pazarının başında tellallar şöyle bağırmaktaydılar: Duyun ey rintler mahallesinde oturanlar, duyun!</span></p>
				<p class="paragraf"><span class="char-style-override-1">Üzüm kızı, kendi başının kaydına düşüp gitti, nice gündür gözümüzden kayboldu. Kendinize gelin, amanın, onu bir arayıp tarayalım!</span></p>
				<p class="paragraf"><span class="char-style-override-1">Lal bir elbisesi, habbelerden de yarım bir tacı var. Aklı da alıp götürür, bilgiyi de. Ondan emin olup uyumayın!</span></p>
				<p class="paragraf"><span class="char-style-override-1">Bana o acı şarabı verene helva parası olarak tatlı canımı veririm. Cehenneme gitmiş, sinmiş, gizlenmiş bile olsa aldırış etmeyin, siz de gidin!</span></p>
				<p class="paragraf"><span class="char-style-override-1">O, geceleri gezen, acı, sert, gül renkli ve sarhoş bir kızdır; bulursanız tutup Hafız’ın evine getirin!</span></p>
				<p class="paragraf"/>
				<p class="paragraf"><span class="char-style-override-2">Berser-i bazar-ı can-bazen munadi mizened</span></p>
				<p class="arabaslik-sol" id="toc_marker-5-2">II</p>
				<p class="paragraf"/>
				<p class="paragraf"><span class="char-style-override-1">Adalet sahibi, deniz avuçlu, aslan yürekli padişahlar padişahı, ey ululuğu bütün hünerlerle bezenmiş sultanım.</span></p>
				<p class="paragraf"><span class="char-style-override-1">Mesud ünün, Şah Sultan diye anılan adın bütün âleme yayıldı, her an söylenip durmakta.</span></p>
				<p class="paragraf"><span class="char-style-override-1">Herhalde gayb ilhamcısı ahvalimi sana söylemiş, aydın günümün kapkaranlık bir geceye döndüğünü anlatmıştır.</span></p>
				<p class="paragraf"><span class="char-style-override-1">Felek, üç yılda padişahla vezirden derip devşirdiğim, kazanıp biriktirdiğim şeylerin hepsini bir anda bir çevgân oyunuyla kaptı gitti!</span></p>
				<p class="paragraf"><span class="char-style-override-1">Dün gece rüyada seher vakti, gizlice padişahımın ahırına gittiğimi gördüm.</span></p>
				<p class="paragraf"><span class="char-style-override-1">Katırım orada bağlıydı, arpa yemekteydi. Torbasını başından attı da bana dedi ki: Tanıdın mı beni?</span></p>
				<p class="paragraf"><span class="char-style-override-1">Bu rüyanın tabiri nedir? Hiç bilmiyorum. Anlayışta senin ikincin yoktur, teksin... sen tabir buyur. </span></p>
				<p class="paragraf"/>
				<p class="paragraf"><span class="char-style-override-2">Husreva dad-gera bahr-kef-u şir-dila</span></p>
				<p class="arabaslik-sol" id="toc_marker-5-3">III</p>
				<p class="paragraf"/>
				<p class="paragraf"><span class="char-style-override-1">Sana ahlak defterinden vefa ve ihsana ait bir ayet okuyayım:</span></p>
				<p class="paragraf"><span class="char-style-override-1">Kim cefa eder, ciğerini tırmalarsa, kerem sahibi maden gibi ona altın bağışla.</span></p>
				<p class="paragraf"><span class="char-style-override-1">Yere gölge salan ağaçtan aşağı olma. Kim sana taş atar, incitirse; ona ağaç gibi meyve ver!</span></p>
				<p class="paragraf"><span class="char-style-override-1">Mülayimlik nüktesini sedeften öğren de hatırında tut! Başını kesene inci ihsan et!</span></p>
				<p class="paragraf"/>
				<p class="paragraf"><span class="char-style-override-2">Bertu hanem zidefter-i ahlak</span></p>
				<p class="arabaslik-sol" id="toc_marker-5-4">IV</p>
				<p class="paragraf"/>
				<p class="paragraf"><span class="char-style-override-1">Ey yüce aslında neslinde hırs ve kin bulunmayan, ey kutlu yıldızında hile ve riya olmayan!</span></p>
				<p class="paragraf"><span class="char-style-override-1">İhsanını melekten alasın da Şeytan’a veresin... bu nasıl olur da büyüklüğe yaraşır?</span></p>
				<p class="paragraf"/>
				<p class="paragraf"><span class="char-style-override-2">Ey mu’arra asl-ı ‘ali cevhered ezhıkd-u hırs</span></p>
				<p class="arabaslik-sol" id="toc_marker-5-5">V</p>
				<p class="paragraf"/>
				<p class="paragraf"><span class="char-style-override-1">Yazıklar olsun... ne olurdu gençlik gününün elbisesi, ebedilik süsleriyle bezenmiş olsaydı!</span></p>
				<p class="paragraf"><span class="char-style-override-1">Fakat eyvah, ne acınacak, ne dertlenecek hal! Bu ırmaktan hayat suyu akıp gidecek!</span></p>
				<p class="paragraf"><span class="char-style-override-1">Nihayet eşten dosttan ayrılmak gerek... Tanrı’nın takdiri böyle!</span></p>
				<p class="paragraf"><span class="char-style-override-1">Babanın ömrüne ant olsun ki Ferkad’den başka bütün kardeşler birbirlerinden ayrılacaklar!</span></p>
				<p class="paragraf"/>
				<p class="paragraf"><span class="char-style-override-2">Diriga hil’at-i ruz-i cuvani</span></p>
				<p class="arabaslik-sol" id="toc_marker-5-6">VI</p>
				<p class="paragraf"/>
				<p class="paragraf">Kendi iyiliğini, kötülüğünü kendinden sor, soruştur. Sana senden başka bir sorucuya ne lüzum var?</p>
				<p class="paragraf">Tanrı, kendisinden korkan, kötülükten çekinen kişinin işine kolaylık verir. Ona hesaplamadığı, ummadığı yerden rızk ihsan eder!</p>
				<p class="paragraf"/>
				<p class="paragraf"><span class="char-style-override-2">Tu nik-u bed-i bod hem ezhod bipurs</span></p>
				<p class="arabaslik-sol" id="toc_marker-5-7">VII</p>
				<p class="paragraf"/>
				<p class="paragraf"><span class="char-style-override-1">Ferhat’la Şirin’e ait söylenip duran hikâyeler, bizim dünyaya kavgalar salan, âlemi birbirine katan aşkımızın cüzi bir miktarından ibarettir.</span></p>
				<p class="paragraf"><span class="char-style-override-1">O siyah saçlarla misk gibi siyah ve güzel kokulu benin yaptıklarını hiçbir uzun kirpik, hiçbir sihirbaz göz yapmadı!</span></p>
				<p class="paragraf"><span class="char-style-override-1">Saki, şarap sun... ezeli takdire tedbir fayda vermez. Ezelde takdir edileni bozmaya imkân yoktur.</span></p>
				<p class="paragraf"><span class="char-style-override-1">Rintlerin kırık dökük kaselerini hor görmeyin... bu erler, cihanı gören kadehe hizmet etmişlerdir.</span></p>
				<p class="paragraf"><span class="char-style-override-1">Güzeller mahallesinin toprağında cana canlar katan bir koku vardır. Arifler can burunlarını orada miskle kokan bir hale getirmişlerdir.</span></p>
				<p class="paragraf"><span class="char-style-override-1">Kargayla kuzgunun kanadı bağlanmaz; onlar avlanmazlar ki. Bu kerameti doğanla şahine yoldaş etmişler.</span></p>
				<p class="paragraf"><span class="char-style-override-1">Saki, nerede nikabı akıl akçesi olan üzüm kızını kucağına çeken, sana kaçan benim gibi bir divane?</span></p>
				<p class="paragraf"><span class="char-style-override-1">Topraktakiler kerem sahiplerinin içtiklerinin bir yudumuna bile nail olamıyorlar; bak şu yoksul âşıklara ettikleri zulme!</span></p>
				<p class="paragraf"/>
				<p class="paragraf"><span class="char-style-override-2">Şemme-i ez dastan-ı ‘ışk-ı şur-engiz-i ma</span></p>
				<p class="arabaslik-sol" id="toc_marker-5-8">VIII</p>
				<p class="paragraf"/>
				<p class="paragraf"><span class="char-style-override-1">Bülbül feryat etmekte, gülse tatlı tatlı gülmekte... sevgilinin yüzüstü ateşe attığı bir gönül, nasıl olur da yanmaz ki?</span></p>
				<p class="paragraf"><span class="char-style-override-1">Ben, yüce hırka giyen zahitten hoşuma gitmeyen şeyler gördüm, ibrişim tele güzel güzel vurup nağmeler çıkaran çalgıcının kuluyum ben!</span></p>
				<p class="paragraf"><span class="char-style-override-1">Kirpiklerinin okundan çekinmeden ne fayda var ki? Okçu kaşlarıyla gizli yaramı oklayıp duruyor!</span></p>
				<p class="paragraf"/>
				<p class="paragraf"><span class="char-style-override-2">Bülbül ender nale vu gul hande-i hoş mizened</span></p>
				<p class="arabaslik-sol" id="toc_marker-5-9">IX</p>
				<p class="paragraf"/>
				<p class="paragraf"><span class="char-style-override-1">Medrese binasına sahip olmanın, ilimden bahsetmenin, kemer ve çardağı bulunmanın ne faydası var? Sahibinde bilgili bir gönül, gören bir göz olmadıktan sonra bunlar neye yarar?</span></p>
				<p class="paragraf"><span class="char-style-override-1">Yezd Kadısı’nın sarayı ilim kaynağı ama, kendisinin basireti yok! Bu, hiç söz götürmez!</span></p>
				<p class="paragraf"/>
				<p class="paragraf"><span class="char-style-override-1"> </span><span class="char-style-override-2">Seray-ı medrese vu bahs-i ‘ilm-u tak-u ruvak</span></p>
				<p class="arabaslik-sol" id="toc_marker-5-10">X</p>
				<p class="paragraf"/>
				<p class="paragraf"><span class="char-style-override-1">Saki, kadehi doldur... çünkü meclisin sahibi dilekleri verir, sırları saklar.</span></p>
				<p class="paragraf"><span class="char-style-override-1">Burası elde bulunan peşin cennet... işreti, zevk u sefayı tazele. Zira Tanrı, kula cennette günah yazmaz.</span></p>
				<p class="paragraf"><span class="char-style-override-1">Sevgililer, âşıkların muradına ram olmada, âşıklar edepli... başköşede oturan ünlü kişiler, mecliste saf kuranlar hep iyi ve uygun adamlar.</span></p>
				<p class="paragraf"><span class="char-style-override-1">Çeng meclise uygun, meclisin sahası raks yeri, sevgilinin beni gönül tanesi, sakinin saçı yol tuzağı!</span></p>
				<p class="paragraf"><span class="char-style-override-1">Bundan iyi bir zaman olmaz; saki, işrete koyul... bundan daha hoş bir hal olamaz; Hafız, şarap iste!</span></p>
				<p class="paragraf"/>
				<p class="paragraf"><span class="char-style-override-2">Sakiya peymane pur kun zan ki sahib-mecliset</span></p>
				<p class="arabaslik-sol" id="toc_marker-5-11">XI</p>
				<p class="paragraf"/>
				<p class="paragraf"><span class="char-style-override-1">Ey padişahlar padişahı, felek topu, çevgânına ram olsun... varlık ve mekân sahası senin gezip tozmana mahsus bir meydan olsun!</span></p>
				<p class="paragraf"><span class="char-style-override-1">Zafer hatununun saçları, perçemine tutuldu, ebedi fetih gözü de salınıp gezmene âşık olsun. Utarit’in inşası, şevketinin sıfatıdır. Akl-ı Kül, dîvânında tuğrakeş olsun!</span></p>
				<p class="paragraf"><span class="char-style-override-1">Tuba ağacının cilvesi, senin selvi boyuna gıpta etmekte... cennet de sarayına haset etsin!</span></p>
				<p class="paragraf"><span class="char-style-override-1">Yalnız hayvanlar, nebatlar ve cansız şeyler değil... emr âleminde ne varsa, hepsi fermanına muti olsun!</span></p>
				<p class="paragraf"/>
				<p class="paragraf"><span class="char-style-override-2">Husreva kuy-ı felek derham-i çevgan-ı tu bad</span></p>
				<p class="arabaslik-sol" id="toc_marker-5-12">XII</p>
				<p class="paragraf"/>
				<p class="paragraf">Dünyaya ve dünya sebeplerine gönül verme, güvenme, çünkü kimse ondan vefakârlık görmedi. </p>
				<p class="paragraf">Bu dükkândan, arıya sokulmadan kimse bal yemedi, bu bahçeden dikenle incinmeden kimse bir taze hurma devşirmedi!</p>
				<p class="paragraf">Birisi günlerce çalışıp bir çerağ yaktı mı, tam parlayınca hemen bir rüzgâr çıkar, onu söndürüverir!</p>
				<p class="paragraf">Ona düşüncesiz gönül veren kişi bir baksa, görür ki, düşmanını besleyip büyütmektedir!</p>
				<p class="paragraf"><span class="char-style-override-1">Dünyayı zapt eden padişahlar padişahı Şah Gazi yok mu? Hani kılıcından kan damlardı;</span></p>
				<p class="paragraf"><span class="char-style-override-1">Hani bazen bir saldırışta bir orduyu bozguna uğratır, bazen bir narayla bir ordunun kalbini paralar, ödünü koparırdı...</span></p>
				<p class="paragraf"><span class="char-style-override-1">Hani uluları sebepsiz hapseder, başları sebepsiz kopartırdı.</span></p>
				<p class="paragraf"><span class="char-style-override-1">Hani çöldeki aslan bile adını duydu mu, korkusundan yavrusunu bırakır, kaçardı...</span></p>
				<p class="paragraf"><span class="char-style-override-1">Nihayet Şiraz’ı, Tebriz’i, Irak’ı zapt edince vakit geldi, mukadder zuhur etti;</span></p>
				<p class="paragraf"><span class="char-style-override-1">Gözünün ışığı olan oğlu, onun dünyayı gören gözüne mil çekti gitti!</span></p>
				<p class="paragraf"/>
				<p class="paragraf"><span class="char-style-override-2">Dil mebend berdunyi vu esbab-ı o</span></p>
				<p class="arabaslik-sol" id="toc_marker-5-13">XIII</p>
				<p class="paragraf"/>
				<p class="paragraf"><span class="char-style-override-1">Ey akıllı adam, Amr’ın, Zeyd’in ihsanına gönül bağlama. Kimse işinin neden açılacağını bilmez.</span></p>
				<p class="paragraf"><span class="char-style-override-1">Yürü, Tanrı’ya dayan... kaleminin ucu, ne nakış çizdiyse başka bir renk göründü, bilmez misin?</span></p>
				<p class="paragraf"><span class="char-style-override-1">Şah Hürmüz... beni görmeden, ben onu methetmeden bana yüzlerce lütuflarda, ihsanlarda bulundu da Yezd Şahı kendisini methettiğim halde hiçbir şey vermedi!</span></p>
				<p class="paragraf"><span class="char-style-override-1">Hafız, incinme, padişahların işi böyledir. Hemen âleme rızk veren Tanrı onlara da muvaffakiyet versin, yardım etsin!</span></p>
				<p class="paragraf"/>
				<p class="paragraf"><span class="char-style-override-2">Dil mebend ey merd-i behred bersafa-yı ‘amr-u zeyd</span></p>
				<p class="arabaslik-sol" id="toc_marker-5-14">XIV</p>
				<p class="paragraf"/>
				<p class="paragraf"><span class="char-style-override-1">Ey vakitleri tanıyan, bilen arkadaş, sabah rüzgârının bile bulunmadığı bir halvette Hâce’nin kulağına eriştir!</span></p>
				<p class="paragraf"><span class="char-style-override-1">Önce araya bir latife sokuştur, bir nükteyle gönlünün rızasını ele alıp onu tatlı tatlı güldür de</span></p>
				<p class="paragraf"><span class="char-style-override-1">Sonra şuncağızı arz et: Kereminden geçinecek bir aylık istersem caiz mi?</span></p>
				<p class="paragraf"/>
				<p class="paragraf"><span class="char-style-override-2">Be senn’-i Hace resan ey harif-i vakt-şinas</span></p>
				<p class="arabaslik-sol" id="toc_marker-5-15">XV **</p>
				<p class="paragraf"/>
				<p class="paragraf">Bu manzumenin güzelliği, hakkında söz söylemeye hacet bırakmayacak bir derecede... ziyası meydanda durup dururken hiç kimse güneşe delil istemez.</p>
				<p class="paragraf">Aferin o nakkaşın kalemine ki, dokunulmamış mâna güzeline bu kadar bir güzellik verdi.</p>
				<p class="paragraf">Akıl, güzellikte eşini bulamaz; tabiat, letafette benzerini göremez.</p>
				<p class="paragraf"><span class="char-style-override-1">Bu mucize mi, sihr-i helal mi? Hatif mi ilham etti, Cebrail mi vahyetti?</span></p>
				<p class="paragraf"><span class="char-style-override-1">Kimse bu çeşit bir remiz söyleyemez, kimse bunun gibi bir inci delemez!</span></p>
				<p class="paragraf"/>
				<p class="paragraf"><span class="char-style-override-2">Husn-i in nazm ezbeyan mustagniyest</span></p>
				<p class="arabaslik-sol" id="toc_marker-5-16">XVI **</p>
				<p class="paragraf"/>
				<p class="paragraf"><span>O ay yüzlü güzelin yüzü, Rebiyülevvel ayının altıncı cuma sabahıydı ki, gözümden de kayboldu, gönlümden de.</span></p>
				<p class="paragraf"><span>Hicretin yedi yüz altmış dört yılında o müşkül hikâye su gibi halloldu gitti!</span></p>
				<p class="paragraf"><span>Hayıflanmak, dertlenmek ve acılara düşmek nerde fayda verecek? Ömür, bir oyuncakla hiçbir şey elde edemeden geçip gittikten sonra.</span><span class="NOT char-style-override-6" xml:lang="en-US">*</span></p>
				<p class="arabaslik-sol" id="toc_marker-5-17">XVII</p>
				<p class="paragraf"/>
				<p class="paragraf"><span>Sarıklıların ulusu, toplulukların ışığı sahipkıran vezir Hâce Kıvameddin Hasan</span></p>
				<p class="paragraf"><span>İnsanların hayırlısı Muhammed’in hicretinin yedi yüz elli dördüncü yılında, güneş Cevza burcunda, ay da Sümbüle’deyken...</span></p>
				<p class="paragraf"><span>Rebiyülahir’in</span><span class="NOT char-style-override-6" xml:lang="en-US">*</span><span> altıncı cuma gününün tam zeval vaktinde Tanrı emriyle vefat etti.</span></p>
				<p class="paragraf"><span>Melekler âlemi yuvasının hüması olan ruhu, bu nimetler diyarından cennet bağına uçup gitti.</span></p>
				<p class="paragraf"/>
				<p class="paragraf"><span class="char-style-override-2">Server-i ehl-i ‘amayim şem’-i cem’-i encümen</span></p>
				<p class="arabaslik-sol" id="toc_marker-5-18">XVIII **</p>
				<p class="paragraf"/>
				<p class="paragraf"><span class="char-style-override-1">Ebedi Tanrı, bu padişahın daima hayır işlediğini, hiçbir hayrı fevt etmediğini gördü ve</span></p>
				<p class="paragraf"><span class="char-style-override-1">Bu alışverişin tarihi de “Rahman-ı Layemüt” (H. 785) olsun diye ruhunu, rahmetine eş etti.</span></p>
				<p class="paragraf"/>
				<p class="paragraf"><span class="char-style-override-2">Rahman-ı Layemut çü in Padşahra</span></p>
				<p class="arabaslik-sol-kucuk" id="toc_marker-5-18-1" xml:lang="en-GB">XIX</p>
				<p class="paragraf"/>
				<p class="paragraf"><span>Devrin asafı, cihanın canı Turanşah, bu dünya tarlasına hayır tohumundan başka hiçbir şey ekmedi.</span></p>
				<p class="paragraf"><span>Safer</span><span class="NOT char-style-override-6" xml:lang="en-US">*</span><span> ayının yirmi birinde ve haftanın tam ortasında</span><span class="NOT char-style-override-6" xml:lang="en-US">**</span><span> bu dumanlarla dolu külhanı bırakıp cennet bağına gitti.</span></p>
				<p class="paragraf"><span>Daima hak görmeye, hak söylemeye meyli vardı, vefat yılının tarihini de “Meyl-i behişt” (H. 787) terkibinden bul!</span></p>
				<p class="paragraf"/>
				<p class="paragraf"><span class="char-style-override-2">Asaf-ı ‘ahd-u zeman can-ı cihan Turanşah</span></p>
				<p class="arabaslik-sol-kucuk" id="toc_marker-5-18-2" xml:lang="en-GB">XX</p>
				<p class="paragraf"><span class="char-style-override-1">Durağı cennet olsun, kardeşim Hâce Adil, ömründen elli dokuz yıl geçince</span></p>
				<p class="paragraf"><span class="char-style-override-1">Cennet bahçesine sefer etti. Tanrı işlerinden, huylarından razı olsun!</span></p>
				<p class="paragraf"><span class="char-style-override-1">“Halîl-i Adil” (H. 775) terkibini oku da ölüm yılını anla!</span></p>
				<p class="paragraf"/>
				<p class="paragraf"><span class="char-style-override-2">Birader Hace ‘Adil tabe mesvah</span></p>
				<p class="arabaslik-sol" id="toc_marker-5-19">XXI</p>
				<p class="paragraf"/>
				<p class="paragraf"><span class="char-style-override-1">Gönül, gördün mü... bu akıllı, bu fikirli oğul, şu renklerle bezenmiş felek kemerinden neler gördü, nelere uğradı!</span></p>
				<p class="paragraf"><span class="char-style-override-1">Felek, kucağına gümüş bedenli bir sevgili verecekken, başına bir mermer taş dikiverdi!</span></p>
				<p class="paragraf"/>
				<p class="paragraf"><span class="char-style-override-2">Dila didi ki in ferzane ferzend</span></p>
				<p class="arabaslik-sol" id="toc_marker-5-20">XXII</p>
				<p class="paragraf"/>
				<p class="paragraf"><span class="char-style-override-1">Canım, o cennet meyvesi eline geçti de niçin gönlüne ekmedin, niye elinden saldın?</span></p>
				<p class="paragraf"><span class="char-style-override-1">Bu hikâyenin tarihini sorarlarsa “Meyve-i behiştî” (H. 779) terkibini oku!</span></p>
				<p class="paragraf"/>
				<p class="paragraf"><span class="char-style-override-2">An meyve-i behişti kamed beşestet ey can</span></p>
				<p class="arabaslik-sol" id="toc_marker-5-21">XXIII</p>
				<p class="paragraf"/>
				<p class="paragraf"><span>Kadıların ulusu Mecdeddin İsmail’in fasih kalemi, daima şeriattan dem vururdu.</span></p>
				<p class="paragraf"><span>Haftanın ortasında</span><span class="NOT char-style-override-6" xml:lang="en-US">*</span><span> Recep ayının on yedisinde</span><span class="NOT char-style-override-6" xml:lang="en-US">**</span><span> bu düzensiz, nizamsız âlemden çıkıp gitti!</span></p>
				<p class="paragraf"><span>Bil ki, Tanrı rahmetinin sığınılacak yeri, ona konak oldu. Ölüm yılını da “Rahmet-i Hak” (H. 756) terkibinden anla.</span></p>
				<p class="paragraf"/>
				<p class="paragraf"><span class="char-style-override-2">Mecd-i Din server-i sultan-ı kuzat İsma’il</span></p>
				<p class="arabaslik-sol" id="toc_marker-5-22">XXIV</p>
				<p class="paragraf"/>
				<p class="paragraf"><span class="char-style-override-1">Bu kulun can kulağına tek Tanrı’dan bir hatif şöyle bağırdı:</span></p>
				<p class="paragraf"><span class="char-style-override-1">Azizim, bir kimsenin nasibi horluk olursa; hakikaten ne kadar çalışsa, zorlasa rütbe ve mevki elde edemez!</span></p>
				<p class="paragraf"><span class="char-style-override-1">Birinin baht kilimini kara dokudular mı, o zemzemle, kevserle yıkansa da ağarmaz!</span></p>
				<p class="paragraf"/>
				<p class="paragraf"><span class="char-style-override-2">Beg’uş-i can-ı rehi munhii nida derdad</span></p>
				<p class="arabaslik-sol" id="toc_marker-5-23">XXV</p>
				<p class="paragraf"/>
				<p class="paragraf">Bugün bana bir dost selam gönderdi. Demiş ki: Ey şiirleri, basiret gözünün bebeği şair,</p>
				<p class="paragraf">Baht, iki yıl sonra seni yine evine barkına döndürdü, neden vezirin evinden dışarı çıkmazsın?</p>
				<p class="paragraf">Cevap verdim de dedim ki: Beni mazur gör. Bu, ne kibrimden, ne gururumdan.</p>
				<p class="paragraf">Kadı vekili elinde dava senedi olduğu halde engerek yılanı gibi yoluma pusu kurmuş;</p>
				<p class="paragraf"><span class="char-style-override-1">Vezirin eşiğinden çıkar çıkmaz hemen beni yakalayıp rüsva edecek, zindana tıkacak.</span></p>
				<p class="paragraf"><span class="char-style-override-1">Birisi beni borç için sıkıştırdı mı kalem vezirin kapısı...</span></p>
				<p class="paragraf"><span class="char-style-override-1">Kullarının kollarındaki kuvvet yardımıyla sille, tokat o herifin kafasını yararım.</span></p>
				<p class="paragraf"><span class="char-style-override-1">Dilerim, o kapı âlemde daimi olsun. Vezir, daima muradına erişsin ve bu gök kubbe kulluğu için kemer kuşansın!</span></p>
				<p class="paragraf"/>
				<p class="paragraf"><span class="char-style-override-2">Bemen selam furustad dosti imroz</span></p>
				<p class="arabaslik-sol" id="toc_marker-5-24">XXVI *</p>
				<p class="paragraf"/>
				<p class="paragraf"><span class="char-style-override-1">Yut o yeşil esrar hapını. Kim bir arpa kadar yutarsa, dalgaya düşer de Simurg’u bile şişe geçirir!</span></p>
				<p class="paragraf"><span class="char-style-override-1">Yut, o sofiyi marifet deryasına atan hapı! Sofi, ondan bir zerrecik yer de yüzlerce sarhoşluğa düşer... bir tanecik yutar da yüzlerce Simurg tutar...</span></p>
				<p class="paragraf"/>
				<p class="paragraf"><span class="char-style-override-2">Zanhabbe-i hazra hor kez ruy-ı sebuk-ruhi</span></p>
				<p class="arabaslik-sol" id="toc_marker-5-25">XXVII *</p>
				<p class="paragraf"/>
				<p class="paragraf"><span class="char-style-override-1">Yılın, talihin, malın, halin, aslın, neslin, tahtın, bahtın padişahlıkla daimi olsun!</span></p>
				<p class="paragraf"><span class="char-style-override-1">Yılın kutlu, talihin yaver, malın çok, halin hoş... aslın sabit, neslin baki, tahtın yüce, bahtın da sana ram olsun!</span></p>
				<p class="paragraf"/>
				<p class="paragraf"><span class="char-style-override-2">Sal-u fal-u mal-u hal-u aşl-u nesl-u taht-u baht</span></p>
				<p class="arabaslik-sol" id="toc_marker-5-26">XXVIII *</p>
				<p class="paragraf"/>
				<p class="paragraf"><span class="char-style-override-1">Padişahım, muvaffakiyet askeri, senin yoldaşındır. Kalk, âlemi bile zapt etmek istiyorsan yürü, zapt et!</span></p>
				<p class="paragraf"><span class="char-style-override-1">Bu kadar yücelikle, bu kadar ululukla yine de yoksulların halini biliyor, düşkünlerin gönüllerine hizmet ediyorsun.</span></p>
				<p class="paragraf"><span class="char-style-override-1">Bu çivit renkli gök kubbe, hileler düzedursun... sen işini Tanrı boyasına boyamakta, Tanrı iradesine uydurmakta, ona göre hareket etmektesin.</span></p>
				<p class="paragraf"><span class="char-style-override-1">Alışveriş ederek yedi buçuk kuruşunu on kuruş yapan, pek o kadar kâr etti sayılmaz. Tanrı sana fırsat versin, on kuruşla yedi buçuk kazan!</span></p>
				<p class="paragraf"/>
				<p class="paragraf"><span class="char-style-override-2">Padşaha leşker-i tovfik hemrah-ı tuend</span></p>
				<p class="arabaslik-sol" id="toc_marker-5-27">XXIX *</p>
				<p class="paragraf"/>
				<p class="paragraf">Ruhulkudüs, o kutlu melek, zebercet kubbenin üstünde</p>
				<p class="paragraf">Bir seher çağı; Yarabbi, ebedi bir devletle</p>
				<p class="paragraf">Muhammed oğlu Muzaffer’in oğlu Mansur, padişahlık tahtında dünyalar durdukça dursun, diyordu.</p>
				<p class="paragraf"><span class="char-style-override-1">.</span></p>
				<p class="paragraf"><span class="char-style-override-2">Ruh-ul kudus an suruş-ı ferruh</span></p>
				<p class="arabaslik-sol" id="toc_marker-5-28">XXX *</p>
				<p class="paragraf"/>
				<p class="paragraf"><span class="char-style-override-1">Saki, hayat iksiri olan şarabı sun da şu topraktan yapılan tenimi ebedi bir yaşayış kaynağı, bir abıhayat membaı haline getir!</span></p>
				<p class="paragraf"><span class="char-style-override-1">Gözüm kadehin devrinde, canım avucumda, Vezirin başına ant olsun, onu vermedikçe bunu alamazsın!</span></p>
				<p class="paragraf"><span class="char-style-override-1">Gülün, çayırlıkta rüzgârdan etek silkmesi gibi sen de benden etek silkme... çünkü ayağına canlar saçmak istiyorum.</span></p>
				<p class="paragraf"><span class="char-style-override-1">Çalgıcı, sen de güzellikte ikincisi olmayan o, ay yüzlü sevgiliyi iki telli, üç telli sazlarla neşelendir, hadi!</span></p>
				<p class="paragraf"/>
				<p class="paragraf"><span class="char-style-override-2">Sakiya bade ki iksir-i heyatest biyar</span></p>
				<p class="arabaslik-sol" id="toc_marker-5-29">XXXI *</p>
				<p class="paragraf"/>
				<p class="paragraf">Seher çağı, şairlik kudretim pek daralıp sıkıldı da perişan bir halde benden kaçıp gitmeye koyuldu.</p>
				<p class="paragraf">Harezm diyarını düşünerek, Ceyhun kıyılarını hayal ederek Süleyman ülkesinden binlerce şikâyetler ede ede gidiyordu.</p>
				<p class="paragraf"><span class="char-style-override-1">Sözün ruhunu anlayan bir tek kişi vardı, o da gidiyordu. Ardından bakıyordum, adeta benim de canım bedenimden gitmekteydi...</span></p>
				<p class="paragraf"><span class="char-style-override-1">Ey benim eski dostum, dedim. Ama beni azarladı; kalbi kırık bir halde ağlaya ağlaya yollara düştü!</span></p>
				<p class="paragraf"><span class="char-style-override-1">Şimdi benimle tatlı tatlı kim konuşacak, şimdi benimle kim dertleşecek? O şeker sözlü, o güzel sesli gidiyor işte, dedim.</span></p>
				<p class="paragraf"><span class="char-style-override-1">Pek çok yalvardım, ama fayda vermedi. Çünkü, artık bana padişahın merhamet nazarı kalmamıştı ki!</span></p>
				<p class="paragraf"><span class="char-style-override-1">Padişahım, lütfet, kerem eyle de onu geriye çağır. Ne yapsın, o çaresiz âşık, pek büyük bir mahrumiyete uğradı da o yüzden gidiyor!</span></p>
				<p class="paragraf"/>
				<p class="paragraf"><span class="char-style-override-2">Kuvvet-i şa’ire-i men seher ezfart-ı melal</span></p>
				<p class="arabaslik-sol" id="toc_marker-5-30">XXXII *</p>
				<p class="paragraf"/>
				<p class="paragraf"><span class="char-style-override-1">Bu kapkaranlık yurtta kâh hayretten parmağımı dişleyerek, kâh ıstıraptan başımı dizime koyarak niceye dek sevgiliye ulaşırım ümidiyle oturacağım?</span></p>
				<p class="paragraf"><span class="char-style-override-1">Ey devlet kuşu, gel... gel de bir vuslat müjdesi ver. Ümidim var, yine eski zamanlar gelecek, kavim eski birliğe dönecek elbet!</span></p>
				<p class="paragraf"/>
				<p class="paragraf"><span class="char-style-override-2">Derin zulmet-sera ta key bebuy-ı dost binşinem</span></p>
				<p class="arabaslik-sol" id="toc_marker-5-31">XXXIII *</p>
				<p class="paragraf"/>
				<p class="paragraf"><span class="char-style-override-1">Ehli sünnet ve cemaatin imamı ve şeyhi, hak ve dinin babası Bahaeddin, durağı cennet olsun...</span></p>
				<p class="paragraf"><span class="char-style-override-1">Dünyadan göçerken fazilet ehliyle akranı arasında yücelmiş olanlara şu beyti okumaktaydı:</span></p>
				<p class="paragraf"><span class="char-style-override-1">Tanrı’ya ibadetle yaklaşılabilir. Kudretin varsa, ibadette ayak dire!</span></p>
				<p class="paragraf"><span class="char-style-override-1">İşte bu yüzden ölüm tarihini de “Kurb-ı taat” (H. 782) terkibinin harflerinden hesapla!</span></p>
				<p class="paragraf"/>
				<p class="paragraf"><span class="char-style-override-2">Beha-ul Hakk-ı ved Din tabe meşvah</span></p>
				<p class="arabaslik-sol" id="toc_marker-5-32">XXXIV *</p>
				<p class="paragraf"/>
				<p class="paragraf">Yoksulun temiz bir yaradılışı olsaydı, haya yüzsuyunun etrafında döner, dolaşır, dilenmekten utanırdı.</p>
				<p class="paragraf">Güneş şununla bununla alay etmeseydi, altın kadehi boş mu kalırdı, tatlı şarap konmaz mıydı o kadehe?</p>
				<p class="paragraf">Cihan sarayı yıkılmak için yapılmamış olsaydı, temeli bundan daha sağlam olurdu elbette.</p>
				<p class="paragraf">Zamanenin işi kalpazanlık olmasaydı, ayar sahibi vezirin eline geçerdi.</p>
				<p class="paragraf"><span class="char-style-override-1">Zamanede bu azizden başka izzet sahibi kimse yoktu... zamanın ona mühlet vermesi, onun daha uzun yıllar yaşaması lazım değil miydi?</span></p>
				<p class="paragraf"/>
				<p class="paragraf"><span class="char-style-override-2">Geda eger guher-i pak daşti der aşi</span></p>
				<p class="arabaslik-sol" id="toc_marker-5-33">XXXV *</p>
				<p class="paragraf"/>
				<p class="paragraf"><span class="char-style-override-1">Şah Şeyh Ebu İshak zamanında Fars mülkü, beş kişi yüzünden öyle bir mamurdu ki... </span></p>
				<p class="paragraf"><span class="char-style-override-1">Binicileri Ebu İshak gibi ülkeler bağışlayan bir padişahtı. Ömrünü zevk ve sefa ile geçirip gitti! </span></p>
				<p class="paragraf"><span class="char-style-override-1">Biri İslamın mürebbisi Şeyh Mecdeddin’di... gökyüzü, ondan daha yeğ bir kadı hatırlayamaz.</span></p>
				<p class="paragraf"><span class="char-style-override-1">Biri de Tanrı ebdalinin piri Şeyh Eminüddin’di. Himmeti bereketiyle bağlı işler açılır, olmaz sanılan şeyler olurdu.</span></p>
				<p class="paragraf"><span class="char-style-override-1">Birisi de bilgi ülkesinin padişahlar padişahı olan Adud’du ki, Mevakıf’ı Ebu İshak adına yazmıştı.</span></p>
				<p class="paragraf"><span class="char-style-override-1">Bir diğeri de Hâce Kıvam gibi deryadil bir vezirdi ki, kerem ve ihsanıyla âlemde iyi bir ad, san kazandı.</span></p>
				<p class="paragraf"><span class="char-style-override-1">Benzerlerini bırakmayıp gittiler. Ulu ve yüce Tanrı hepsini de bağışlasın!</span></p>
				<p class="paragraf"/>
				<p class="paragraf"><span class="char-style-override-2">Be’ahd-ı saltanat-ı Şah Şeyh Ebu İshak</span></p>
				<p class="paragraf"/>
				<p class="arabaslik-sol" id="toc_marker-5-34">XXXVI*</p>
				<p class="paragraf"/>
				<p class="paragraf"><span class="char-style-override-1">Ey adalet sahibi, felek kadehindeki bir yudumcuk şarabı içsin... kara yürekli düşmanın, lale gibi kanlara batsın, boğulsun!</span></p>
				<p class="paragraf"><span class="char-style-override-1">Rütbe ve mevki köşkün o derecede yüce olsun ki, vehim yolcularına bile bin yıllık yol haline gelsin.</span></p>
				<p class="paragraf"><span class="char-style-override-1">Ey yücelik ayı, sen bütün âlemin gözüsün, ışığısın, benzerin yok... tortusuz zevk ve huzur şarabı, dilerim kadehinden eksik olmasın.</span></p>
				<p class="paragraf"><span class="char-style-override-1">Methinin havasıyla Zühre nağmelere başlayınca sana haset eden duysun da feryat figana koyulsun!</span></p>
				<p class="paragraf"><span class="char-style-override-1">Dokuz kat gökle ay ve güneş, senin kısmet sofranın alelade çerezi olsun!</span></p>
				<p class="paragraf"><span class="char-style-override-1">Bakir fikir kızım, methine mahrem oldu... öyle bir gelinin nikâh akçesini vermek de sana havale edilsin!</span></p>
				<p class="paragraf"/>
				<p class="paragraf"><span class="char-style-override-2">Dad-gera tura felek cur’a-keş-i piyale bad</span></p>
			</div>
		</div>
	</body>
</html>