<html xmlns="http://www.w3.org/1999/xhtml">
	<head>
		<title>2-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x2-3.html" xml:lang="tr-TR">
			<div class="Basic-Text-Frame">
				<p class="arabaslik-orta" id="toc_marker-4">MESNEVİLER</p>
				<p class="paragraf"/>
				<p class="arabaslik-sol" id="toc_marker-4-1">I</p>
				<p class="arabaslik-sol-kucuk" id="toc_marker-4-1-1" xml:lang="en-GB">MESNEVİ</p>
				<p class="paragraf"/>
				<p class="paragraf"><span>Eyvah vahşi ceylan, nerdesin? Seninle çok aşinalığım var!</span></p>
				<p class="paragraf"><span>* Biz, seninle iki kimsesiz, iki perişan, iki garibiz... önümüzde de, ardımızda da yırtıcı hayvanlar ve tuzak var!</span></p>
				<p class="paragraf"><span>Gel de birbirimizin halini bilelim, gel de dertleşelim, mümkünse muradımızı elde etmeye uğraşalım.</span></p>
				<p class="paragraf"><span>Çünkü görüyorum ki, bu uygunsuz çölün emin ve hoş bir çayırlığı, çimenliği yok!</span></p>
				<p class="paragraf"><span>Söyleyin dostlar, kimsesizlerin yoldaşı, gariplerin dostu kim olacak?</span></p>
				<p class="paragraf"><span>Meğer kademi kutlu Hızır zuhur ede, himmeti bereketiyle bu yol tükene;</span></p>
				<p class="paragraf"><span>Yoksa ihsan ve mürüvvet zamanı geldi mi ki? Çünkü falımda “La tezernî ferden” ayeti çıktı.</span></p>
				<p class="paragraf"><span>Bir yolcu, günün birinde bir yerden geçiyorken, yol üstünde oturmuş olan bir rint ona iltifat etti de dedi ki:</span></p>
				<p class="paragraf"><span>Ey salik, dağarcığında ne var? Tanen varsa gel, bir tuzak kur bakalım!</span></p>
				<p class="paragraf"><span>Yolcu cevap verdi: Tuzağım var, ama avım Simurg olmalı!</span></p>
				<p class="paragraf"><span>Rint, iyi ama nişanını nasıl elde edeceksin? Bizce yuvasının bir nişanesi yok ki, dedi.</span></p>
				<p class="paragraf"><span>Bunun gibi o usul boylu selvi de mademki kervana katılıp gitti. Bir selvi dalına çık da yolunu, izini gözle! </span></p>
				<p class="paragraf"><span>** Gitti, gitti de neşemi hüzne çevirdi. Hiç kardeş kardeşe böyle şey yapar mı? </span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span>Şarap kadehini elden bırakma, gül dibinden ayrılma... fakat bu kötü sarhoş zamaneden de gafil olma!</span></p>
				<p class="paragraf"><span>Güneş bile onun yoluna saça saça kesesini boşaltmışken, benim bu saçtığım şeyler tartıya mı gelir, değeri mi olur?</span></p>
				<p class="paragraf"><span>O, ayrılıp gittikten sonra teselli bulmak için artık bir kaynak başı, bir ırmak kıyısı, gözyaşları ve kendi kendine konuşup görüşme gerek!</span></p>
				<p class="paragraf"><span>Sevgililer, gidenlerini anarak bahar bulutlarına uymalı... bu lazım!</span></p>
				<p class="paragraf"><span>Sevgili, bana ayrılık kılıcını öyle bir vurdu ki, sanki benimle hiç aşinalığı yokmuş!</span></p>
				<p class="paragraf"><span>* Akarsular önüne ağlayıp çağlayarak geldi mi, sen de gözyaşlarınla onlara yardım et!</span></p>
				<p class="paragraf"><span>* O eski hemdem, bize hiç müdarada bulunmadı. Aman Müslümanlar, aman... Tanrı için merhamet edin!</span></p>
				<p class="paragraf"><span>Belki kademi kutlu Hızır, bu garibi o garibe ulaştırabilir. </span></p>
				<p class="paragraf"><span>Sen de artık inciyi gör, katır boncuğundan vazgeç; şöhreti olmayan, duyulmayan yolu bırak!</span></p>
				<p class="paragraf"><span>Ben balığa benzeyen kalemimle yazmaya başladım mı, bana “Nun velkalem” ayetinin tefsirini sor!</span></p>
				<p class="paragraf"><span>Dostlar, birbirinizin kadrini bilin. Şerhi biliyorsunuz; metni ezbere okuyun!</span></p>
				<p class="paragraf"><span>Size öğüt verenin sözü bundan ibaret; ayrılık hâkimi pusuda.</span></p>
				<p class="paragraf"><span>Ruhumu sözümle yoğurdum, ondan meydana gelen tohumu da ektim.</span></p>
				<p class="paragraf"><span>Ruhla sözün birleşmesinden meydana gelen bu terkip, insana ferah verir. Çünkü şiirin de mayasıdır, canın da!</span></p>
				<p class="paragraf"><span>Bu ümit miskinin kokusunu alın... bu kokuyla canınızı ebedi bir surette güzel kokulu bir hale getirin!</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span>Çünkü bu misk, hurilerin yakaları çininden meydana gelir, insanlardan kaçan ahudan değil!</span></p>
				<p class="paragraf"><span>** Niçin bahtımla bu kadar uğraşıp savaşayım, neden talihimden, kaderimden kaçıp durayım?</span></p>
				<p class="paragraf"><span>** Ayrılık seli başımdan aştı... artık bu halimle müdaraya imkân yok!</span></p>
				<p class="paragraf"><span>** Şimdi sevgilinin bulunduğu şehrin yolunu tutacağım. Ölsem bile, hiç olmazsa o yolda öleyim.</span></p>
				<p class="paragraf"><span>** Garipler, mezarımı görünce bir an olsun bağ ucumda oturur, dinlenirler ya!</span></p>
				<p class="paragraf"><span>** Garipleri yine garipler anar, garipler hatırlar, çünkü onlar birbirlerine armağandır.</span></p>
				<p class="paragraf"><span>** Yarabbi, çaresizlere sen çare edersin... benim çaremi de sen bilirsin, benden başka çaresizlerin çaresini de sen!</span></p>
				<p class="paragraf"><span>** Geceden aydın gündüzü nasıl izhar ediyorsan, bu kederden de benim neşemi öyle izhar et!</span></p>
				<p class="paragraf"><span>** Sevgili, senin ayrılığından çok şikâyetim var; fakat bu hikâye buraya sığmaz ki!</span></p>
				<p class="paragraf"><span>Bu vadide akan selin sesini duy. Yüzlerce masumun, yüzlerce batman gelen kanı bir arpaya!</span></p>
				<p class="paragraf"><span>Çocuklar onunla ateşlerini parlatsınlar diye, burada Cebrail’in bile kanadını yakarlar! </span></p>
				<p class="paragraf"><span>Gayrı bu makamda kimin söz söylemeye mecali vardır? Aman yarabbi, bu ne istiğna?</span></p>
				<p class="paragraf"><span>Yürü Hafız, bu makamdan bahsetme, sözünü kısa kes; Tanrı daha iyi bilir.</span><span class="NOT char-style-override-6" xml:lang="en-US">*</span></p>
				<p class="paragraf"/>
				<p class="paragraf"><span class="char-style-override-2">Ela ey ahu-yı vahşi kucayi </span></p>
				<p class="paragraf"><span class="char-style-override-2">Mera ba tust bisyar aşinayi</span></p>
				<p class="paragraf"/>
				<p class="paragraf"/>
				<p class="arabaslik-sol" id="toc_marker-4-2">II</p>
				<p class="paragraf"/>
				<p class="arabaslik-sol-kucuk" id="toc_marker-4-2-1" xml:lang="en-GB">SAKİNAME</p>
				<p class="paragraf"/>
				<p class="paragraf">Gel, ey saki! Bana insana hal veren, kerametini artıran, kemal bağışlayan şarabı sun.</p>
				<p class="paragraf">Çünkü çok perişan düştüm. Ne halim var, ne kemalim; ikisinden de bir sermayem yok.</p>
				<p class="paragraf">Saki, o şarabı sun ki; Cem’in camı yokluk diyarında bile onunla her şeyi gördüğünü iddia etmektedir.</p>
				<p class="paragraf">Gel, ey saki! İnsana Karun hazinesiyle Nuh ömrü bağışlayan o fütuhat kimyasını </p>
				<p class="paragraf">Sun da murada erişme ve uzun bir ömre nail olma kapısını açsınlar.</p>
				<p class="paragraf">* Gel, saki! Kadehten vuran aksiyle Keyhusrev’e, Cemşid’e selam gönderen şarabı</p>
				<p class="paragraf">Sun da ney sesiyle sana söyleyeyim: Cemşid nerde, Kavus ne âlemde?</p>
				<p class="paragraf">Sun o şarabı da kadehin feyziyle Cem gibi bütün âlem sırlarından agâh olayım.</p>
				<p class="paragraf">Bu köhne kilisenin devrinden bahset, geçmiş padişahlara seslen!</p>
				<p class="paragraf">Bu yıkık dünya, Efrasyab’ın sayvanını gören konaktır.</p>
				<p class="paragraf">* Onun kumandanı Pîran ne oldu? Şîde, o kahraman Türk ne âlemde?</p>
				<p class="paragraf">* Yalnız sayvanı, köşkü yele gitmedi; lahdini bile hatırlayan yok!</p>
				<p class="paragraf">* Bu ucu bucağı olmayan çöl, Selm ve Tur’un askerlerinin kaybolduğu çöldür.</p>
				<p class="paragraf">* Sun saki! Sun kadehteki aksiyle Keyhusrev’e ve Cem’e selam gönderen şarabı.</p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span>Cemşid tacına, tahtına rağmen ne hoş da söylerdi: Bu iki kapılı saray bir arpa tanesine bile değmez!</span></p>
				<p class="paragraf"><span>Sun şarabı ey saki! Sarhoş rintlerin mezhebinde ateşe tapanla dünyaya tapan arasında bir fark yoktur.</span></p>
				<p class="paragraf"><span>Sun saki! O harabatta oturan gizlenmiş sarhoş kızı!</span></p>
				<p class="paragraf"><span>Sun şarabı! Rüsva olmak, şarapla, kadehle yıkılmak isterim.</span></p>
				<p class="paragraf"><span>Gel, ey saki! Düşünceyi yakıp mahveden şarabı sun... sun o şarabı ki, aslan bile içse, ormanı yakıp yandırır.</span></p>
				<p class="paragraf"><span>Sun o şarabı da gökyüzündeki aslanı bile tutayım, bu yaşlı kurdun tuzağını paralayayım, karmakarışık bir hale getireyim.</span></p>
				<p class="paragraf"><span>* Saki, sun o şarabı ki; cennet hurileri, meleklerin kokusunu o şarapla terbiye etti.</span></p>
				<p class="paragraf"><span>Sun da ateşe ödağacı atayım, aklın dimağını ebediyete kadar güzel kokulara bürüyeyim.</span></p>
				<p class="paragraf"><span>* Saki, insana padişahlık bağışlayan, gönül temizliğine şahadet eden şarabı sun.</span></p>
				<p class="paragraf"><span>* Bana şarap sun; belki ayıplardan arınır, bu çukur yerden işret ve zevk âlemine yükselirim.</span></p>
				<p class="paragraf"><span>* Yurdum meleklerin bahçesiyken, neden burada mahpus kalayım?</span></p>
				<p class="paragraf"><span>* Şarap sun da devlet yüzünü seyret; beni harap et de hikmet hazinesine bak!</span></p>
				<p class="paragraf"><span>* Ben o kişiyim ki; kadehi elime aldım mı, âlemde ne varsa hepsini o aynada görürüm.</span></p>
				<p class="paragraf"><span>* Sarhoşken padişahlıktan dem vurur, yoksulken sultanlıktan bahsederim.</span></p>
				<p class="paragraf"><span>Sarhoş olunca sır incileri delinebilir. Çünkü insan kendisinde olmayınca sır gizleyemez.</span></p>
				<p class="paragraf"><span>* Hafız, sarhoşça nağmeye başladı mı, Zühre bile gökyüzünden onun nağmesini dinler, beğenir.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf">* Hanende, nerdesin? Rud sesiyle o husrevanî nağmeyi hatırlat</p>
				<p class="paragraf">* Da vecde geleyim, raksa gireyim, hırkamı çıkarıp atayım.</p>
				<p class="paragraf">* Kutlulukla o taca, tahta sahip olanı, o padişahlık ağacının en iyi meyvesini öveyim.</p>
				<p class="paragraf">* Padişahlık tacının temkini onunla... kuşun da huzuru onun yüzünden, balığın da!</p>
				<p class="paragraf">* İkbal sahiplerinin gönülleriyle gözlerinin ziyası o... gönül erbabının candan velinimeti o.</p>
				<p class="paragraf">* Ey kutlu nazarlı hüma, ey mübarek haberler veren felek.</p>
				<p class="paragraf">* Felek sedefinde senin gibi bir inci yoktur. Feridun’la Cem’e senin gibi bir halef bulunamaz.</p>
				<p class="paragraf">* İskender’in makamında yıllarca dur. Gönül bilgisiyle ahvali keşfet.</p>
				<p class="paragraf">* Feleğin yine bir fitneye girişmeye niyeti var. Fakat ben sarhoşluktan ve sevgilinin gözlerinin fitnesinden ayrılmam ki.</p>
				<p class="paragraf">* Birisi savaş günü kılıç vurmasını bilir... felek bir başkasını da kalem sahibi eder.</p>
				<p class="paragraf">Çalgıcı, o yeni nağmeye giriş, dostlara rud sesiyle de ki:</p>
				<p class="paragraf">* Nihayet düşmana fırsat bulduk, gökyüzünden yardım müjdesi geldi.</p>
				<p class="paragraf">* Çalgıcı, saza başla, şiirle, gazelle hikâyeye giriş! </p>
				<p class="paragraf">* Gam yükü, ayağımı yere dikekoydu; usullü vuruşlarla yerinden kaldır!</p>
				<p class="paragraf">* Uluların ruhlarını bu suretle şad et, Perviz’i, Barbed’i hatırlat.</p>
				<p class="paragraf">* Hanende, o perdeden bir nakış çal da perde ardındaki ne diyor, bir bak, dinle!</p>
				<p class="paragraf">* Hanende, nağmelerine başla da çeng çalan nahidi bile raksa sok!</p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span class="char-style-override-1">* Bir nağme çal ki; sofi hallensin, vuslat sarhoşluğuna ulaşsın!</span></p>
				<p class="paragraf"><span class="char-style-override-1">* Çalgıcı, tefi döv, çengi çal, güzel nağmelerle şarkı söyle.</span></p>
				<p class="paragraf"><span class="char-style-override-1">* Cihanın hilesi apaçık bir hikâye. Bak bakalım, ne doğacak? Geceler gebedir.</span></p>
				<p class="paragraf"><span class="char-style-override-1">* Çalgıcı, elemliyim... Tek Tanrı hakkı için, iki telli, üç telli sazı... hangisi eline geçerse, onu çal!</span></p>
				<p class="paragraf"><span class="char-style-override-1">* Feleğe hayretteyim. Bilmem sıra kimde; kimi toprak altına alacak?</span></p>
				<p class="paragraf"><span class="char-style-override-1">* Rint muğ bir ateş yaksa bile, bilmem onun yerine kimin çerağı sönecek? </span></p>
				<p class="paragraf"><span class="char-style-override-1">* Bu kanlar saçan kıyamet sahasında, sen sürahiyle kadehin kanını dök bari!</span></p>
				<p class="paragraf"><span class="char-style-override-1">** Sarhoşlara nağmelerle bir haber yolla, bir müjde ver. Geçmiş dostlara bir dua, bir selam gönder!</span></p>
				<p class="paragraf"/>
				<p class="paragraf"><span class="char-style-override-2">Biya saki an mey ki hal avured </span></p>
				<p class="paragraf"><span class="char-style-override-2">Keramet fezayed kemal avured</span></p>
			</div>
		</div>
	</body>
</html>