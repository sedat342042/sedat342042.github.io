<html xmlns="http://www.w3.org/1999/xhtml">
	<head>
		<title>2-2.html</title>
		<link href="template.css" rel="stylesheet" type="text/css"/>
	</head>
	<body>
		<div id="x2-2.html" xml:lang="tr-TR">
			<div class="Basic-Text-Frame">
				<p class="arabaslik-orta" id="toc_marker-3">TERKİPLER</p>
				<p class="paragraf"/>
				<p class="arabaslik-sol" id="toc_marker-3-1">TERKİB-İ BENT*</p>
				<p class="paragraf"/>
				<p class="paragraf">Öyle bir padişahtır ki; saltanat da ona dayanır, ona sığınır, din de. Binlerce takdire, tahsine layıktır.</p>
				<p class="paragraf">Saltanat hanedanının yeni yetişmiş fidanıdır, din bostanının bir deste gülü.</p>
				<p class="paragraf">Hem zamanın padişahlar padişahının soyundandır, hem yeryüzü halifesinin canı, ruhudur.</p>
				<p class="paragraf">Kutluluk eserleri, mutluluk delilleri, yüzünün nuru gibi alnında parlayıp durur.</p>
				<p class="paragraf">Cihan mülkünde adalet ve insafın padişahlık ziyasıyla yakın yıldızı gibi parlamaktadır.</p>
				<p class="paragraf">Felek firuzesi, onun yüce kadrinin yüzüğünde bir yüzük taşına benzer.</p>
				<p class="paragraf">Kılıcı, kâfirlikle Müslümanlık arasında bir settir, ama demirden bir set!</p>
				<p class="paragraf">Kalem, onun elinde inciler saçar, kılıç da ancak koluna layıktır.</p>
				<p class="paragraf">* * *</p>
				<p class="paragraf"/>
				<p class="paragraf">Ey Tanrı rahmetinin gölgesi, ey padişahlık bahçesinin koncası!</p>
				<p class="paragraf">Padişahlık bağında senin ahlakına malik bir selvi asla yetişmemiştir.</p>
				<p class="paragraf">Hem güzellik göğünün güneşisin, hem ululuk burcunun ayı.</p>
				<p class="paragraf">Sabah çağlarında hikmetinden sual edilmeyen Tanrı’dan senin devlet ve ikbalin niyaz edilmektedir.</p>
				<p class="paragraf">Felek, emir ve nehyler fermanını senin adınla mühürlemektedir.</p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf">Saltanatına temkinin tekellüfsüz bir surette şahadet etmektedir. </p>
				<p class="paragraf">Şüphe yok ki, aydan balığa kadar her şey senin adını anmaktadır.</p>
				<p class="paragraf">Felek, birçok güzel şey meydana getirdiği halde sedefinde senin gibi bir inci yoktur.</p>
				<p class="paragraf"/>
				<p class="paragraf">* * *</p>
				<p class="paragraf"/>
				<p class="paragraf"><span>Ey saltanat elbisesi zatıyla bezenen, ey devletinin nurani yüzü parlayıp duran padişah!</span></p>
				<p class="paragraf"><span>Devlet gelini, senin güzelliğine, senin ahlakına çılgınca âşıktır.</span></p>
				<p class="paragraf"><span>Padişahlık ululuğundaki nurlar, mübarek yüzünde görünüyor.</span></p>
				<p class="paragraf"><span>Bu yüce ve mavi atlas, senin ululuk boyuna bosuna kısa gelir.</span></p>
				<p class="paragraf"><span>Adaletinin şöhreti, gök kubbenin dokuzuncu katını da aşmıştır.</span></p>
				<p class="paragraf"><span>Güneş, meclisindeki neşeyle her an şarap kadehini çekip durmakta,</span></p>
				<p class="paragraf"><span>Nergis, kutlu yüzünü görmek için tamamıyla göz kesilmekte,</span></p>
				<p class="paragraf"><span>İnci, senin tarafından kabul edilmesi için kulak yumuşağında latif bir hale gelmektedir.</span></p>
				<p class="paragraf"><span>Felek, kasrında bir kapıcı; Zühal yıldızı, kapında bir bekçidir.</span></p>
				<p class="paragraf"><span>Tanrı, sana daima yardımcı olsun. Zevk ve sefadan, ayş u işretten başka bir işin gücün olmasın!</span></p>
				<p class="paragraf"/>
				<p class="paragraf">* * *</p>
				<p class="paragraf"/>
				<p class="paragraf">Gönlünde ne istek varsa, zaman kucağına getirmiştir.</p>
				<p class="paragraf">Muvaffakiyet sağ yanında yoldaşın, Tanrı’nın kuvvet ve yardımı, sol yanında nedimindir.</p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf">Tanrı yardımı daima seninle olsun. Seninledir de; hatta savaşlarda aşağılık bir hizmetçindir senin!</p>
				<p class="paragraf">Abdar kılıcının gayretiyle âlem cennet gibi bezenmiştir.</p>
				<p class="paragraf">Dünya durdukça devir senin devrin... zaman durdukça hüküm senin hükmün olsun!</p>
				<p class="paragraf">Makamın, yüceliğin ebedi ve her şey muradınca hasıl olsun.</p>
				<p class="paragraf">Halk, umumiyetle Hafız gibi, senin meramına erişen bahtının sayesinde emniyet ve istirahattedir.</p>
				<p class="paragraf">İşin, daima ülkeyi ve dini korumak olsun... dünya durdukça bu tarzda ebedi ol, yaşa!</p>
				<p class="paragraf"/>
				<p class="paragraf">* * *</p>
				<p class="paragraf"/>
				<p class="paragraf">Gökyüzünde senin gibi bir ay; bağda, bahçede senin gibi bir selvi yoktur.</p>
				<p class="paragraf">Yüzünle güneşi mukayese ettim de baktım, gördüm ki; güneş de hoş ama yüzün kadar alımı yok!</p>
				<p class="paragraf">Güzelliğinden nasıl bahsedeyim? Hiçbir noksanı yok ki!</p>
				<p class="paragraf">Şaşırdım kaldım doğrusu, hiçbir övüş yüzüne layık değil senin.</p>
				<p class="paragraf">Senin civarına uçan kuş, gayrı yuvasına dönmeyi istemez.</p>
				<p class="paragraf">Seni candan sevmeyen gönül, şüphesiz bil ki, cansızdır.</p>
				<p class="paragraf">Kaşlarının yayında durmayan binlerce ok var ki, hepsi de gönlüm için!</p>
				<p class="paragraf">Gözün bize bir kerecik olsun bakmadı gitti... ne yapalım, sarhoş... bütün cihana bakmaya tenezzül etmiyor!</p>
				<p class="paragraf">Padişahın nazlısı, nazenini, naz ü edası yüzünden âcizlere, biçarelere aldırış etmemekte!</p>
				<p class="paragraf">Zamanın sultanı Nasirüddin, yücelikle, temkinle âleme buyruk vermekte! </p>
				<p class="paragraf"/>
				<p class="paragraf">* * *</p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span class="char-style-override-1">Saki, eğer bizimle yar olma sevdasındaysan, bize şaraptan başka bir şey sunma!</span></p>
				<p class="paragraf"><span class="char-style-override-1">* Seccadeyle hırkayı meyhanede sat da bir katre şarap getir!</span></p>
				<p class="paragraf"><span class="char-style-override-1">*</span><span class="char-style-override-1"> </span><span class="char-style-override-1">Gönlün uyanıksa, can gülşeninde sarhoşlardan “ya hey” sesini işit!</span></p>
				<p class="paragraf"><span class="char-style-override-1">* Derman ümidiyle derde katlan... iki âlemi de aşka karşı hiçbir şeyden ibaret gör!</span></p>
				<p class="paragraf"><span class="char-style-override-1">* Rebap sesiyle ney feryadı, aşk yolunda gönül esrarından haber verir!</span></p>
				<p class="paragraf"><span class="char-style-override-1">Aşk yolunda her şeyini vermiş, tertemiz olmuş bir müflis, binlerce Hâtemi Tayy’dan yeğdir.</span></p>
				<p class="paragraf"><span class="char-style-override-1">O güzel yüzlü sevgili, sultanlar gibi gelmekte, şehir halkı da ardına düşmüş!</span></p>
				<p class="paragraf"><span class="char-style-override-1">Halk, güzel yüzüne hayran hayran bakmakta, onun da hicabından yanakları terlemiş!</span></p>
				<p class="paragraf"><span class="char-style-override-1">Hafız, senin derdinden niceye dek feryat edecek; gönlüm niceye bir kırık kalacak?</span></p>
				<p class="paragraf"><span class="char-style-override-1">** Oturursam bile derdinle uğraşır, canla başla canımla, başımla oynar, aşk oyununa girişirim </span></p>
				<p class="paragraf"/>
				<p class="paragraf"><span class="char-style-override-2">Şahi ki penah-ı milk-u dinest </span></p>
				<p class="paragraf"><span class="char-style-override-2">Derhord-ı hezar-afırinest</span></p>
				<p class="arabaslik-sol" id="toc_marker-3-2">TERCİ-İ BENT*</p>
				<p class="paragraf"/>
				<p class="paragraf">Ey dostluğu, sevgiyi yele veren sevgili, bu muydu vefa, bu muydu ahdinde durma?</p>
				<p class="paragraf">Nihayet dertli ve mecruh gönlümü ne vakte kadar gam eliyle horlayacaksın?</p>
				<p class="paragraf">Zülfünden perişanlıktan, kararsızlıktan başka hiçbir şey elde etmedim.</p>
				<p class="paragraf">Ey aziz can, zayıflara nice yedek cevr ü cefa edeceksin ki?</p>
				<p class="paragraf">Belki acırsın, merhamete gelirsin de sitemden, cefadan el çekersin dedim,</p>
				<p class="paragraf">Sen, beni cevr ü cefa ile yaktıkça ben sana düştüm, vefakârlıkta bulundum.</p>
				<p class="paragraf">Mademki bitkin âşıka acıyacağın bir gün gelmeyecek, mademki böyle bir şey ummaya imkân yok!</p>
				<p class="paragraf">Sabırdan yüz çevirmemem daha iyi... olur ya, belki gönlümün muradını elde ederim!</p>
				<p class="paragraf"/>
				<p class="paragraf">* * *</p>
				<p class="paragraf"/>
				<p class="paragraf">Saki, o geceden kalma şaraptan iki üç âşıkane dolu sun!</p>
				<p class="paragraf">Başımda bir parçacık akıl varken muğların şarabını elden bırakma!</p>
				<p class="paragraf">Çayırlıktaki kuşlar, yuvalarından davudi seslerini yükselttiler, ötüşüp şakımaya başladılar.</p>
				<p class="paragraf">Çalgıcımız, sen de bir nefes bile elinden tefi, çengi atma!</p>
				<p class="paragraf">Sevgilinin vuslatını anarak ödağacı gibi gönül yanıklığıyla terennüm et!</p>
				<p class="paragraf">Hafız, neşeyle şarap iç, ne vakte kadar zamanenin gamını yiyeceksin ki?</p>
				<p class="paragraf">Nice zamandır gönül derdinin ateşi göğüste alev alev yanmada!</p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf">Mademki ayrılık denizinin ne ucu var, ne kıyısı...</p>
				<p class="paragraf">Sabırdan yüz çevirmemem daha iyi... olur ya, belki gönlümün muradını elde ederim!</p>
				<p class="paragraf"/>
				<p class="paragraf">* * *</p>
				<p class="paragraf"/>
				<p class="paragraf"><span>Aşkın cevr ü cefasıyla, aşkın elem ve zahmetiyle ölsem bile yine gamından vazgeçmem, yine gönlüm aşkından vazgeçmez.</span></p>
				<p class="paragraf"><span>Feryadım gökyüzüne erişirse, şüphe yok, ayın da gönlünü demlendirir, günün de!</span></p>
				<p class="paragraf"><span>Yay kaşları, bakışlarla beni oklayıp durmadadır.</span></p>
				<p class="paragraf"><span>Kâtibim yaşlı felek olsa, yine aşk ve iştiyakımı kalemle ifadeye imkân yok.</span></p>
				<p class="paragraf"><span>Çocuğum, ama aşk derdiyle yaşlıyım... yaşlıyım, ama aşk derdiyle çocuk!</span></p>
				<p class="paragraf"><span>Sadî gibi oturup sabretmeyi kuruyorum. </span></p>
				<p class="paragraf"><span>Mademki sitemkâr zaman beni senden uzaklarda gam bağına bağladı, esir etti...</span></p>
				<p class="paragraf"><span>Sabırdan yüz çevirmemem daha iyi... olur ya, belki gönlümün muradını elde ederim!</span></p>
				<p class="paragraf"/>
				<p class="paragraf">* * *</p>
				<p class="paragraf"/>
				<p class="paragraf">Ey işveli, edalı güzellerin hasetini çeken sevgili, ay gibi yüzünden peçeyi kaldır </p>
				<p class="paragraf">Da bütün cihandan geçeyim, yine tövbemi bozayım!</p>
				<p class="paragraf">Sevgili! Sırrım, göz uğrağı olan yollardan faş oldu, sırrım gözyaşlarımla halka yayıldı gitti!</p>
				<p class="paragraf">Aşkta ayrılık zamanı geldi çattı, bilmem sonum nereye varacak?</p>
				<p class="paragraf">Gamınla eş olan herkes, ömrünün sermayesini yele verdi!</p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf">Aşk ateşiyle gam buhurdanında ödağacı gibi yan yakıl ey gönül!</p>
				<p class="paragraf">Mademki o yüce boylunun ayağını öpmek için elime bir fırsat düşmüyor;</p>
				<p class="paragraf">Sabırdan yüz çevirmemem daha iyi... olur ya, belki gönlümün muradını elde ederim!</p>
				<p class="paragraf"/>
				<p class="paragraf">* * *</p>
				<p class="paragraf"/>
				<p class="paragraf">Ey yasemin bedenli, gül endamlı sevgili, akşam güneşi, senin yüzünü görüp utanmada.</p>
				<p class="paragraf">Yine gel ki, canlar yakan ayrılık gönlümden kararı da aldı, huzuru da.</p>
				<p class="paragraf">Tane gibi olan beninle tuzağa benzeyen zülfün yüzünden gönlümün kuşu tuzağa düştü!</p>
				<p class="paragraf">Çalışıp çabalamayla muradımı elde edemeyince çaresiz ayrılığa razı oldum.</p>
				<p class="paragraf">Şimdilik ayrılık derdiyle baş başayız... bilmem sonu nereye varır?</p>
				<p class="paragraf">Sensiz olunca sanki âlemde nasibim, ancak mihnet ve dert!</p>
				<p class="paragraf">Hafız, sevgiliyle sohbetten, şaraptan ve kadehten başka şu varlığın ne gayesi, ne maksadı var?</p>
				<p class="paragraf">Ey gönlümün huzuru sevgili, mademki şimdilik gönlümün muradına erişmem mümkün değil...</p>
				<p class="paragraf">Sabırdan yüz çevirmemem daha iyi... olur ya, belki gönlümün muradını elde ederim!</p>
				<p class="paragraf"/>
				<p class="paragraf">* * *</p>
				<p class="paragraf"/>
				<p class="paragraf"><span>Ey kararsız canımın rahatı, ey ümitlerle dolu gönlümün ümidi,</span></p>
				<p class="paragraf"><span>Gamınla şadım... her halimde gamımın yanıklığı, bana munis olmada.</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span>Yanımdan ayrılıp gideli adeta kendimden geçmişim...</span></p>
				<p class="paragraf"><span>Şimdilik vuslat arzusuyla ömrümü ayrılıkta geçirmedeyim.</span></p>
				<p class="paragraf"><span>Bu gece dün geceden fazla ağlamakta, gözyaşlarımı tufan gibi akıtmaktayım.</span></p>
				<p class="paragraf"><span>Ecel yakamı tutmadıkça elimi eteğinden çekmem.</span></p>
				<p class="paragraf"><span>Bu bitkin, bu yaralı gönlümün muradı mademki çalışmakla hasıl olmadı...</span></p>
				<p class="paragraf"><span>Sabırdan yüz çevirmemem daha iyi... olur ya, belki gönlümün muradını elde ederim!</span></p>
				<p class="paragraf"/>
				<p class="paragraf">* * *</p>
				<p class="paragraf"/>
				<p class="paragraf"><span class="char-style-override-1">Ey açtığı yara gönül derdine merhem... ey aşkı, gönle munis ve mahrem olan sevgili,</span></p>
				<p class="paragraf"><span class="char-style-override-1">Zülfün, can boynuna kement... lalin, gönül yüzüğüne taş.</span></p>
				<p class="paragraf"><span class="char-style-override-1">Kaşın, can şahnesiydi; o da gözün gibi gönül diyarına hâkim kesildi.</span></p>
				<p class="paragraf"><span class="char-style-override-1">O gönlümüzde, biz ateşler içinde... fakat gönlümüzün kaydında değiliz, onun derdiyle dertlenmekteyiz!</span></p>
				<p class="paragraf"><span class="char-style-override-1">Bu ayrılık yüzünden başımı alıp bu cihandan gideceğim gün, yahut gönlümü kaybedeceğim an yaklaştı!</span></p>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"/>
				<p class="paragraf"><span class="char-style-override-1">Hafız, gönül âlemindeki huzurdan bir nur bulsan ne olurdu ki?</span></p>
				<p class="paragraf"><span class="char-style-override-1">Mademki onun vuslat diyarı kolay kolay gönle müsahhar olmuyor... </span></p>
				<p class="paragraf"><span class="char-style-override-1">Sabırdan yüz çevirmemem daha iyi... olur ya, belki gönlümün muradını elde ederim! </span></p>
				<p class="paragraf"/>
				<p class="paragraf"><span class="char-style-override-2">Ey dade bebad dost -dari </span></p>
				<p class="paragraf"><span class="char-style-override-2">İn bud vefa vu ‘ahd-ı yari</span></p>
			</div>
		</div>
	</body>
</html>