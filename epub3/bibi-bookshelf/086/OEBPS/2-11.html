<html xmlns="http://www.w3.org/1999/xhtml">
	<head>
		<title>2-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="x2-11.html" xml:lang="tr-TR">
			<div class="Basic-Text-Frame">
				<p class="arabaslik-orta" id="toc_marker-12">ŞÜPHELİ KITALAR</p>
				<p class="paragraf"/>
				<p class="arabaslik-sol" id="toc_marker-12-1">I</p>
				<p class="paragraf"/>
				<p class="paragraf">Vezirimize haset edene söyle: Onun kötülüğünü istemesin, hakkında kötü sözler söylemesin... yoksa zamane, karşılık olarak ona ancak kötülük verir.</p>
				<p class="paragraf"><span class="char-style-override-1">Beyhude savaşma, asılsız ve abes akıl fikirle felek elimize tasarruf dizginini vermez ki!</span></p>
				<p class="paragraf"><span class="char-style-override-1">Cem’in karşısında cihanı bezeseler de cihanı gören kadehi, yine terk etmez.</span></p>
				<p class="paragraf"><span class="char-style-override-1">Tanrı korusun, gökyüzünden oklar yağsa da bizim ululuk haremine varmamıza mani olsa.</span></p>
				<p class="paragraf"><span class="char-style-override-1">Hâce Kıvam’ımızın nimetlerine ant olsun; bu iş kendisine uygun bile olsa, yine razı olmaz. Mutlaka bizi huzurunda görmek ister, o kadar kadri yücedir. Çünkü biz, onun cihanı gösteren kadehiyiz.</span></p>
				<p class="paragraf"/>
				<p class="paragraf"><span class="char-style-override-2">Hasud-ı Hace-i mara bigu ki bed mepesend</span></p>
				<p class="arabaslik-sol" id="toc_marker-12-2">II</p>
				<p class="paragraf"/>
				<p class="paragraf"><span class="char-style-override-1">Padişahım, bana cennetten bir muştucu geldi. Rıdvan gibi bir tahta sahip olan o muştucunun saçları Selsebil gibi dalga dalga akmaktaydı. Huri gibi de güzeldi.</span></p>
				<p class="paragraf"><span class="char-style-override-1">Yani gönlüme hoş, mânalı, ölçülü, gönüllerde yer eder, güzel, nazik, bakir ve latif bir şiir doğdu.</span></p>
				<p class="paragraf"><span class="char-style-override-1">Bu sırça saraya niçin geldin, dedim. Melek huylu padişahın meclisini bezemek için, diye cevap verdi.</span></p>
				<p class="paragraf"><span class="char-style-override-1">Bu müflisin, sohbetinden pek daraldı, pek sıkıldı... huzuruna çağır da gönlünün muradını bir sor, soruştur!</span></p>
				<p class="paragraf"/>
				<p class="paragraf"><span class="char-style-override-2">Saha mubeşşiri zibehiştem resideest</span></p>
				<p class="arabaslik-sol" id="toc_marker-12-3">III</p>
				<p class="paragraf"/>
				<p class="paragraf"><span class="char-style-override-1">Halk, feleğin bozuk düzen işini görmez, duymaz. Halkın gözleri kördür, kulakları sağır!</span></p>
				<p class="paragraf"><span class="char-style-override-1">Nice kişiler ayla güneşi yastık edindikleri halde, sonunda yatakları toprak ve kerpiç olur.</span></p>
				<p class="paragraf"><span class="char-style-override-1">Kaza yayı ok attı mı, zırhın ne faydası var? Kader hükmünü işledi mi, siper neye yarar?</span></p>
				<p class="paragraf"><span class="char-style-override-1">Demirden kaleler yapsan da sığınsan; ecel geldi mi, yine kapını döver, yine gelir çatar!</span></p>
				<p class="paragraf"><span class="char-style-override-1">Sana bir kapı açtılar mı, o kapıyı yele açma... sana bir yol gösterdiler mi, o yola hava ve hevesinle düşme!</span></p>
				<p class="paragraf"><span class="char-style-override-1">Feleğin tozunu, toprağını gör. Zamanenin huyuna bak... hırs yaygısını dür, tamah elbisesini yırt!</span></p>
				<p class="paragraf"/>
				<p class="paragraf"><span class="char-style-override-2">Fesad-ı cerh nebinend-u neşnevend hemi</span></p>
				<p class="arabaslik-sol" id="toc_marker-12-4">IV</p>
				<p class="paragraf">Gülbeşekere benzeyen şiirim, menekşe şurubundan bile şeker lezzetini alır... bu yüzden parmak şekeriyle peynir şekeri ona haset eder oldular.</p>
				<p class="paragraf">Şekeri ayıplayanın ağzı acı olsun, duru suyun letafetini inkâr edenin toprak başına!</p>
				<p class="paragraf"><span class="char-style-override-1">Anasından kör olarak doğan, hiç güzel bir dilbere müşteri olabilir mi?</span></p>
				<p class="paragraf"/>
				<p class="paragraf"><span class="char-style-override-2">Gul-kand-ı şi’r-i men zibenefşe şeker-rubast</span></p>
				<p class="arabaslik-sol" id="toc_marker-12-5">V *</p>
				<p class="paragraf"/>
				<p class="paragraf"><span class="char-style-override-1">Kardeş, fırsat bulut gibidir... pek tez gelip geçer!</span></p>
				<p class="paragraf"><span class="char-style-override-1">Ömür pek azizdir, zayi etme. Fevt oldu mu yazık olur, yazık!</span></p>
				<p class="paragraf"/>
				<p class="paragraf"><span class="char-style-override-2">Bugzeşten-i fırsat ey birader</span></p>
				<p class="arabaslik-sol" id="toc_marker-12-6">VI *</p>
				<p class="paragraf"/>
				<p class="paragraf">Devlet ve dinin ulu Kıvam’ı öyle bir vezirdir ki, felek toprağını öpmek üzere kapısına secde ederdi.</p>
				<p class="paragraf"><span class="char-style-override-1">O ululuk, o yücelikle Zilkade ayının on beşinde, varlık sahasından çekilip toprak altına gitti. Gayrı kimse kimseden cömertlik ummasın diye, vefat yılının harfleri “Ümîd-u cûd” (H. 764) terkibiyle zuhur etti.</span></p>
				<p class="paragraf"/>
				<p class="paragraf"><span class="char-style-override-2">A’zam kıvam-ı dovlet-u din an ki berdereş</span></p>
				<p class="arabaslik-sol" id="toc_marker-12-7">VII *</p>
				<p class="paragraf"/>
				<p class="paragraf"><span class="char-style-override-1">Zamane cevrinden ne karmakarışık, ne olmayacak işler zuhur etti... kim bunları padişahın tapısına arz edecek?</span></p>
				<p class="paragraf"><span class="char-style-override-1">Rindin birisi kadılık seccadesine oturdu, namussuzun biri de ululuk makamına erişti.</span></p>
				<p class="paragraf"><span class="char-style-override-1">O rint, ben âlemin gözüyüm, gözünün ışığıyım, demekte. Bu namussuz da, ben Dara’nın oğluyum, zamanede eşim yok, diye söylenip durmada!</span></p>
				<p class="paragraf"><span class="char-style-override-1">Ey devrin veziri! Allah için, devleti günden güne artası padişaha arz et de</span></p>
				<p class="paragraf"><span class="char-style-override-1">De ki: Padişahım; her dileyenin altına yatan, zamanında dilediği işi işler bir hale gelmesin! </span></p>
				<p class="paragraf"/>
				<p class="paragraf"><span class="char-style-override-2">An kist ta behazret-i Sultan eda kuned</span></p>
				<p class="arabaslik-sol" id="toc_marker-12-8">VIII *</p>
				<p class="paragraf"/>
				<p class="paragraf"><span class="char-style-override-1">Nerde o fırsat ki, pir-i mugana hizmet edeyim de o yaşlı adamın öğüdüyle kendimi gençleştireyim.</span></p>
				<p class="paragraf"><span class="char-style-override-1">Ben yıllardır meyhanede mücavirim. Ömrümün arta kalan kısmını da eşiğe hizmetle geçireyim.</span></p>
				<p class="paragraf"><span class="char-style-override-1">Dün muhtesib elimde şarap şişesini gördü de kırdı. Ben de bundan böyle onu hırkamın altında gizlerim!</span></p>
				<p class="paragraf"/>
				<p class="paragraf"><span class="char-style-override-2">Ku firsati ki hidmet-i pir-i mugan kunem</span></p>
				<p class="arabaslik-sol" id="toc_marker-12-9">IX *</p>
				<p class="paragraf"/>
				<p class="paragraf"><span class="char-style-override-1">Hakîm fikrim, dün akıldan sordu: Ey yaratıcı ve merhametli Tanrı’nın lütuflarından eşi, ortağı bulunmayanı!</span></p>
				<p class="paragraf"><span class="char-style-override-1">Âlemde hangi şiir, denizlerde incinin bile değerini hiçe sayar?</span></p>
				<p class="paragraf"><span class="char-style-override-1">Akıl, şöyle cevap verdi: Benden bunu duy... fakat bu kasideyi filan yazdı, şu gazeli feşman söyledi diye söylenen şeylere kulak asma! </span></p>
				<p class="paragraf"><span class="char-style-override-1">Bilir misin... yalancıktan, yahut şüpheli olarak değil, dosdoğru, belli beyan... zamanedeki fazilet ehlinin en yücesi, en ileri geleni kim?</span></p>
				<p class="paragraf"><span class="char-style-override-1">Fazıllar sultanı, söz ülkesinin padişahı, din ve milletin cemali, cihan hocası Selman!</span></p>
				<p class="paragraf"/>
				<p class="paragraf"><span class="char-style-override-2">Hakim-i fikr-i men ez’aki duş kerd sual</span></p>
				<p class="arabaslik-sol" id="toc_marker-12-10">X *</p>
				<p class="paragraf"/>
				<p class="paragraf"><span class="char-style-override-1">Ey seher yeli! Eğer imkân varsa, vefakârlık ederek, şefkat göstererek...</span></p>
				<p class="paragraf"><span class="char-style-override-1">Benden sevgilime bir haber götür ve de ki: O, senin gizlice yanıp yakılan bir âşıkındır. Ölüyordu iştiyakından. Sevgili, sensiz bana yaşamak haram olsun diyordu!</span></p>
				<p class="paragraf"/>
				<p class="paragraf"><span class="char-style-override-2">Ey bad-ı seher eger tevani</span></p>
				<p class="arabaslik-sol" id="toc_marker-12-11">XI *</p>
				<p class="paragraf"/>
				<p class="paragraf"><span class="char-style-override-1">İnsan, mutlaka bilgiyle insan olur. İlmi olmayan, hayvanın ta kendisidir.</span></p>
				<p class="paragraf"><span class="char-style-override-1">Fakat ilim olur da amel olmazsa, bu mutlak bir bilgisizliktir. Canım, bilgisizlikle Hakk’ı bulmaya imkân yok!</span></p>
				<p class="paragraf"/>
				<p class="paragraf"><span class="char-style-override-2">Be ‘ilmest adema insan mutlak</span></p>
				<p class="arabaslik-sol" id="toc_marker-12-12">XII *</p>
				<p class="paragraf"/>
				<p class="paragraf"><span class="char-style-override-1">Köpek, dostlarının gönüllerini kıran adamdan daha şereflidir.</span></p>
				<p class="paragraf"><span class="char-style-override-1">Bu sözün mânası gönüllerde yer etsin diye, hakikatini iyi anlatmak gerek!</span></p>
				<p class="paragraf"><span class="char-style-override-1">İnsan, seninle beraber yer, içer... köpekse dışarıdadır... verirsen yer, vermezsen yemez, fakat yine de kapıyı bekler durur.</span></p>
				<p class="paragraf"><span class="char-style-override-1">Köpek vefakâr olsun da insan insana düşmanlık etsin... yazıktır doğrusu! </span></p>
				<p class="paragraf"/>
				<p class="paragraf"><span class="char-style-override-2">Sek beran ademi şeref dared</span></p>
				<p class="arabaslik-sol" id="toc_marker-12-13">XIII *</p>
				<p class="paragraf"/>
				<p class="paragraf"><span class="char-style-override-1">Ey seher yeli, kalbim kederli... dimağım senin kokundan güzel kokular almakta, gül bahçesine bir uğra da bizden güle, selviye selam götür.</span></p>
				<p class="paragraf"><span class="char-style-override-1">De ki: Ey gül, onun yüzü dururken güzellikten dem vurma. Hasır ören, altın örme sanatını bilmez ki.</span></p>
				<p class="paragraf"><span class="char-style-override-1">Ey selvi, sevgilinin boyuna karşı yüce boyluluktan bahsetme. Bununla nazlanma, çünkü onun boyuna karşı haddini asmış olursun sonra!</span></p>
				<p class="paragraf"><span class="char-style-override-1">Saki, gel... bahar mevsimi, bu mevsimde takva ehlinin inadına gel...</span></p>
				<p class="paragraf"><span class="char-style-override-1">Güzel sesli genç kadınlarla kudretin yettikçe erguvan renkli şarabı içmeye bak.</span></p>
				<p class="paragraf"><span class="char-style-override-1">Edepli, uslu kişilerin öğütlerini söyleyip durma... ha onların öğüdü, ha hatiplerin sesi, ikisi de kulağıma girmez!</span></p>
				<p class="paragraf"><span class="char-style-override-1">Bülbül bağda sana, gül zamanında elden kadehi bırakma demekte </span></p>
				<p class="paragraf"><span class="char-style-override-1">Gülün vuslatını ganimet bil, ganimet... şarap içmeye azmet! </span></p>
				<p class="paragraf"><span class="char-style-override-1">Gafil olma, fırsat fevt olur; anbean işret vakti geçip gider!</span></p>
				<p class="paragraf"><span class="char-style-override-1">Hafız’dan bir an şu öğüdü duy da daima şarap iç, zevkine bak... Tanrı daha iyi bilir ya!</span></p>
				<p class="paragraf"/>
				<p class="paragraf"><span class="char-style-override-2">Eya rihaş saba kalbi kei’bu</span></p>
				<p class="arabaslik-sol" id="toc_marker-12-14">XIV *</p>
				<p class="paragraf"/>
				<p class="paragraf"><span class="char-style-override-1">Bu kavgalarla, kargaşalıklarla dopdolu dünyaya gelen, nihayet mezara gidecek.</span></p>
				<p class="paragraf"><span class="char-style-override-1">Dünya ahret yolunun bir köprüsüdür; bekası olmayan bir yer, yıkık bir konaktır.</span></p>
				<p class="paragraf"><span class="char-style-override-1">Bu korkularla dolu köprüye güvenme... yol azığını düz, burada oturup kalma.</span></p>
				<p class="paragraf"><span class="char-style-override-1">Mâna ehline göre bu iki kapılı köşk, hazinesiz bir viranedir.</span></p>
				<p class="paragraf"><span class="char-style-override-1">Arifler, bu eve han dediler ya... hakikaten de hakikat incisini deldiler, çok doğru söylediler. Hana uğrayıp geçilir, handa oturulmaz ki!</span></p>
				<p class="paragraf"><span class="char-style-override-1">Mal ve makam dostluğundan uzaklaş... çünkü malın yılandır, makamın kuyu!</span></p>
				<p class="paragraf"><span class="char-style-override-1">Hadi farz edelim ki, Behram-ı Gûr’sun. Yine sonunda mezar tuzağına düşeceksin ya!</span></p>
				<p class="paragraf"><span class="char-style-override-1">Kör değilsen sana söylüyorum, mezarı gör! Bir an bile işsiz güçsüz oturma!</span></p>
				<p class="paragraf"><span class="char-style-override-1">Hiç kimsenin bu duraktan göçmemesine imkân yok. İster yoksul olsun, ister padişah... ister yaşlı olsun, ister genç!</span></p>
				<p class="paragraf"><span class="char-style-override-1">Ey eteğini çekerek kabrimizden geçen, Hafız senden bir fatiha istemekte, okuyuver!</span></p>
				<p class="paragraf"/>
				<p class="paragraf"><span class="char-style-override-2">Her ki amed dercihan-ı pur zişur</span></p>
			</div>
		</div>
	</body>
</html>