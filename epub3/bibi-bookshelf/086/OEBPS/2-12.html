<html xmlns="http://www.w3.org/1999/xhtml">
	<head>
		<title>2-12.html</title>
		<link href="template.css" rel="stylesheet" type="text/css"/>
	</head>
	<body>
		<div id="x2-12.html" xml:lang="tr-TR">
			<div class="Basic-Text-Frame">
				<p class="arabaslik-orta" id="toc_marker-13">ŞÜPHELİ RUBAİLER</p>
				<p class="paragraf"/>
				<p class="arabaslik-sol" id="toc_marker-13-1">I</p>
				<p class="paragraf"/>
				<p class="paragraf"><span class="char-style-override-1">Üzümcünün yaptığı o eski şarabı sun! Onunla ömrümü yenileyeceğim. Beni sarhoş et, cihan ahvalinden habersiz bir hale getir de ey iyi adam, sana cihanın sırrını söyleyeyim.</span></p>
				<p class="paragraf"/>
				<p class="paragraf"><span class="char-style-override-2">Zan bade-i dirine-i dehkan-perverd</span></p>
				<p class="arabaslik-sol" id="toc_marker-13-2">II</p>
				<p class="paragraf"/>
				<p class="paragraf"><span class="char-style-override-1">Ey vakar ve temkini yüzünden güneşle ayın bile ışığına baş koydukları sevgili! Lütfet de beni eli dar, gönlü gamlı bir halde bekleyiş ateşine salıp huzur ve istirahatla oturma!</span></p>
				<p class="paragraf"/>
				<p class="paragraf"><span class="char-style-override-2">Ey an ki nihend mihr-u mah eztemkin</span></p>
				<p class="arabaslik-sol" id="toc_marker-13-3">III</p>
				<p class="paragraf"/>
				<p class="paragraf"><span class="char-style-override-1">Tanrı’nın semavi kaza ve kaderi hükmettikçe, işin daima yolunda gide, muradına erişesin... Elinden bir kadeh şarap içersem, o bir kadeh şarap, bana ebedi bir zevk ve huzur sermayesi olur!</span></p>
				<p class="paragraf"/>
				<p class="paragraf"><span class="char-style-override-2">Ta hukm-i kaza-yi asmani başed</span></p>
				<p class="arabaslik-sol" id="toc_marker-13-4">IV</p>
				<p class="paragraf"/>
				<p class="paragraf"><span class="char-style-override-1">Sevgili, seninle bir geceyi gündüze ulaştırdıktan sonra, bir anımı bile sensiz geçirirsem, er değilim. Bundan sonra ölümden korkum yok; çünkü senin taze ve latif dudağından abıhayat içtim.</span></p>
				<p class="paragraf"/>
				<p class="paragraf"><span class="char-style-override-2">Gana çü şebi batu beruzz avurdem </span></p>
				<p class="arabaslik-sol" id="toc_marker-13-5">V</p>
				<p class="paragraf"/>
				<p class="paragraf"><span class="char-style-override-1">Ne vakte kadar böyle cevr ü cefada bulunacak, ne zamana dek beyhude yere halkın gönlünü incitip duracaksın? Gönül erbabının elinde öyle bir kılıç vardır ki, eğer sana dokunursa; günahın boynuna sonra!</span></p>
				<p class="paragraf"/>
				<p class="paragraf"><span class="char-style-override-2">Ta key buved in cevr-u cefa kerden-i tu</span></p>
				<p class="arabaslik-sol" id="toc_marker-13-6">VI</p>
				<p class="paragraf"/>
				<p class="paragraf"><span class="char-style-override-1">İyi adamlarla kötü olmak, çölde yırtıcı canavar kesilmek doğru değil. Kişi iyi geçimine mağrur olmamalı, faziletine gururlanmamalı!</span></p>
				<p class="paragraf"/>
				<p class="paragraf"><span class="char-style-override-2">Bamerdum-i nik bed nemibayedbud</span></p>
				<p class="arabaslik-sol" id="toc_marker-13-7">VII</p>
				<p class="paragraf"/>
				<p class="paragraf"><span>Yine gel, canım cemalini gözlemede... yine gel, gönül ayrılığının derdinden feryat etmede...</span></p>
				<p class="paragraf"><span>Yine gel ey aziz sevgili, yüzün olmadıkça bu perişan âşıkın gözlerinden yaşlar akmada!</span><span class="NOT char-style-override-6" xml:lang="en-US">*</span></p>
				<p class="paragraf"/>
				<p class="paragraf"><span class="char-style-override-2">Baz ay ki canem becemalet nigaranest</span></p>
				<p class="arabaslik-sol" id="toc_marker-13-8">VIII</p>
				<p class="paragraf"/>
				<p class="paragraf"><span class="char-style-override-1">Ayrılığın bu yoksulun canına öyle bir tesir etti ki, sanki yaralı ciğerime tuz ekildi. Senden bir gün ayrı düşersem diye korkuyordum... gördün ya, o kötü gün nasıl gelip çattı!</span></p>
				<p class="paragraf"/>
				<p class="paragraf"><span class="char-style-override-2">Hecret ki beca-i men-i derviş amed</span></p>
				<p class="arabaslik-sol" id="toc_marker-13-9">IX</p>
				<p class="paragraf"/>
				<p class="paragraf"><span class="char-style-override-1">Zülüflerin neden kıvırcık ve büklüm büklüm? Mahmur gözlerin neden uykulu? Sana kimsecikler gül yaprağıyla bile dokunmamışken, neden vücudun baştan ayağa kadar, gülsuyu kokmada?</span></p>
				<p class="paragraf"/>
				<p class="paragraf"><span class="char-style-override-2">Zulfeyn-i tu piç-u ham-u tab ezçi girift</span></p>
				<p class="arabaslik-sol" id="toc_marker-13-10">X</p>
				<p class="paragraf"/>
				<p class="paragraf"><span class="char-style-override-1">Seni dileme yolunda gam dikenleri var. Nerde bu dikenlere dayanacak ayağı olan yolcu? Bilir misin, aşkta şöhret kazanan kim?</span></p>
				<p class="paragraf"><span class="char-style-override-1">Can yüzünde âşıkların nefesi olan, âşıkların himmetine mazhar bulunan kişi!</span></p>
				<p class="paragraf"/>
				<p class="paragraf"><span class="char-style-override-2">Rah-ı taleb-i tu har-ı gamha dared</span></p>
				<p class="paragraf"/>
				<p class="arabaslik-sol" id="toc_marker-13-11">XI</p>
				<p class="paragraf"/>
				<p class="paragraf"><span class="char-style-override-1">Oğul, bu kâinat anasından gönlünü al; sonuna bak, kimseye vefası yoktur bu kadının... bu kadın, kocasına düşmandır. Hafız gibi görünüşüne aldanırsan, bu dünyadan kesilmezsen; dünyayı dileyen kim, dilemeyen kim bilemezsin.</span></p>
				<p class="paragraf"/>
				<p class="paragraf"><span class="char-style-override-2">Berdar dil ez mader-i dehr ey ferzend</span></p>
				<p class="arabaslik-sol" id="toc_marker-13-12">XII</p>
				<p class="paragraf"/>
				<p class="paragraf"><span class="char-style-override-1">Şiraz’da Hafız Muhammed diye ünlü bir çeng çalan var ki; havasın makbulü, avamın meşhuru, lehçesi güzel, hareketi mevzun tam bir dolunaydır.</span></p>
				<p class="paragraf"/>
				<p class="paragraf"><span class="char-style-override-2">Makbul-i dil-i havass-u meşhur-ı avam</span></p>
				<p class="arabaslik-sol" id="toc_marker-13-13">XIII</p>
				<p class="paragraf"/>
				<p class="paragraf"><span class="char-style-override-1">Çalgıda çağanak kuşunun kanat seslerini, yahut edep gülşeninin gül kokularını duymaktayım. Yahut da rüzgâr, dudağına dair bir söz söylemede... hulasa şaşılacak bir rivayettir duyuyorum vesselam!</span></p>
				<p class="paragraf"/>
				<p class="paragraf"><span class="char-style-override-2">Avaz-ı per-i murg-ı tarab mişinevem</span></p>
				<p class="arabaslik-sol" id="toc_marker-13-14">XIV</p>
				<p class="paragraf"/>
				<p class="paragraf"><span class="char-style-override-1">Ayrılığınla mumdan fazla ağlamakta, sürahi gibi daima kanlı gözyaşları dökmekteyim. Şarap kadehine benziyorum: Gönül darlığından çeng sesi duydum mu, kan ağlıyorum, kan!</span></p>
				<p class="paragraf"/>
				<p class="paragraf"><span class="char-style-override-2">Der hecr-i tu men zişen’ efzun giryem</span></p>
				<p class="arabaslik-sol" id="toc_marker-13-15">XV</p>
				<p class="paragraf"/>
				<p class="paragraf"><span class="char-style-override-1">Kendini yüce bilmek, bütün halktan üstün saymak pek büyük bir ayıptır. Herkesi görüp de kendini görmemeyi gözbebeğinden öğrenmek gerek!</span></p>
				<p class="paragraf"/>
				<p class="paragraf"><span class="char-style-override-2">‘Aybest ‘azim berkeşiden hodra</span></p>
				<p class="arabaslik-sol" id="toc_marker-13-16">XVI</p>
				<p class="paragraf"/>
				<p class="paragraf"><span class="char-style-override-1">Ehliyeti olana canım feda olsun. Ayağına baş koşan yeri var. Cehennemi yakından bilmek ister misin? Ehil olmayanlarla konuşup görüşmek!</span></p>
				<p class="paragraf"/>
				<p class="paragraf"><span class="char-style-override-2">Canem befeda-yı an ki o ehl buved</span></p>
				<p class="arabaslik-sol" id="toc_marker-13-17">XVII</p>
				<p class="paragraf"/>
				<p class="paragraf"><span>Bütün âlemi bir havanda dövüp ezmek, dokuz kat göğü gönül kanıyla sıvamak, yüzyıl zindanda esir kalmak, bir an nadanla hemdem olmadan yeğdir.</span><span class="NOT char-style-override-6" xml:lang="en-US">*</span></p>
				<p class="paragraf"/>
				<p class="paragraf"><span class="char-style-override-2">Ser ta ser-i afak behaven suden</span></p>
				<p class="paragraf"/>
				<p class="arabaslik-sol" id="toc_marker-13-18">XVIII</p>
				<p class="paragraf"/>
				<p class="paragraf"><span class="char-style-override-1">İş, mecruh gönlümün dileğince olup, bedenimin mülkü ruh padişahından ayrılınca, Tanrı tapısından umduğum, kutluluk kapılarının tamamıyla açılmasıdır.</span></p>
				<p class="paragraf"/>
				<p class="paragraf"><span class="char-style-override-2">Ta kar bekam-ı dil-i mecruh buved</span></p>
				<p class="arabaslik-sol" id="toc_marker-13-19">XIX</p>
				<p class="paragraf"/>
				<p class="paragraf"><span class="char-style-override-1">Dostlar, nöbet bana gelir de ölüp gidersem; birbirinizle buluşup konuşarak, feleğin dönüşünü, zamanın geçişini unuttunuz mu, o beka devrini, o ebediyet anını, beni hatırlayıp için!</span></p>
				<p class="paragraf"/>
				<p class="paragraf"><span class="char-style-override-2">Yaran çü behem dest deraguş kunid</span></p>
				<p class="arabaslik-sol" id="toc_marker-13-20">XX</p>
				<p class="paragraf"/>
				<p class="paragraf"><span class="char-style-override-1">Bu ahdinde durmayan zamanede, nerde bugün bir dost ki, nihayet düşman olmasın! Dostum, beni düşmanın istediği gibi görmesin diye, yalnızlığın eteğine sarıldım. Gayrı kimseyle görüşmüyorum.</span></p>
				<p class="paragraf"/>
				<p class="paragraf"><span class="char-style-override-2">İmruz derin zemane-i ‘ahd-şiken</span></p>
				<p class="arabaslik-sol" id="toc_marker-13-21">XXI</p>
				<p class="paragraf"/>
				<p class="paragraf"><span class="char-style-override-1">Sevgili, beni düşmanlarım nasıl istiyorlarsa, nihayet o hale getirdin. Bahar gibiydim ben, güze döndürdün. Tirkeşinde ok gibi dümdüzdüm; kurbanın olayım, neden beni yaya benzettin ki?</span></p>
				<p class="paragraf"/>
				<p class="paragraf"><span class="char-style-override-2">Ey dost bekam-ı duşmenanem kerdi</span></p>
				<p class="arabaslik-sol" id="toc_marker-13-22">XXII</p>
				<p class="paragraf"/>
				<p class="paragraf"><span class="char-style-override-1">Âcizliğimden, uysallığımdan, horluğumdan, beni ateşe atsan kabul eder, otururum. Seni ata bindirsem, yücelikten, ululuktan, kendini görme yüzünden oturmaz, durmazsın!</span></p>
				<p class="paragraf"/>
				<p class="paragraf"><span class="char-style-override-2">Ez ‘aciziy-u selimiy-u miskini</span></p>
				<p class="arabaslik-sol" id="toc_marker-13-23">XXIII</p>
				<p class="paragraf"/>
				<p class="paragraf"><span class="char-style-override-1">Ahın tesirinden gafil olma. Ah alevlendi mi, seni de yakar. Senin için âşıkların geceleri ağlayıp seherlerde ah edişini tesirsiz sanma.</span></p>
				<p class="paragraf"/>
				<p class="paragraf"><span class="char-style-override-2">Gafil menişin berguzer-i tizi-i ah</span></p>
				<p class="arabaslik-sol" id="toc_marker-13-24">XXIV</p>
				<p class="paragraf"/>
				<p class="paragraf"><span class="char-style-override-1">Gözyaşlarım yüreğimin kanıyla kan kesildi de o güzelim, o sevgilim bana, aziz dost, gözüne ne oldu ki, dedi.</span></p>
				<p class="paragraf"/>
				<p class="paragraf"><span class="char-style-override-2">Eşkem çuruh-ı nigar-ı men gul-gun şud</span></p>
				<p class="arabaslik-sol" id="toc_marker-13-25">XXV</p>
				<p class="paragraf"/>
				<p class="paragraf"><span class="char-style-override-1">Kişi gurbette bir aycağız kalsa, dağ gibi kuvvetli bile olsa saman çöpüne döner. Zavallı garip, sakin bir halde otursa bile, vatanını anınca kendisinden geçer, ah eder durur!</span></p>
				<p class="paragraf"/>
				<p class="paragraf"><span class="char-style-override-2">Dergurbet eger keşi bimaned mahi</span></p>
				<p class="arabaslik-sol" id="toc_marker-13-26">XXVI</p>
				<p class="paragraf"/>
				<p class="paragraf">Yarabbi! Hacetleri reva eden, dilekleri veren, muratları ihsan eden, müşkül işleri görüp halleden sensin. Ben, gönlümdeki sırrı sana nasıl ve niçin söyleyeyim? Sen, zaten gizli sırları bilirsin.</p>
				<p class="paragraf"/>
				<p class="paragraf"><span class="char-style-override-2">Ya Rab çüberarende-i hacat tuyi</span></p>
			</div>
		</div>
	</body>
</html>