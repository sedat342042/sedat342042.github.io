<html xmlns="http://www.w3.org/1999/xhtml">
	<head>
		<title>4-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-3.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik-1" id="toc_marker-5">Seyyid</p>
				<p class="paragbas">Hanın oda kapıları açılınca kat araları ışıklanırdı.</p>
				<p class="paragraf-2">Küflü havanın doldurduğu loşluğa taşan aydınlıkta, elindeki çay askılığıyla küçük, kuru Seyyid beliriverirdi. Onun sevinç, gülüş dolu yüzünün kurşun rengine dönüşen alacakaranlığın azaldığı yere çizilişi, görene gülme ya da acıma isteği verirdi. Odalara hızla girer, çayları kahveleri dağıtır, söylenenlere geldiği yere özgü konuşmasıyla karşılık yetiştirirdi.</p>
				<p class="paragraf-2">Çoğunlukla ona yönelen sözler küçümseme, alay doluydu. Arada “Aslan Seyyid, hadi fırla!” diyenlerin desteklemesi, tükenmez duygu birikimlerini kabartırdı yüreğinde. Aşağılanıp azarlandığında bile gülüşü sönmez, bir yerlere bakarak hoşgörüyle dinlerdi kötülenmesini.</p>
				<p class="paragraf-2">İki ay önce ağabeysi getirmişti onu buraya.</p>
				<p class="paragraf-2">Hanın çay ocağını işleten Sıvaslı Ömer Sert’i beklemişlerdi birlikte.</p>
				<p class="paragraf-2">Seyyid de ağabeysinin yanında durmuş, öylece bakmıştı çevresine.</p>
				<p class="paragraf-2">Kadife karası gözleri susuşuna yoğunluk katıyordu Seyyid’in.</p>
				<p class="paragraf-2">Bir hamalın gösterdiği çay ocağını bulup dinlenmişlerdi.</p>
				<p class="paragraf-2">Hemşehrileri Ömer Sert biraz ötelerindeydi.</p>
				<p class="paragraf-2">Dışarıda ilkyaz güneşi alabildiğine sıcaktı o gün.</p>
				<p class="paragraf-2">Hanın güneş almayan serinliği Seyyid’le ağabeysinin terli sırtlarına yapışmıştı. Üç dört saattir gezdikleri Sirkeci’nin yabancı kalabalığı, kargaşası ikisini de yorup tedirgin etmişti.</p>
				<p class="paragraf-2">Onların uzak duruşlarını, yol yöntem bilmeyişlerini izleyen hamallar gülerek duyururcasına köylülükleriyle, konuşmalarıyla alay etmişlerdi.</p>
				<p class="paragraf-2">İstanbul’a geleli beri dillerini düzeltmiş, söyleneni hemen kapar adam olmuşluğun tadını iyice çıkarmışlardı. Seyyid’in ağabeysi yanlarına yanaşıp adres sormak için zorlanarak konuştuğunda.</p>
				<p class="paragraf-2">Sıvaslı Ömer Sert çay ocağı bölümünde durmadan bardak yıkayan ortağına sanki hiç görmediği bir iş yapıyormuşçasına dalıp gitmişti.</p>
				<p class="paragraf-2">Bardaklar arınıp sıralandıkça daracık yerin kirliliği yitiyordu.</p>
				<p class="paragraf-2">Duvarda boydan boya, dergilerden, gazetelerden kesilip yapıştırılmış futbol takımları resimlerinin yanında, acemi yazılarla yazılmış övgü sövgü dolu istekler okunuyordu. Bikinili yarı çıplak kadınların ağızları aralık duruyor, gözleri aynı anlamsızlıkla bakıyordu.</p>
				<p class="paragraf-2">Bir kartpostalın çevresi kartonlanıp tüm resim kalabalığının arasına seçilir gibi yapıştırılmıştı. Uzun kirpikli kara gözleriyle, bakana çevrik gülümsemesiyle duran bu ünlü yerli film yıldızının tutkunu, Sıvaslı Ömer Sert’in ortağı Şehreminili Kâzım’dı. Arada “Varol be Türkân Abla’cığım” derdi iç geçirerek. Alt katın giriş-çıkış gürültüsünü de bastıran bu dileği duyanlar: “Soyunacak seninki Kâzım Efendi, göreceksin az kaldı” diye takılırlardı.</p>
				<p class="paragraf-2">Sözlerini tamamlatmazdı Şehreminili Kâzım onlara, “Yok be canlarım, ciğerlerim derdi neşeyle. Türkân Abla’nın kıç baş göstermeye ihtiyacı yok. Gözleri, ağzı yeter anam babam. Yanılıyorsunuz.”</p>
				<p class="paragraf-2">Bir ıslık tutturur, hep temiz olmasına çalıştığı çay bardaklarını parlatma bezini çenesine sürerdi.</p>
				<p class="paragraf-2">Bardakların işi bitince ocağın altını harlandırmaya yönelen Ömer Sert, Seyyid’in ağabeysini iliştiği köşede görüvermişti.</p>
				<p class="paragraf-2">Marka isteyenlere göndermek için çekmeceyi açıp da marka kutusunu alırken, orada dinlenip duran esmer, zayıf delikanlının görüntüsü irkiltmişti Sıvaslı Ömer Sert’i. Köyünden İstanbul’a gurbetçi olalı yedi yılı bulmuştu. Bildik gözleriyle kendine bakıp duran Karalar’ın Zülâli’si miydi?</p>
				<p class="paragraf-2">Ömer askerliğini candarma olarak yapmıştı.</p>
				<p class="paragraf-2">Köyüne son kez varıp büyüklerinden helallık alırken Zülâli daha erişkinliğinin başındaydı. Ömer Sert köyündeki düğüne katılıp halaya çıktığında gece toplanan düğün alayının kına taşıyan çocuğuydu Zülâli.</p>
				<p class="paragraf-2">Güveyin kına götürünce eline para sıkıştırmasından sonra, çıralarla toplanmış delikanlı kalabalığının yanında gözleri kor gibi yanan küçük oğlan mıydı karşısındaki!</p>
				<p class="paragraf-2">Gençlerin yazıya uzanan yakışıklı görüntülerine bakmak için, gelinlik kızlar pencere altlarında, hayatların, dikenli çitlerin kuytularında itişirlerdi. Çıraların kızıl yalımında her şey daha güzel olur, düşü andırır bir gize bürünürdü. Dere yataklarının kurumaya yüz tutmuş derinliklerinden yaz böceklerinin dinmez ötüşleri duyulur, arada düğünün seslerini bastırırdı. Halay başının isteklendirici naralanmaları gecenin içinde dağılıp dağlara doğru uzar giderdi. Baharda yağmurların bereketli olmasını dilerdi, düğün türkülerine katarlardı dileklerini. Köyün insanları üç gün aralıksız yapılan düğün boyunca zorlukları unutup coşkuyla törelerini sürdürürlerdi.</p>
				<p class="paragraf-2">Sıvaslı Ömer Sert, düşüncesinde bir anda biriken şeyleri kendisine anımsatan, köyünden dün ayrılmış gibi oraları yineleyen hemşehrisine doğru yürümüştü.</p>
				<p class="paragraf-2">Elindeki kutuyu unutup onu kucaklamıştı.</p>
				<p class="paragraf-2">Sonra durup yerlere saçılan markaların yakışıksız dağınıklığına bakmış, toparlanıp omzundan tutmuştu Zülâli’yi.</p>
				<p class="paragraf-2">Köylüsünün saygılı, ölçülü bekleyişinden utanmıştı.</p>
				<p class="paragraf-2">— Nereden çıktın Zülâli be kardeşim? diye sevinçle sormuştu.</p>
				<p class="paragraf-2">— Geçimimiz iyice daraldı ağam. Accık da İstanbul’a varam dedim. Anamı, Seyyid’i alıp ardıma geldim. Elimdeki üç kuruşu bura kapılarına döküp beklerim. Almanya’ya işçi durmaya varacağım. Aha Seyyid çık, öp ağamın elini.</p>
				<p class="paragraf-2">Seyyid’in sığındığı gölgeden çıkışını Ömer de ortağı da ilgiyle izlemişlerdi.</p>
				<p class="paragraf-2">Seyyid on yaşlarında, zayıflıktan ensesinin çukuru çökmüş, koyu esmer bir çocuktu. Kirpikleriyle kaşlarının karası arasız ışıldıyordu yüzünde. Yapısının ufaklığı yaşını olduğundan da küçük gösteriyordu. Buna karşın, yüzündeki kocaman gözlerine yer etmiş ceylan bakışı, bir yaşama yükünü anlatılmaz uzunluktaki yıllar boyu sürdürmüşçe acılı, durgundu. Saçlarını dipten kazıtmışlardı. Kocaman kulaklarında bile aşırı zayıflığının belirtileri vardı. Işık ardından vurduğu zamanlar Seyyid’in kulakları saydamlaşıp kansız iki parça et görünümünü alıyordu. Ayaklarına ağabeysinin kunduralarına benzer büyüklükte kocaman kunduralar giymişti. Mintanı tertemizdi. Giydiği yün hırkanın değişik düğmeler dikili önündeki kabuklaşmış kirler mintanının temizliğine aykırı düşüyordu.</p>
				<p class="paragraf-2">Ömer Sert’le ortağının ellerini öpüp başına koymuştu Seyyid.</p>
				<p class="paragraf-2">Sonra gülmüştü iki adama.</p>
				<p class="paragraf-2">Esmer, zayıf yüzünü güler gülmez saf çocukluğu kaplamış, gözlerinin koyu umutsuzluğu dağılmıştı.</p>
				<p class="paragraf-2">Şalvara yakın bollukta, kurşun rengi pamukludan dikilmiş pantolonunun ceplerine ellerini sokuvermişti.</p>
				<p class="paragraf-2">Ceplerini yukarıya doğru çekince ince ayak bilekleri açığa çıkıyordu.</p>
				<p class="paragraf-2">Ayağında çorap yoktu.</p>
				<p class="paragraf-2">Kemikler deriyi iterce sivri görünüyordu.</p>
				<p class="paragraf-2">Kâzım bakışlarını çekememişti bu zayıflığın her an pekişen görüntüsünden.</p>
				<p class="paragraf-2">— Demek bu delikanlı bizimle çalışacak artık... deyip elini Seyyid’in başına koymuştu.</p>
				<p class="paragraf-2">Saçsız başın doğal engebeleri Şehreminli Kâzım’ın içine beklemediği bir yorgunluk vermişti.</p>
				<p class="paragraf-2">Durmadan gülen Seyyid, bir ağabeyine bir de bu yeni adamlara bakmıştı.</p>
				<p class="paragraf-2">Şehreminli Kâzım’ın, konuşmanın başında ileri sürdüğü düşüncesi Zülâli’yi rahatlatmıştı. Gerçi hızla dizilen sözcükleri pek çıkaramamıştı, ama çalışma lafı geçtiğine göre gelmelerinin nedeni ilk anda açıklanmış oluveriyordu. Üstelik adam, elini Seyyid’in başına koyup konuşmuştu.</p>
				<p class="paragraf-2">— Ağam ben Almanya’dan...</p>
				<p class="paragraf-2">Sıvaslı Ömer Sert hemşehrisi Zülâli’yi daha içe doğru yürütüp helaların olduğu aralıkta durdurmuştu.</p>
				<p class="paragraf-2">Birer sigara yakmışlardı.</p>
				<p class="paragraf-2">Çömelmiş birbirlerine bakmadan konuşmaya başlamışlardı.</p>
				<p class="paragraf-2">Seyyid olduğu yerde duruyor, karşıdan görünen iki adamın arasındaki ayrımı izliyordu.</p>
				<p class="paragraf-2">Ömer Sert köyden Hafik’e indiklerinde gördüğü çerçilere benziyordu. Üstü başı daha şehir işiydi. Ağabeysi güneşin yanığından kopmamış, ağır esmerliğiyle yaban, kapanık, söylenenleri dinliyordu.</p>
				<p class="paragraf-2">Seyyid, gel gitin içinde yalnız kalakalmıştı.</p>
				<p class="paragraf-2">Öylesine çok insanın girip çıktığı bir yerdi ki han, bu kalabalığın İstanbul’a vardıklarından bu yana kendisine verdiği baş dönmesi ve sevincin bitmediğini biliyordu yalnız olsa da. Köylerinde, davarın inişiyle başlayan akşamların ıssızlığını istemiyordu artık.</p>
				<p class="paragraf-2">Demin başını okşayan, soluğu içki kokulu adama dönüp bakmıştı.</p>
				<p class="paragraf-2">Adam elindeki parlak çay askılığına dizdiği bardakları korkusuzca sallayarak yukarı çıkıyordu merdivenden.</p>
				<p class="paragraf-2">Seyyid, o günden sevivermişti Şehreminili Kâzım’ı.</p>
				<p class="paragraf-2">Konuşmaları bitince yanına gelmişlerdi ağabeysiyle.</p>
				<p class="paragraf-2">— Bugünden kalsın Zülâli, alışır demişti Ömer Sert. Yalnız yolları sökene dek sen sabahları bırak, akşamları alıver. Burası mahşer yeridir. İnsan izini yitirirse elden çıkar.</p>
				<p class="paragraf-2">— Elbet. Gardaşım cin alımlıdır. Hemen kestirir üç güne galmaz.</p>
				<p class="paragraf-2">— Eyi ettin mi acaba kardeşim Zülâli, bu sübyanla anan kadını buraya göçürmeylen?</p>
				<p class="paragraf-2">— N’edek ağam! Orda ot ocak komadık. Ana bir dul avrat. Ben Almanya’ya kul olup da para ney kazanınca dönüp bulacağım elbet onları.</p>
				<p class="paragraf-2">— Sen bilin ya... İstanbul’un yabancılığı bir Almanya yabancılığına denktir.</p>
				<p class="paragraf-2">— Accık düşünmüşsem de çıkan akarı bulamadık demişti Zülâli. Seyyid her sözüne he deyecektir. Başka türlüsü yakışmaz. Bunun için elimde teberim var. Fikrinden çıkarmaz bunu Seyyid. Cin akıllıdır.</p>
				<p class="paragraf-2">Seyyid kendinden konuşulduğunu anlayınca sesli gülmüştü.</p>
				<p class="paragraf-2">— Hiç okumaya vardı mı? diye sormuştu Ömer Sert.</p>
				<p class="paragraf-2">— Yok ağam! Ne gerekli... Saymayı bilir. Ben askerden varınca öğrettimdi. Gerisini toparlamadı. Bilirsin bizim köyün çocuğu çomak yontup davar gütmekten göz açar mı ki...</p>
				<p class="paragraf-2">Seyyid bu gittikçe uzayan konuşmaların kendisiyle ilgili olduğunu iyice kestirdiğinden dimdik duruşunu sürdürmüştü. Oysa, ardına dönüp giriş kapısının geniş açıklığında süren caddeye gidip gelen araçların hızını, rengini izlemeyi öylesine istiyordu ki...</p>
				<p class="paragraf-2">Trenden indiklerinde bitermiş gibi olup yeniden bir yanlara doğru açılan deniz dedikleri uçsuz suyu görünce ak taş merdivenlerden aşağıya adımını atamamıştı. Sıkıca örtünmüş anası bile unutup bırakmıştı örtüsünü.</p>
				<p class="paragraf-2">— Umman, hi bacım, umman... deyivermişti.</p>
				<p class="paragraf-2">Sepetlerin, iki yatak denginin sıralandığı yüklerinin dibinde dikilip ağabeysi Zülâli’nin vapur bileti almasını beklemişlerdi.</p>
				<p class="paragraf-2">Yanlarından geçen şehir insanları bakmıyorlardı denize.</p>
				<p class="paragraf-2">Karşılarda soluk mavilere bürülü, büyük yapılar vardı. Bitmeden diziliyordu üst üste bu yapılar.</p>
				<p class="paragraf-2">Son yufka dürümünü annesi eline iteklemişti.</p>
				<p class="paragraf-2">— Yeyiver ha... Akşamı bulacağız. Baş sokacak kovuğu kim bile, kim göre...</p>
				<p class="paragraf-2">Seyyid elindeki kararmaya, kurumaya dönüşmüş yufka parçasını ağzına götürmeyi unutmuştu. Neden olduğunu bilmeden sevinip öylece kalakalmıştı.</p>
				<p class="paragraf-2">— İstanbul bu ha ana? Bu ha... Masallardaki Urum padişahlarının şahının şehri böyledir herhal...</p>
				<p class="paragraf-2">Denizin üstünde kayıp gidiveren vapurlara vurulmuştu.</p>
				<p class="paragraf-2">Ak kuşların biriktiği duvarları izlemiş, kara trenlerin içinde sıralandığı ulu yapının mermer merdivenlerine sinmiş günün sıcaklığına gövdesini bırakmıştı.</p>
				<p class="paragraf-2">Öylesine çok görülmedik şey vardı ki karşısında, hiçbirinin adını bilmiyordu.</p>
				<p class="paragraf-2">“Bir yere kıpırdamayız şimden geri İstanbul şehrinden” diye geçirmişti içinden.</p>
				<p class="paragraf-2">Seyyid, İstanbul’a vardıktan sonra anasının, ağabeysinin umutsuzca dertlenmelerine hiç katılmamıştı, tükenmez, inanılmaz güzelliklerle doluydu her yan.</p>
				<p class="paragraf-2">Handa işe başladığından beri de durmadan tomurlanan beğenmesiyle, şaşmasıyla koşturup duruyordu.</p>
				<p class="paragraf-2">Yoksulluğun üstünde sahicilik kazandığı görünüşüyle kimleri ürkütüp iğrendirdiğini bilemeden hemen herkeslere gülmeye hazırdı.</p>
				<p class="paragraf-2">— Eyi derim, eyidir derim, Zülâli demişti Ömer Sert. Başlasın işe Seyyid. Sen akşama doğru uğra al.</p>
				<p class="paragraf-2">— Ben yatsıyı bulmadan varırım.</p>
				<p class="paragraf-2">Seyyid’e bakmışlardı gene ikisi.</p>
				<p class="paragraf-2">O ayrı yerde uslu, sessiz duruyordu.</p>
				<p class="paragraf-2">Ağabeysi yanına yaklaşıp şöyle omzuna değdirmişti elini.</p>
				<p class="paragraf-2">— Göreyim seni, Seyyid. Anam bu oğlana nitmeli deye dertlenmesin gurbette. Bak iş de bulduk. Avrat kısmısı oğullarının yaşı güççük de olsa bizim töreye bakarak onu baş sayar. Ben Almanya’ya varanda anamı ağlatma ha gözüm Seyyid. Artık sen de er kişiye sayılırsın.</p>
				<p class="paragraf-2">Hanın içindeki kalabalığın tüm kapıları açıp kendisine baktığını sanmıştı Seyyid. Belirsiz, kımıldayan bir korku geçmişti içinden. Killi topraklardan kayan yağlı, sarı yılana benzetmişti korkusunu.</p>
				<p class="paragraf-2">Baharda güneş yaklaşıp toprağı ısıtınca karınca yuvalarının tepeciklerine kulağını dayayıp yerin seslerini dinlerdi. Derinlerden gelen uğultulara ne denli dalsa, yılanları unutamazdı hiç. Kuytuluklarda çiftleşen yılanların azdırılmaya gelmediği dönemlerdi. Umulmadık deliklerden akıveren sürüngenlerin ağularını etinde duyardı.</p>
				<p class="paragraf-2">Karıncaların sırt sırta sürdürdükleri çalışmalarını izlerken uzayan garip anları anımsatmıştı o günkü korkusu Seyyid’e.</p>
				<p class="paragraf-2">Çocukluğunun elden gittiğini açık seçik sezmişti.</p>
				<p class="paragraf-2">Kesin bir ayrılma oluyordu.</p>
				<p class="paragraf-2">Köydeki evlerinin pencere girintisinde duran lambanın sönük, isli yanışına bakarken gelen uykularını özlemişti. Oralar ıssızdı, az insanlıydı. Öylesinin daha kolay olduğunu Seyyid, ağabeysi konuşurken birden anlayıvermişti.</p>
				<p class="paragraf-2">Ağabeysinin onu, hemşehrisi Ömer Sert’in yanına çıraklık için bırakmasından sonraki günlerde Seyyid, askılığı çayları dökmeden taşımayı umulmadık bir çabuklukla öğrendi.</p>
				<p class="paragraf-2">Konuşmasındaki tüm ‘k’ları ‘g’ yapmasından ona Kürt Seyyid deyiverdiler hanın büyükleri.</p>
				<p class="paragraf-2">Daha sonraları salt Kürt demeye başladılar.</p>
				<p class="paragraf-2">Seyyid, eksilmez gülümsemesiyle, söylenenleri dinliyor, topladığı hesapları Ömer Sert’i ve ortağı Kâzım’ı hayretlere düşüren bir şaşmazlıkla eksiksiz getiriyordu.</p>
				<p class="paragraf-2">Merdivenleri ikişer ikişer adımlıyor, inen çıkanların ona yol açmak için çaba göstermedikleri zaman en dar yerlerden süzülüveriyordu. Sırt hamallarından ‘yağlıboya’ diye bağırmayı öğrenmişti.</p>
				<p class="paragraf-2">Elindeki askılık silme çay bardağıyla dolu olduğunda beklenmedik bir anda “Yağlıboya!” diye bağırıp geçenleri ürkütmekten çok hoşlanıyordu.</p>
				<p class="paragraf-2">Çıraklığı ona, bayram çocuklarının oyalanmaya yatkınlığını getirivermişti.</p>
				<p class="paragraf-2">Azarlamaları da, ilgisizlikleri de aynı güleryüzle karşılıyordu. Her gece merdivenleri daha ne kadar hızlı çıkacağını düşünüp dururken uykuya dalıyordu.</p>
				<p class="paragraf-2">Masalarının yanına geniş yapraklı çiçek saksıları koyan, koltuklarında gergin göbeklerini ileri verip oturanlardan bir iki kişi, sonunda Seyyid’in giyiminden tedirgin olmuşlardı. “Eh, biz aldırmayız ya... Bu çocuk çayları getirdiğinde müşteri, eş, dost dilenci sanıyor değil mi Kâzım Efendi? Düzeltmeli üstünü başını bunun” demek için birkaç kez çay ocağına uğramışlardı.</p>
				<p class="paragraf-2">Seyyid, onun da duyabileceği gibi geçen bu konuşmaları dinlerken kirpiklerini bile oynatmıyordu.</p>
				<p class="paragraf-2">Bir süre sonra üstündeki hırkanın müşterilerce hoş karşılanmayan eskiliğinden Kâzım Usta’nın verdiği bir ceketle kurtulmuştu. Ceketin kollarını uygun uzunlukta bastırmıştı anası. Gövdesinde çok bol kalan, bitimi dizlerine varan bu ceketle Seyyid, artık daha zayıf, daha küçük görünüyordu. Odalara çay verirken kapıları öylesine bir hızla açıyordu ki, bazı odalardaki zamanından önce büyümüş, yorgun yardımcı kızlar çarçabuk fırlayıp eteklerini topluyorlardı. Yaşlı patronlar, “Destur! Destur! Ahıra mı giriyorsun?” diye çıkışıyorlardı.</p>
				<p class="paragraf-2">Seyyid, eteklerinin buruşukluğu içinde daha solgun, daha bakımsız görünen bu genç kızlara, onların öfkeli patronlarına iri iri bakarak anlamaya çabalıyordu odaya girince başlayan telaşın nedenini. Ve gülerek girdiği hızla hemen çıkıyordu dışarı.</p>
				<p class="paragraf-2">İşteki ikinci ayının bitiminde ağabeysi Zülâli, Almanya’ya gideceği günün öncesi Seyyid’i son kez işine bıraktı.</p>
				<p class="paragraf-2">— Artık bu akşam tek başına dönsün işten dedi.</p>
				<p class="paragraf-2">Radyoyu açmışlardı.</p>
				<p class="paragraf-2">Dinleyici isteklerinde arada bir uzun hava da çıkıyordu.</p>
				<p class="paragraf-2">Seyyid, Polis Radyosu’nun yerini de öğrenmişti artık.</p>
				<p class="paragraf-2">Çay ocağında duvarda küçük bir tahta rafın üstünde duran radyoda her öğle sonu Polis Radyosu’nu bulup dinliyordu.</p>
				<p class="paragraf-2">Yayının karışıklığına, çoğunlukla isteklerin Anadolu’nun çeşitli yerlerinden gelen adlarına tutkusu vardı.</p>
				<p class="paragraf-2">Seyyid gene arkalıksız sandalyeye oturmuş, dalıp gitmişti.</p>
				<p class="paragraf-2">— Eh, hadi yolun açık olsun! Dönüşünde düğün yemeğini yeriz dedi Ömer Sert.</p>
				<p class="paragraf-2">— Güvey seccadesi açacak gelini bulduğumuzda ağam. Başlık verebildiğimizde gayrı... diye yanıtladı Zülâli. Sesi ezik çıkıyordu.</p>
				<p class="paragraf-2">Şehreminili Kâzım omzuna attığı bezin ucunu çenesinde gezdirerek,</p>
				<p class="paragraf-2">— Eh Zülâli Efendi, Almancada gayrı lafını nasıl bulup da öğrenicen ha? dedi.</p>
				<p class="paragraf-2">Seyyid konuşmaları duymuyormuş gibiydi. Zülâli uzak, sert bir bakışla baktı Şehreminli Kâzım’a.</p>
				<p class="paragraf-2">— İstanbullu gibi gonuşsak da anlamaz ağam bilesin gâvurlar... dedi. Onların istediği kendi dillerini sökmemizdir. Öylesi yaraşır, parayı verecek olan onlar, alacak olan biz olduktan kelli.</p>
				<p class="paragraf-2">Şehreminili, içtenlikle yaptığı şakanın sönmesine üzüldü. Elini uzattı Seyyid’in ağabeysine. Omzundan tuttu, birbirlerinin sırtını sıvazladılar.</p>
				<p class="paragraf-2">Seyyid, sessiz durduğundan onu unuttuklarını sandı.</p>
				<p class="paragraf-2">Üç erkek yan yana duruyorlardı.</p>
				<p class="paragraf-2">Ömer Sert, Seyyid’in birikmiş parasını çıkardı, ağabeysine uzattı.</p>
				<p class="paragraf-2">— Al hele bunları. Anangile verirsin. Yalnız çocuğa bir iki kuruş ayıralım mı gidiş gelişi için?</p>
				<p class="paragraf-2">Ağabeysi Seyyid’i arandı çevresinde.</p>
				<p class="paragraf-2">Seyyid kalktı, aralarına girdi.</p>
				<p class="paragraf-2">Onlara baktı.</p>
				<p class="paragraf-2">Gözleri gene ceylan bakışının ezikliğini almıştı. Acılı, yalvarır gibi.</p>
				<p class="paragraf-2">— Ne o? dedi ağabeysi, para mı isteycen?</p>
				<p class="paragraf-2">— Yok ağam dedi Seyyid. Gurbete varacan deye yüreğim yarıldı.</p>
				<p class="paragraf-2">Zülâli, Seyyid’i kucakladı.</p>
				<p class="paragraf-2">Ağabeysinin tozlu, sasıyan havasını içine çekti Seyyid.</p>
				<p class="paragraf-2">İnce boynunu büküp başını onun erkek omuzlarına dayadı.</p>
				<p class="paragraf-2">— Yok ağam dedi. Bana para gerekmez. Anamgile vermeli. Ben gazoz kapaklarının hediyelisini topluyorum veren olunca. Kimi de yayan giderim eve, senle gidip geldiğimdeki gibi.</p>
				<p class="paragraf-2">Gülmeye başladılar hepsi.</p>
				<p class="paragraf-2">Seyyid’i sıkıca sarmıştı kollarıyla Zülâli. Ağabeysinin böylesine yakınında kendini güçsüz buldu.</p>
				<p class="paragraf-2">Ondan ayrılmak istemediğini, onun sert gövdesinden gelen güven verici duyguyla anladı, daha sokuldu, küçüldü, gözlerini eğdi, kirpikleri koyuldu yüzünde.</p>
				<p class="paragraf-2">Bir de böyle köyden şoseye varana dek taşımıştı Seyyid ’i.</p>
				<p class="paragraf-2">Anası bir yatak dengini sırtlamıştı, at kolanlarıyla önden çaprazlama sardığı dengin altında konuşmadan yürüyordu. Elleri kolları doluydu. Yolun kağnıların böldüğü çöküklüğünde ırgalanıyordu yürürken. Boynundaki muska iki yana savruluyordu her adım atışta. Birbirlerine elmişçe hiç konuşmuyorlardı ağabeysiyle anası. Ayağına mavidiken batınca tabanı irinlenmiş, üstüne basamamıştı Seyyid. İşte ağabeysi bugünkü gibi kucaklamıştı onu. Anası ısıttığı bıçakla eti dağlayıp almıştı dikeni.</p>
				<p class="paragraf-2">Rayları gördüklerinde gene yürüyordu Seyyid.</p>
				<p class="paragraf-2">Tren yolundan öte uzanan yatık dağlar, buğdayların taze başaklarını ağır ağır sallamaları, batan güneşin buzlanan aydınlığı...</p>
				<p class="paragraf-2">Seyyid bunların tümünü yeniden çizdi içinden. Yüreği buruldu. Anası sanki yükünü çatmış, kimsiz kimsesiz boz yolda tek başına gidiyordu.</p>
				<p class="paragraf-2">— Gitme– ağam dedi.</p>
				<p class="paragraf-2">Yavaşça, anca ağabeyinin duyabileceği gibi.</p>
				<p class="paragraf-2">Ağabeysi Seyyid’i bastırdı göğsüne.</p>
				<p class="paragraf-2">— Gitmek gerek Seyyid oğlan. Bir hal, bir yol bulmak gerek. Yoksa acımızdan kıvrılıp it enciği benzeri ölmek var. Ölmekle kalınsa ar edilmez a... Muhanete muhtaçlanmak var ki, eşi benzeri olmaz...</p>
				<p class="paragraf-2">Anca duyulur yavaşlıkta söylemişti ağabeysi Zülâli de bu sözleri.</p>
				<p class="paragraf-2">— Neler konuşuyorsunuz vıdır vıdır? dedi Ömer Sert. </p>
				<p class="paragraf-2">Radyoda uzun havalar bitmişti.</p>
				<p class="paragraf-2">Ardından bir kadın sesi, bir kamyonla plaka numarasından söz etti.</p>
				<p class="paragraf-2">Şehreminli güldü.</p>
				<p class="paragraf-2">— Burdan başka İstanbul yok. Herife bak koca kamyonunu çaldırmış. İçinde otursaydı ya... Her şey gittikçe pahalılaşıyor. Malını ortaya bırakmaya gelmez, kamyon bile olsa. Millet aç cancağızım.</p>
				<p class="paragraf-2">Seyyid’i yavaşça yere bıraktı ağabeysi.</p>
				<p class="paragraf-2">Dışarıda gürültüyle yayılan koca kentin içine artık tek başına çıkamayacağını sandı yere basınca Seyyid.</p>
				<p class="paragraf-2">Ağabeysinin köylerinden ayrıldıklarından bu yana, konuşulan Almanya’ya gitme işine, demek önceleri hiç inanmamıştı. İçindeki düğümlenme katılıp göğsüne tepti.</p>
				<p class="paragraf-2">— Anangile bir şey gerekir de eş dost ararsa, bize eve uğrasın. Sana adreseyi vereyim dedi Ömer Sert.</p>
				<p class="paragraf-2">— O da gündelikle evlere hizmetçi duracak dedi Zülâli.</p>
				<p class="paragraf-2">Seyyid kor kesmiş bir ocağın önünde fırına ekmek süren anasını geçirdi içinden.</p>
				<p class="paragraf-2">Örtüsünü ince çenesinin altından bağlayan, kalın saç beliklerinin sırtını bezediği anası, alazlanan yanaklarıyla mutlu bir sesle bağırarak, hayatın çevresinde biten ayrık otlarını ayıklamasını söylüyordu Seyyid’e.</p>
				<p class="paragraf-2">Yoğurdun karılıp ayran yapıldığı bakır bakraçların yanında toprak kâsesine ekmek doğrayan babası olmalıydı.</p>
				<p class="paragraf-2">Seyyid’in açık seçik tanımadığı babası...</p>
				<p class="paragraf-2">Zülâli ağasının tıpkısıydı.</p>
				<p class="paragraf-2">Tütün tabakasını açıp sigarasını ağır ağır ağzına götürürdü... Anası taze soğanı yağda çevirdikten sonra yufkaya dürümleyip verince, davarların dönüşünü karşılamaya çıkan çocuklara katılan kendini gördü.</p>
				<p class="paragraf-2">Akşam gün inerken dağların ardından doğru gelen karanlığın katmerlenip koyulmasını, davarların sıcağı birlikte sürüdükleri bağrışlarını, sonra çit aralarına dağılmalarını anımsadı. Ocağın balçıkları döküldükçe, ustalıkla incelttiği killi çamurla kopukları sıvayıp düzgünleştiren anasının gençliğini yineledi düşüncesinde. Yüzünü açmaktan sakınan anası, kimlerin evinde, hangi bilinmez töreyi öğrenip de hizmetçi duracaktı?</p>
				<p class="paragraf-2">“Bu dert bizi öldürür” demişti anası, sabah köyden çıktıklarında.</p>
				<p class="paragraf-2">Babasının, köyün dışında, gömülü olduğu kaya parçalarıyla bölünen mezarlığın oradan geçerlerken durmuşlardı. Üçü de, alabildiğine engebeli boz toprakta uzanan göçmüş duvarlarla çevrili, rüzgârın daha da yoksul kıldığı yere bakmışlardı. Anası yanlarından ayrılıp sırtındaki yatak dengini indirmeden yönelmişti mezarlığa. Hiçbir özellik taşımayan, şurdan burdan toplanıp dikilmiş kaya parçalarından birinin önünde çöküp kalmıştı.</p>
				<p class="paragraf-2">Anası şimdi artık genç durmuyordu bakıldığında.</p>
				<p class="paragraf-2">Bir de Hafik’e vardıklarında konuşmuştu.</p>
				<p class="paragraf-2">“Bağımızı, toprağımızı yitiriverdik ya... Unufak olacağız” demişti.</p>
				<p class="paragraf-2">Hizmetçi gittiği yerde, o anlaşılmaz dilini anlayıp nasıl hoşgörüyle karşılayacaklardı.</p>
				<p class="paragraf-2">Seyyid boğuntusunun somutluğuna yenik düştü.</p>
				<p class="paragraf-2">Gülüşü boşaldı sarktı yüzünden.</p>
				<p class="paragraf-2">Ağabeysinin yanına yeniden yaklaşıp elini tuttu. Sıktı küçük kuru avuçlarında.</p>
				<p class="paragraf-2">— Ben İstanbul’u sevmedim Zülâli ağam dedi.</p>
				<p class="paragraf-2">Üç adam irkildiler Seyyid’in bu konuşmasından.</p>
				<p class="paragraf-2">Ağabeysinin “Yarın gidiyorum” diye haberi getirdiğinden bu yana Seyyid’in davranışları ağırlaşıyor, gözlerinin karası ışıksızlanıyordu.</p>
				<p class="paragraf-2">— Nedenmiş, Seyyid oğlum? dedi ağabeysi.</p>
				<p class="paragraf-2">Demin başladıkları Almanyalı kızlarla ilgili konuşmanın büyüsüne kaptırmışlardı hepsi kendini.</p>
				<p class="paragraf-2">— Anamın el kapısında horlanacağını bilmez değilsin ağam dedi Seyyid, başını eğdi.</p>
				<p class="paragraf-2">Zülâli’nin erkekliğine vuran, ısıtan isteklenme dağıldı. Deminden beri söze hiç katılmamış, yarı utanç, yarı ilgiyle Almanya’ya varınca kara gözleri, dal boyuyla nasıl kapışılacağının anlatılmasını dinlemişti.</p>
				<p class="paragraf-2">Ora kadınlarının sarışınlığını, sıcaklığını, tarlalarda uzayan olgun, ağır Sıvas başağıyla eşlendirmişti. Sıvas topraklarının verimini yeniden diriltmişti gönlünde.</p>
				<p class="paragraf-2">Ne yararı vardı bu toprakların onlara... Başkasının yarıcısı olmanın bel doğrultmadığını babasından bilirdi Zülâli.</p>
				<p class="paragraf-2">— Hep öyle sürecek değil a dedi Seyyid’den gözlerini kaçırarak. Ben oralarda bir işin ustası olacağım. Makine, ney öğreneceğim. Dönüşün el kapısı bağlamasın bizleri diyedir her bir yaptığım. Anamı da, seni de çekeceğim yoksulluğun elinden.</p>
				<p class="paragraf-2">— Dönüşün, Sıvas’a köyümüze varacağız hemen ha, ağam? dedi Seyyid.</p>
				<p class="paragraf-2">Der demez, köyünün özlemi ağlatacak gibi aldı yüreğini.</p>
				<p class="paragraf-2">İstanbul’un nazlı minareleri, denizlere asılı köprüleri, bu köprüleri yürüyüp duran insanları, göğe karışan kavi yapıları, güzelliğini, görkemini yitiriverdi.</p>
				<p class="paragraf-2">Üşüdü Seyyid.</p>
				<p class="paragraf-2">Gurbetçiliğin içine belirgin oturuşuyla ezildi.</p>
				<p class="paragraf-2">Iğım ığım vücuduna yayılan korkusu sabra döndü.</p>
				<p class="paragraf-2">Zülâli Ağabey’i gitmese de o köyüne birgün dönecekti.</p>
				<p class="paragraf-2">Yeşermeyen, ince iki kavruk kavağın salındığı mezarlıkta durup anasının yaptığını yapacak, babasının toprağına dua edecekti.</p>
				<p class="paragraf-2">Sonra, köyünün her dertten arınıp da üç gün üç gece sürdürülen düğünlerinde sunulan şerbetleri içecekti.</p>
				<p class="paragraf-2">Gelinin elinden tutup ata bindiren oğlan tarafı olacaktı.</p>
				<p class="paragraf-2">Belki de kendisiydi güvey.</p>
				<p class="paragraf-2">Güvey olunca da dama çıkıp sert, kaygan buğday tanelerini kuruşlara, liralara katarak gelinin başından savuracak, bolluk, bereket çağrısını yapacaktı köyünün öteki delikanlıları gibi.</p>
				<p class="paragraf-2">İçini arındırdı istekleri Seyyid’in.</p>
				<p class="paragraf-2">Caddeye bakmaya başladı.</p>
				<p class="paragraf-2">— Dönmeyiz. Batsın Sıvas’ın toprağı! dedi Zülâli.</p>
				<p class="paragraf-2">Zülâli de hınçlı, bıkkın bakışlarını dışarıdaki kent insanlarının gidiş gelişlerine çevirdi.</p>
				<p class="paragraf-2">Hemşehrisi Ömer Sert de susmuştu.</p>
				<p class="paragraf-2">Kâzım yeniden çay ocağının başına dönmüş, demliğin ağzını örten bezi çıkarıyordu.</p>
				<p class="paragraf-2">Polis Radyosu’nun çaldığı plaklara ara verilmiş, bir konuşma başlamıştı.</p>
				<p class="paragraf-2">— Tırnaklarımızla toprak kazmaktan hayvan olduk... diye ekledi Zülâli. Çok ağlaştık, tez gülmenin yolunu bulmalı gayrı...  Kararlı, şen bir sesle ekledi:</p>
				<p class="paragraf-2">— Gayrının Almancası ne ola ki?</p>
				<p class="paragraf-2">Ocakta işini sürdüren Şehreminli Kâzım duyuverdi sözün bitimini.</p>
				<p class="paragraf-2">— Benim sorduğum da oydu ya, Sıvaslım, cancağızım... dedi.</p>
				<p class="paragraf-2">Şehreminli Kâzım, örtüyle çenesini sıvazlama alışkanlığını yineledi.</p>
				<p class="paragraf-2">Demliği kapadı koydu.</p>
				<p class="paragraf-2">Aradan çıktı, Ömer Sert’le Zülâli’ye sigara tuttu.</p>
				<p class="paragraf-2">Seyyid ağabeysinden uzaklaştı.</p>
				<p class="paragraf-2">Yürürken bir sırt hamalıyla çarpıştılar.</p>
				<p class="paragraf-2">Kendini geldiğinden bu yana ilk kez sığıntı, yabancı duyuyordu handa. Oysa, ağabeysi demin gözlerinden sıyırtıp geçen yaban anlamını yitirmiş, gülüyor, sigarasını içiyordu. Arada söze karışıp Ömer Sert’in yüzüne yaklaştırdığı ellerinin devinmeleriyle çizmeye çalıştığı bir şeyler anlatıyordu.</p>
				<p class="paragraf-2">Seyyid ilk kat merdiveninin basamağına oturdu.</p>
				<p class="paragraf-2">Küçük çelimsiz gövdesi inen çıkanın ilgisini çekmedi. Fazlalık olmamıştı oturduğu yerde.</p>
				<p class="paragraf-2">Koca ceketinin cebinden bugün topladığı otomobil armağanlı gazoz kapaklarını aldı.</p>
				<p class="paragraf-2">Mantarlarını açmamıştı daha.</p>
				<p class="paragraf-2">Küçük mantarları kanırttı, açtı.</p>
				<p class="paragraf-2">Sayıları okudu.</p>
				<p class="paragraf-2">Daha ne kadar gerekiyordu otomobil çıkması için!</p>
				<p class="paragraf-2">Üstelik önce biriktirdiklerinde sekiz tane otuz dört vardı.</p>
				<p class="paragraf-2">Son açtığı otuz dokuzdu.</p>
				<p class="paragraf-2">Otomobil çıkınca arkadaşlarıyla doluşup çay ağzına varacaklardı. Hafik’e, Sıvas’a bile götürecekti arkadaşlarını otomobiliyle.</p>
				<p class="paragraf-2">Çomak oyunu da neymiş diyecekti arkadaşlarına, bir çıksaydı şu otomobil! Hafik’teki malmüdürünün otomobili iyice eskidi, Seyyid’in düşüncesinde dağıldı.</p>
				<p class="paragraf-2">Üst katlardan bir kapı açıldı.</p>
				<p class="paragraf-2">— Üç çay, bir orta kahve... diye seslendiler boşluğa.</p>
				<p class="paragraf-2">Ayaklarını sürüyerek yürüdü. Ağabeysiyle Ömer Sert’in, Kâzım’ın yanına geldi.</p>
				<p class="paragraf-2">— Kâzım Ağam, yukardan üç çay, bir orta kahve istiyorlar... dedi.</p>
				<p class="paragraf-2">Ağabeysi gülüşünü kesmeden baktı Seyyid’e.</p>
				<p class="paragraf-2">Döndü, küçük bölmeye girdi Seyyid.</p>
				<p class="paragraf-2">Askılığı aldı.</p>
				<p class="paragraf-2">Soluk eski bir havluyla iyice, dikkatle ovdu.</p>
				<p class="paragraf-2">Parlaklığını yeniledi sarı pirinç madenin.</p>
				<p class="paragraf-2">Yansıyan görüntüsüne baktı aynalaşan sarı madende.</p>
				<p class="paragraf-2">Zayıf yüzündeki koyulmuş acılı gözleri en baskındı gene.</p>
				<p class="paragraf-2">Yeni uzayan saçlarının kertikli düzensizliği dağılıp gidiyordu, sarı yalımların ucunda.</p>
				<p class="paragraf-2">— Daldın Seyyid Efendi cancağızım... dedi Kâzım Usta. Daha ağanın gidişi yarın sabah, seni gören, bu Seyyid çocuğun kederi nasıl bir keder ki karalara bürünmüş, diyecek? Bilmeyen, ağası Yemen’e askerliğe gidiyor diyecek. Üzme kendini cancağızım, seni bu yaz Şehremini’ye götürüp bizim haytaların top oyununa katacağım şart olsun!</p>
				<p class="paragraf-2">— İstemem Kâzım Ağam. Anamgilin yalnız kalacak yüreği mi var? Dudu kuşu gibi ağıt yakar oldu. Ağamsa ha devrisi gün, ha bugün gitmiş n’olur ki?</p>
				<p class="paragraf-2">Polis Radyosu’nda kayıpların okunması bitmiş, yeniden yanık şarkılardan biri başlamıştı.</p>
				<p class="paragraf-2">— Hadi aslanım... dedi Kâzım Usta. Tamam. Markaları almayı unutma. Çok uçtun bugün. Gene de seni Şehremini’ne götürmek lazım. Top peşinde efkârın dağılır cancağızım, daha çocuksun.</p>
				<p class="paragraf-2">Seyyid, ağabeysiyle Ömer Sert’in yanından bakmadan geçti.</p>
				<p class="paragraf-2">Almanya’da ne kadar çok Türk işçisi olduğunu konuşuyorlardı.</p>
				<p class="paragraf-2">Güçlük çekmeyecekti ilk günler.</p>
				<p class="paragraf-2">Türk mahalleleri bile kurulmuştu oralarda. Zülâli hemen Sıvaslıları bulurdu. Sıvaslı da vardı, hem de nasıl... Sayısını Tanrı bilir, öylesine çok...</p>
				<p class="paragraf-2">Ömer Sert de gitmek istemişti beş yıl önce.</p>
				<p class="paragraf-2">Bozuğa çıkmıştı sağlık kâğıdı.</p>
				<p class="paragraf-2">Almanlar genç, gık demeyecek adamlar istiyorlardı.</p>
				<p class="paragraf-2">“Zülâli kardeşim, tamsın dedim ya diyordu Ömer Sert. Her yanın iyi çıktı ha? Yaşın da delikanlılığın en şanlı bayrağını açtığı yaştır. Bizden geçti o çağ.”</p>
				<p class="paragraf-2">Ayaklarını sürümesini çoğaltarak çıkmaya başladı basamakları Seyyid.</p>
				<p class="paragraf-2">Duvarın görüntüyü kapadığı bölüme gelince son kez dönüp Zülâli’nin olduğu yere baktı.</p>
				<p class="paragraf-2">Görmediği bir sevincin içindeydi ağabeysi. Öylesine yabancıladı ki onu Seyyid, göğsüne derin bir soluk toplandı.</p>
				<p class="paragraf-2">Sesli bıraktı soluğunu.</p>
				<p class="paragraf-2">Duvarın karanlığına yürüdü isteksiz.</p>
				<p class="paragraf-2">İlk kata vardı.</p>
				<p class="paragraf-2">Oda kapılarının kapalılığından ötürü alacakaranlığın gözden sildiği bildik açıklıkta durdu.</p>
				<p class="paragraf-2">Kat helalarının kokuları havalar ısındıkça baskınlaşıyordu.</p>
				<p class="paragraf-2">Kare alanın tam ortasına düşen yedi numaranın önünde durdu.</p>
				<p class="paragraf-2">Nerde, ne zaman gördüğünü, nasıl öğrendiğini bilmeden kapıya vurdu.</p>
				<p class="paragraf-2">— Gir!.. diye bağırdılar.</p>
				<p class="paragraf-2">Kapıyı itti.</p>
				<p class="paragraf-2">Günışığı kapı boyunca birikiverdi.</p>
				<p class="paragraf-2">Aydınlığın içinden Seyyid, başı yerde, koca ceketinin yenleri savrularak yürüdü odaya.</p>
				<p class="paragraf-2">— Vay bizim dangalak bu, yahu!.. dedi bir ses. Ne zaman öğrenmiş kapıyı vurmayı...</p>
				<p class="paragraf-2">Sözler tamamlanmadan kapı kapandı.</p>
				<p class="paragraf-2">Eşiğin arasında daralıp çizilen ince gün ışığı uzandı, karton kutulardan oluşan bir yığında kesilip kaldı.</p>
				<p class="paragraf-2">Uzaktan banliyö trenlerinin sesi geliyordu.</p>
				<p class="No-Paragraph-Style para-style-override-18" xml:lang="en-GB"><span class="char-style-override-10" xml:lang="tr-TR">Temmuz 1972</span></p>
			</div>
		</div>
	</body>
</html>