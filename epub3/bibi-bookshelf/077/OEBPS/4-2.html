<html xmlns="http://www.w3.org/1999/xhtml">
	<head>
		<title>4-2.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-2.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik-1" id="toc_marker-4">Redife’ye Güzelleme</p>
				<p class="paragbas">— Merhaba İsmail Usta! Öğleyi bulunca bir iki lokma atıştırmak için sana geldik. Bak, kızı da getirdim. Sabahtan beri sokak sokak benle gezdi durdu. Bu çocuk milleti hoş oluyor. Ne görse, ne duysa sevindi, eğlendi.</p>
				<p class="paragraf-2"><span>Elindeki, onardığı kundurayı bırakan İsmail Usta başını kaldırdı. </span></p>
				<p class="paragraf-2"><span>Güneş ara sokağa tam karşıdan giriyordu.</span></p>
				<p class="paragraf-2"><span>Arkadaşının sırtını çevreleyen aydınlığın içinde, gölgede kalan yüzünü aradı. Gülüşü gözlerini sarmıyordu gelen adamın. </span></p>
				<p class="paragraf-2"><span>Uzun boyuyla çelişen eğilişi, elinde tuttuğu bütün ekmek yorgunluğunu açığa vuruyordu.</span></p>
				<p class="paragraf-2"><span>Ufacık, kuru yüzlü kundura tamircisi dalıp gittiği işinden iyice sıyrıldı. </span></p>
				<p class="paragraf-2"><span>Arkalıksız, hasır iskemlelerden ikincisini arkadaşına uzattı. Bıraktığı yamanan kundura, yanındaki kösele ıslatma kovasının içine düştü. </span></p>
				<p class="paragraf-2"><span>İki adam da ne yapacaklarını şaşırıp kovaya ellerini daldırdılar. </span></p>
				<p class="paragraf-2"><span>Islak köselelerin yumuşayıp tüylenmiş değişlerini canlı, kıpırdayan hayvanlar gibi duydu yeni gelen, elinde. </span></p>
				<p class="paragraf-2"><span>Birden, tiz, ince, bir pınarın bölünüp kayalara vurduğu anki duruluğunu anımsatan gülmeler duydular.</span></p>
				<p class="paragraf-2"><span>İri ellerinde, sudan çıkardığı, ağırlaşmış kundurayı tutan adam,</span></p>
				<p class="paragraf-2"><span>— Çık ortaya bakalım, dedi. İsmail Amcanın elini öp.</span></p>
				<p class="paragraf-2"><span>Sesi, gülüşü hafiflik doluydu adamın.</span></p>
				<p class="paragraf-2"><span>Tamirci, ıslanan işinin gördüğü hasarı hâlâ gözleriyle tartıyordu.</span></p>
				<p class="paragraf-2"><span>— Çık hadi, çık. Öp amcanın elini, çabuk.</span></p>
				<p class="paragraf-2"><span>— Nerde o yahu? Geldiğinden beri göremedim senin yumurcağı.</span></p>
				<p class="paragraf-2"><span>Küçük bir kız çocuğu, ağır ağır, uzun boylu adamın bacaklarının yanından göründü. Ufak, çelimsiz elleriyle babasının bacaklarına sıkı sıkı tutunuyordu. Yüzünü utanmanın ince kızıllığı sarmıştı. Şaşkın çocuk gözleriyle kuytuluğa bakıyordu. </span></p>
				<p class="paragraf-2"><span>Her yana asılmış, biçimlerini yitirmiş eski kunduraların arasında bir iki kadın ayakkabısı da vardı. Bunlar sahiplerince, belki de yıllardır unutulup alınmamıştı. İnce topukları, derisi yer yer çatlamış yüzleriyle dükkânın yoksulluğuna daha da kesinlik veriyorlardı. İçerden gelen rutubetli, koyu karanlık, bir kişinin anca dolanabileceği genişlik, tek kanatlı kapıdaki boyayla yazılmış </span><span class="char-style-override-10">dört</span><span> numarası, küçük kızın bakışlarıyla yeniden beliriyordu. </span></p>
				<p class="paragraf-2"><span>Dükkânın dibinden durmaksızın serin bir esinti vuruyordu dışa doğru. Eğriliklerle süren toprak yerde uçları tırtıklı kösele artıkları doluydu. Asılı eski kunduraların arasına sıkışmış karınca duasının ıslanıp kurumuş kâğıdındaki yazılar okunmaz olmuştu. </span></p>
				<p class="paragraf-2"><span>İsmail Usta’nın çalışma tezgâhı, kapının çıkmasından öteye, sokağa taşmıştı.</span></p>
				<p class="paragraf-2"><span>Dar sokağın dağınıklığı içindeki yerinde koyu kahverengi, uydurma tahta çakmalarıyla üstündeki küçük bölmelere ayrılan boy boy çivilerin konduğu kutularıyla duruyordu. Kunduraların çakılırken yerleştirildiği demir örs, keskilerin yıllarca çalışa çalışa incelmiş uçlarının parıltısı, iri iğnelere karışmış bir sürü ip, yığılmış balmumu kümesi, çeşitli boyda çekiçler, tezgâhın üstünde iç içeydi.</span></p>
				<p class="paragraf-2"><span>Tezgâhın yanındaki kovanın dibinde, bağları olmayan asker postalları vardı. Postalların biri burnundan açılmıştı. Açılan yerlerinden paslı, sivri çiviler görünüyordu.</span></p>
				<p class="paragraf-2"><span>Küçük kızın utanması silinmiş, yeniden deminki ince, parlak seslerle dolu taze kahkahalarıyla gülmeye başlamıştı.</span></p>
				<p class="paragraf-2"><span>Babası, onu birden tutup öne doğru çıkardı.</span></p>
				<p class="paragraf-2"><span>Güzel renkli çiçeklerle bezeli iri bir yamanın ön yüzünü örttüğü uzun giyiminin altındaki ufacık ayaklarında kayışları kırmızı, yeşil boyalı takunyalar vardı. Ayak başparmaklarının biri yaralıydı. Tırnak düşme yerine doğru uzuyordu. Aradaki çizgide tırnak altı, çocuklara özgü deri inceliği içinde görünmeye başlamıştı.</span></p>
				<p class="paragraf-2"><span>Çocuk ellerini önünde kavuşturmuş, bakışlarını yere çevirmişti. Saçlarının kumrallığı tarazlanıyor, arkadan gelen güneşte altın sarısına dönüp inceliyor, ışığa karışıyordu. Yüzünün yalın çizgilerinde gülmekten iz kalmamıştı. Boynunda sicime takılmış dört beş mavi cam boncuk vardı.</span></p>
				<p class="paragraf-2"><span>— Öp dedim İsmail Amcanın elini. Yiyeceksin dayağı sonra benden... dedi babası.</span></p>
				<p class="paragraf-2"><span>Kundura tamircisi, arkadaşını yerleştirince tezgâhının arkasına geçip oturmuştu. Meşin önlüğünde, birbirini kesen yüzlerce bıçak çizgisi vardı. Önlüğün kaviliği bu kesiklerden ötürü güçleniyor gibiydi.</span></p>
				<p class="paragraf-2"><span>Sudan çıkardığı işini örse geçirdi.</span></p>
				<p class="paragraf-2"><span>— Şunu yapıvereyim, kusura bakma Temir Efendi, dedi. Sahibi havuzlarda çalışıyor. Akşam uğrayıp alacak. Bir şeyi de kalmadı zaten.</span></p>
				<p class="paragraf-2"><span>— Tabii, sen işine bak...</span></p>
				<p class="paragraf-2"><span>Çocuğun babasının, kızının direnmesinden ötürü canı sıkılmışa benziyordu. </span></p>
				<p class="paragraf-2"><span>Cebinden bir sigara çıkardı, İsmail Usta’ya uzattı.</span></p>
				<p class="paragraf-2"><span>— Üçüncüye başladım. Bunun öksürtmesi daha az. Yakıver sen de.</span></p>
				<p class="paragraf-2"><span>İsmail Usta sigarayı aldı, kulağının arkasına iliştirdi. Birbirlerine bakıp güldüler.</span></p>
				<p class="paragraf-2"><span>Yaşlarının göründüklerinden daha az olduğu yavaş yavaş ortaya çıkıyordu.</span></p>
				<p class="paragraf-2"><span>Yanından açtı kundurayı İsmail Usta. Kestiği köseleyi, açtığı yarığa yerleştirdi. Küçük parçayı örste çekiçle dövmeye başladı. Kara, eski tabanın altı ezilip aldı yeni köseleyi. Kunduranın kaba, birçok yamadan oluşan düzensizliğinin içine karıştı ek. Ağzına koyduğu ince çivileri bir bir alıp çakmaya başladı İsmail Usta.</span></p>
				<p class="paragraf-2"><span>Küçük kız, babasının sırtına yeniden sığınmıştı. Yavaş yavaş dayak korkusunu unutup başını çıkardı, çivileri uygun sıralarla yerleştirdiği ağzından, aynı zaman aralıklarıyla alıp çakan adamı ilgiyle izlemeye başladı. </span></p>
				<p class="paragraf-2"><span>İsmail Usta, çivilerin işi bitince kundurayı kaldırıp havaya tuttu, iyice baktı. Yeni derinin aklığını gördü. Yanındaki dizili, kara kahverengi sularla dolu şişelerden birine ucu yuvarlak, sert kıllarla kaplı fırçayı soktu. Kunduranın çevresini boyadı. Bitmiş olan tekini yanına koydu. Önlüğünün altında ne renk olduğu belirsiz bir bezin ucunu çekerek boyanın eline sıvanmış ıslaklığını sildi. Kulağının ardından sigarayı aldı, yeniden güldü arkadaşına bakıp.</span></p>
				<p class="paragraf-2"><span>— Aslında bunlara, bendeki tamir edilecek bütün kunduralara tam pençe ister ama, olmuyor. Kimsenin öyle parası yok buralarda. Ne yapalım? Çok şükür, biz de geçinip gidiyoruz. Eee anlat bakalım, sende ne var ne yok?</span></p>
				<p class="paragraf-2"><span>— Önce ekmeği bir kâğıt serip üstüne koyalım, dedi kızın babası. Sonra da zeytini. Domatesi de şuradan alıveririz.</span></p>
				<p class="paragraf-2"><span>— Ne zahmet yahu! Hani, bana uğramışsınız yemeği birlikte yiyelim diye. Oldu mu ya? Ekmeğiyle zeytiniyle gelmek, bu ne misafirliğiymiş böyle?</span></p>
				<p class="paragraf-2"><span>— Zeytini bizimki sardı sabahtan. Geçerken de, köşedeki aynalı fırından yeni çıkmıştı ekmekler, alıverdim. Yabancı değiliz ya birbirimize a be İsmail Efendi... Bizimki doğum yapacak bugün. Kattılar şu keçi damarlıyı da yanıma.</span></p>
				<p class="paragraf-2"><span>İsmail Usta yüzünü birden kaplayan sevgi, şaşkınlık belirtileriyle,</span></p>
				<p class="paragraf-2"><span>— Yahu bugün çocuğun mu oluyor? Sancı mı çekiyor seninki? Hey Tanrım, hikmetinden sual olunmaz! Biz burda, günlük didinmedeyken yeni bir can katılıyor aramıza. Bu bildiğimiz. Ya bilmediklerimize, duymadıklarımıza ne demeli? Yaradanın gücü işte! Günahlarımızı bağışlasın dilerim. Sağ omzumuzdaki meleklerin sevap defteri yüklü olsun. Ne diyeyim, biz geldik gidiyoruz... Hayırlısı, hayırlısı! Oğlan dersin şimdi, hı? Öyle ya kızın var...</span></p>
				<p class="paragraf-2"><span>Kızın babasının koyu renk gözleri ışıklanmıştı. Bıyıklarının bakımsız dağınıklığı, düzgün kesilmemiş genişliği altında sevinç çizgilerine bürünüyordu. İri, geniş, bozulmuş ellerini dizinden doğru sarkıtmıştı. Sırtından otururken çıkardığı ciğer, işkembe, beyin sattığı dolabına baktı.</span></p>
				<p class="paragraf-2"><span>— Oğlan olsun isterim, dedi. Doğru. Yalnız bizim gibi bu işlere düşüp muhtaçlanacaksa fena, çok fena... İşimi beğenmemek değil benimkisi, kazandığımla geçinememek bıkkınlığı. Bu memleket bize yaramadı. Gerçi namusumuzdan eksiğimiz, utancımız yok, ama oğlum olursa yarını için uykusuz kalsın istemem.</span></p>
				<p class="paragraf-2"><span>Küçük kız, iki adam konuşurken yavaş yavaş babasının arkasından sıyrılmış, kunduracı tezgâhının oraya yaklaşmıştı.</span></p>
				<p class="paragraf-2"><span>Deminden beri gördüğü şeylerin yakınında olmak, babasıyla İsmail Usta’nın varlıklarını unutturmuştu ona.</span></p>
				<p class="paragraf-2"><span>Uzandı yeniden, iri bir balmumu parçasını alıp elinde ezip yuvarladı. İyice yuvarlak yapınca avcunda top gibi havaya atıp tutmaya başladı. İlgiyle inip çıkan balmumu topa bakıyordu.</span></p>
				<p class="paragraf-2"><span>Her atışında, zayıf gövdesinden sevinç dolu bir ünlem, kendisi fark etmeden göğsüne doğru birikiyordu.</span></p>
				<p class="paragraf-2"><span>— Hiç düşürmedim! diye bağırdı birden. Yüze saydım, hiç düşürmedim. </span></p>
				<p class="paragraf-2"><span>Babasıyla İsmail Usta, küçük kızı da, birbirlerini de unutmuşlar gibi, dalıp gittikleri durgunluktan sıyrılıverdiler.</span></p>
				<p class="paragraf-2"><span>Babası elindeki balmumu topağını yuvarlaklaştıran kızının zararlı bir şey yapmış olduğu duygusuna kapıldı. Sertlikle ayağa kalktı.</span></p>
				<p class="paragraf-2"><span>— Bırak İsmail Amcanın işine yarayan şeyleri. Sabahtan beri dayak diye kaşınıyorsun. Sana diyorum! Gelmeyeyim yanına. Sokaklarda az aratmadın beni. Zaten öfkem taşıyor.</span></p>
				<p class="paragraf-2"><span>Adam konuşmasının sonunda gerçekten öfkelendiğini anladı.</span></p>
				<p class="paragraf-2"><span>Çocuk ürkmüştü. Alt dudağı seyiriyordu belli belirsiz. Duruverdi öylece. </span></p>
				<p class="paragraf-2"><span>İsmail Usta çocuğa ve adama tedirgin baktı.</span></p>
				<p class="paragraf-2"><span>— Yok yok oynasın çocuk, dedi. Kesinlikle. Bir şey olmaz balmumuna. Çıkışma, bırak hadi yahu. Ben köşeden domatesi alayım da yemeğimizi yiyelim.</span></p>
				<p class="paragraf-2"><span>— Hayır, dedi adam. Ben baba oluyorum. Belki de oğlum olacak. Benim sofram olsun bugünkü, İsmail Efendi. Bilirsin bir Kozma’yla bir senle, bu memlekette, arkadaşlığımıza arkadaşlık denilir...</span></p>
				<p class="paragraf-2"><span>İki adam da ayakta birbirlerine bakıyorlardı. </span></p>
				<p class="paragraf-2"><span>Sokağı öğle tatilinin kalabalığı basmıştı. </span></p>
				<p class="paragraf-2"><span>Köşedeki kalaycının iki çırağı kesmece aldıkları karpuzu ortasından ayırmışlar, köşeye çökmüş yiyorlardı. Yüzlerinden silemedikleri işlerin karasına sıvanan karpuzun pembe sularına bakıp birbirlerine gülüyorlardı durmadan. </span></p>
				<p class="paragraf-2"><span>Akasya ağacının önünü sardığı kahvede, tavla gürültüleri hızlanmıştı. Sokağın içinde, küçük bir girintiyle uzanan çıkmazdaki torna atelyesinin işçileri öğleleri piyazlarını ya da kurufasulyelerini kahveye getirtirlerdi. Bir yandan küfürleşip, bir yandan tavla, prafa oynayıp yemeklerini yerlerdi.</span></p>
				<p class="paragraf-2"><span>İşsizlerin çoğunluğu, günboyu kahvede otururlardı. Öğleleri ortaya çıkan yeni kalabalık, onların umutsuzlukla örülü bekleyişlerine kısa da olsa bir canlılık getirirdi. Öyle ya, elbette onlar da bir iş bulacaklardı. Bu çalışanların onlardan ne ayrılığı vardı ki. Birgün, bir ay, belli olmasa da bir zaman sonra öğle tatillerinin kısalığından yakınacakları işleri olacaktı onların da.</span></p>
				<p class="paragraf-2"><span>Makara, düğme üstüne toptancılık yapan Yahudi çıkıp kahveye yönelir, içeri girmeden seslenirdi kahveciye: </span></p>
				<p class="paragraf-2"><span>“Bir ıhlamur yolla, Sadık Efendi, bir zahmet, bir zahmet...” derdi.</span></p>
				<p class="paragraf-2"><span>Dönüp sokaktaki gürültünün içine katılmaktan ürkmüş, güneşten tedirgin dar dükkânına hızla dalardı hemen. Yüzlerce makaranın, kâğıtlara renklerine göre seçilip ayrılmış düğmelerin arasına sinerdi. Arada sokağa uğrayıp Yahudi’nin dükkânına düğme, iplik için giren semtin genç kızları, kadınları taşan bir neşe getirirlerdi çevreye. Kahvenin pikabına çabucak bir aşk şarkısı konur, açık sözlerden örülü şarkı öylesine ustalıkla zaman hesabına vurulurdu ki alışveriş yapanlar çıkınca ayakları karışıp yürümeleri bozularak uzaklaşırlardı.</span></p>
				<p class="paragraf-2"><span>İsmail Usta olanları, öteki sokak kişileri gibi, ince, hoşgörür bir gülümsemeyle izlerdi. </span></p>
				<p class="paragraf-2"><span>“Gençlik işte, gençlik... Yoksulluk falan tanımıyor” derdi.</span></p>
				<p class="paragraf-2"><span>Akasyanın açtığı mevsimler, kara düzensiz kaldırım taşlarıyla örülmüş, sıvaları dökük, pervazlarının boyaları yiteli yıllar olmuş yapı artığı şeylerle çevrili bu sokağa birden güzellik yayılırdı. Gövdesinin kalınlığından epeyce yaşlı olduğu anlaşılan akasyanın salkımları pıtrak gibi fışkırınca, dar kapanık sokağı alıverirdi eline. Sapaktan dönenler, eskimiş olan her şeyi güzelleyip çeşmenin akan suyunu bile duyuran ağacı görüverirlerdi birden. Temizlenmeyi hiç bilmeyen bu eski sokağı hamarat akasya ağacı, yalınlığı, ılık nazlı kokusuyla imrenilecek hale getirirdi.</span></p>
				<p class="paragraf-2"><span>Kahveci Malatyalı Sadık Efendi, ağacı sanki kendi yetiştirmiş gibi övünürdü çevresine.</span></p>
				<p class="paragraf-2"><span>“Bu ağaç değil, gelin” derdi. “Bilesiniz... Atlara bindirilip de, ya nasip demiş gelinin anlı şanlısı bu ağaç. Hem de perili ve cinli. Dibine bulaşık suyu döken, Allah muhafaza, çarpılır, bilesiniz. Tornacıların Bizans’tan kalmış, içine insan düşer kuburlu helalarının kokusunu bile duyurmuyor bize yazın. Hey kurban olduğum! Bilirsiniz, zemheri kışında bile duyulur, tornacıların helasının burun kıran kokusu.”</span></p>
				<p class="paragraf-2"><span>Kahvesindeki işçiler, Sadık Efendi’nin bu sözlerine kahkahalarla gülerlerdi. “Kolay mı ya Sadık Amca? Biz içkici adamız. En ucuzundan şarabı çekip devresi gün tarihi helamıza girdik mi, amonyağı bol oluyor çişimizin” derlerdi.</span></p>
				<p class="paragraf-2"><span>Sadık Efendi başındaki, çevresi işlemeli, hacı takkesiyle “tövbe deyin, tövbe deyin”lerini sıralardı hemen.</span></p>
				<p class="paragraf-2"><span>Hoşuna gitmeyen ne olsa söylerdi bu sözleri.</span></p>
				<p class="paragraf-2"><span>İsmail Usta’nın arkadaşı, sırtında dolabıyla kentin yukarlarında apartmanlara ciğer, beyin, uykuluk satmaktan döndüğünde, kızıyla birlikte, akasya ağacı gene en doruğundaki günlerindeydi. Çeşme de o pıtraklanıp açtıkça daha duyulur, daha görülür olan akışını sürdürüyordu.</span></p>
				<p class="paragraf-2"><span>— Ben alıveririm köşeden, dedi küçük kızın babası. Sen diretme be kardeşlik. Olmaz böyle şey. Yapacağız bugün bir şölen. Bizim memleket töresi böyleydi. Hele bir oğlan çocuğu olan, kurardı düğünlük sofralar konuklara. Gelenlere verilirdi, dizlerine çekmelik ipek karılıp dokunmuş peşkirler.</span></p>
				<p class="paragraf-2"><span>İsmail Usta iyilikle baktı.</span></p>
				<p class="paragraf-2"><span>— Peki, dedi, peki... Ama karpuzu ben alacağım. Kızının bir doğduğunu duymuştum yıllar önce. Şimdi de ilk bana, İsmail Amcasına el öptürmeye getirmişsin. Ötesine karışmak yok. Yüze kadar saymasını bile öğrenmiş, Temir Efendi. Baksana artık büyüyor.</span></p>
				<p class="paragraf-2"><span>Kızın babasının yüzü onurlu bir anlama büründü. </span></p>
				<p class="paragraf-2"><span>Kızına döndü, baktı.</span></p>
				<p class="paragraf-2"><span>Çocuk balmumu topu usulca tezgâhın kıyısına koydu. Ufak, çelimsiz gövdesini biraz öne eğerek İsmail Usta’ya yaklaştı. Yürürken takunyaları çok ses yapmasın diye ayak parmaklarını sıkıştırıp bastırıyordu takunyalarına.</span></p>
				<p class="paragraf-2"><span>Kundura tamircisinin önünde durdu.</span></p>
				<p class="paragraf-2"><span>Meşin önlüğün balmumu, boya karışımı kokusu sardı çocuğu.</span></p>
				<p class="paragraf-2"><span>Başını kaldırdı. Doğru İsmail Usta’ya baktı. İri çocuk dişleriyle gülüverdi kısacık.</span></p>
				<p class="paragraf-2"><span>Zayıf, kemikleri belirgin küçük elleriyle birden elini tuttu adamın, öpüp alnına koydu. İki eline anca sığdırabildiği elin pürtüklü katı derisine ağzının ateşli geçen hastalığından kalma dudaklarını ısırma alışkanlığından ötürü yer yer çatlamış derisi incecik değdi.</span></p>
				<p class="paragraf-2"><span>Birden ağlamaya başladı. Sessiz bir ağlamaydı bu, ufak iç çekmelerinden oluşan. Gözlerinden yaşlar topluca akıyordu peş peşe.</span></p>
				<p class="paragraf-2"><span>Babasıyla İsmail Usta yaşlı başlı, didinmiş, bıkmış erkekliklerine aykırı bir şaşkınlığa kapıldılar. Çocuğun yanına çöküp oturdular ikisi de.</span></p>
				<p class="paragraf-2"><span>— Neyin var? dedi babası. Seni dövmem, korkma. İsmail Amcan verdi sana balmumunu. Bak karpuz da alacağız, taze ekmek de var. Hadi ağlama. </span></p>
				<p class="paragraf-2"><span>Kızını kucakladı baba. Çocuğun ağlaması durmuyordu.</span></p>
				<p class="paragraf-2"><span>İsmail Usta bir topak balmumu daha alıp tezgâhtan, uzattı.</span></p>
				<p class="paragraf-2"><span>— Bu da senin olacak, ağlama. Kocaman kız olmuşsun, artık yakışmaz ağlamak.</span></p>
				<p class="paragraf-2"><span>Beceriksizce itiyordu avcuna çocuğun, vermek istediği balmumunu.</span></p>
				<p class="paragraf-2"><span>— Ya annem ölürse? dedi kız.</span></p>
				<p class="paragraf-2"><span>Sokağın seslerini duymaz oldu iki adam. Köşedeki kalaycının çırakları iyice sıyırdıkları karpuz kabuklarını çeşmenin yalağında yüzdürüyorlardı.</span></p>
				<p class="paragraf-2"><span>Sokağın başında kör tamburcuyla onu yeden yaşlı kemancı göründü. Birkaç şarkı çalıp beş on kuruş topladıktan sonra, eğer o gün öğle için yemek parasını edinmişlerse akasya ağacının altına iki iskemle çekip kahve ısmarlayarak kimseyle konuşmadan otururlardı. Bazı günler şarkı da söylerlerdi ordakilerden para beklemeden. Kör tamburcu iki çengelli iğneyle iliklediği eski yağmurluğu içinde yaz kış ısı değişmelerini duymaz davranışlarıyla, ürkek yürüyüşüyle arkadaşına dayanmış geliyordu. Körlerin güvensiz adımlarıyla basıyordu yere. Boşluğa kaldırılarak atılan bu adamlar bakıp görmeyen gözlerdeki körlüğün kesin belirtisini taşıyordu. Kemancı, ak saçlarını ortadan ayırıp iki yana taramıştı. Kirden katılaşmış boyunbağının üstünde taşı düşmüş bir iğne takılıydı. Çizgili pantolonunun dizlerinde ayrı renkten yamalar vardı. Kör tamburcunun ona dayandığı yanı, belli bir eğiklik kazanmıştı giderek. İskemlede otururken bile, gövdesinin gereksiz yana kaykılmasını sürdürüyordu kemancı.</span></p>
				<p class="paragraf-2"><span>— Annen niçin ölsün? dedi babası kızının yanağına yanağını dayayarak. Niçin ölsün? Bir kardeşin olacak. Çeşmeye gittiğinde alacaksın yanına. A be kızım olmuşsun sen şaşkın. Yapacağım ikinize şeytan uçurtması, uçuracaksınız bostanların orada, çığrışıp küçük kuşlar gibi. Avunacaksınız birlikte.</span></p>
				<p class="paragraf-2"><span>Kızla babasının yanak yanağa duruşuna bakan İsmail Efendi burnunda sızlamalar duydu.</span></p>
				<p class="paragraf-2"><span>Meşin önlüğünde bir şeyler aranmaya başladı, sonra ne aradığını unuttu. Birden kör tamburcuyla kemancıyı gördü, sevindi. Baba-kızın gelen iki adama arkaları dönüktü. </span></p>
				<p class="paragraf-2"><span>Çocuğun ağlaması durmuş, yüzüne yaşının kaldıramayacağı bir hüzün çökmüştü.</span></p>
				<p class="paragraf-2"><span>— Bak, dedi İsmail Usta, bak hanım kız. Bizim çalgıcılar geldi. Yemek yiyelim de onlara şarkılar çaldıralım, sen de dinle. </span></p>
				<p class="paragraf-2"><span>Çocuk tam karşılarına düşen kahveye yönelmiş iki adamı ilginin doruğuna varmış bir bakış duruluğu içinde gördü. Babasının başından ayırdığı başını adamlara doğru çevirme çabasıyla babasının kollarından kaymaya başladı.</span></p>
				<p class="paragraf-2"><span>Adam yavaşça yere bıraktı çocuğu. Demin aralarında beliren hüzün, çaresizlik yok olmuştu.</span></p>
				<p class="paragraf-2"><span>İsmail Usta, meşin önlüğünü doldurmayan, zayıf göğsünden gelen kalın, durgun sesiyle kararlı konuştu:</span></p>
				<p class="paragraf-2"><span>— Çocuk işte, daldı gitti. Sen bi yol bekle, gelen giden olmasın.</span></p>
				<p class="paragraf-2"><span>Arkadaşının yanıtını engellemek için çabucak sokağın caddeye ve güneşe açılan tek ucuna doğru yöneldi. Ensesinin çukuru zayıflıktan içeri çöküktü. Yer yer kırılan saçları baştan savma bir tıraşın artırdığı yoksulluğuna acılık katıyordu.</span></p>
				<p class="paragraf-2"><span>Güneşin aklık içinde yayıldığı sokaktan döndü.</span></p>
				<p class="paragraf-2"><span>Kızın babası, İsmail Usta’nın ardından bir süre daha baktı. Oturduğunda kızının kahvenin kıyısında durup, kör tamburcuyla kemancıyı hiç eksilmeyen aynı ilgiyle izlediğini gördü. Aralarına giren sokağın dar uzantısında çocuk çelimsiz solgun, koca çiçekli yamasıyla duruyordu öylece.</span></p>
				<p class="paragraf-2"><span>Babası topladığı bir şeylerin tükenişini duydu yüreğinde.</span></p>
				<p class="paragraf-2"><span>Dükkânın kıyısına bıraktığı boş sırt dolabına baktı.</span></p>
				<p class="paragraf-2"><span>Nereden çıktığı belirsiz bir iki kedi dolabın tellerindeki kalık et kokularının verdiği ürpertiyle gezip duruyorlardı. </span></p>
				<p class="paragraf-2"><span>“Bugün işim çabuk bitti” diye düşündü adam. “Çabuk sattım malı. Daha olsa, daha da satış olurdu. Para yok ki... Günlük kazancın beş on kuruşunu ayırıp fazla dan ciğerdi, dalaktı, alabilsem... Olmuyor işte, rızkımız bu kadar demek. Bir çocuk daha gerekli miydi? Niçin doğar? Neyi görmeye?”</span></p>
				<p class="paragraf-2"><span>Gözüne Tepebaşı’nın dar sokaklarında yükselen apartmanlar çizildi. Açılacak her camın kendisini çağırmak için açılmasını yakardığı anı aynı duydu yeniden. Kendine kızdı, kendini beğenmedi. Dakikalar süren durmasından sonra kaldırımlarda sürüdüğü altı tahta, kasap ayakkabıları; pazarlıksız alışveriş etmeyen Rum, Ermeni, Türk kadınlarının eş sözlerden kurulu, bezgin konuşmaları... En çok yadırgadığı, ilk işe başladığında müşterilerinin hiç onun yüzüne bakmamasıydı.</span></p>
				<p class="paragraf-2"><span>Sonraları alışmıştı yüzüne bakılmamasına. Şimdi artık o da yalnız açılan camlara bakıyordu, bir de kendisine yönelen çağrıya.</span></p>
				<p class="paragraf-2"><span>— Ne bu dalgınlık? dedi İsmail Usta. Binin yarısı beş yüz, o da bizde yok bre Temir Efendi. Sen uzak dağların adamıydın, dayanıklıydın. Oldu mu ya, böyle derine dalmak!</span></p>
				<p class="paragraf-2"><span>Elindeki kabuğunun suyu yer yer çekilmiş karpuzu koydu tezgâha. Küçük bir kesekâğıdından üç tane domates çıkardı. Birinin ucunda yaprağı vardı. Çocuğun babası domatesin yapraklı olanını aldı, burnuna götürdü, uzun uzun kokladı. Yüzünü değişmeler sarıyordu gittikçe. Işıksız gözlerine doğru gençliği dönüyordu. Deminki düşünceler onun değilmişçeydi görünüşü.</span></p>
				<p class="paragraf-2"><span>— Sırık domatesi bu, İsmil Usta, dedi. Bilirim ben... Ta var ki bir gençliğimden bu yana nasıl da unutmaz adam toprağı. Şöyle burnuna dayar dayamaz alırsın herhangi bir bostanın karılmış, mayalanmış tadını. Sırık domatesleri hiç topraklarını bırakmazlar derim. İşte koparıldığı yerden alıp gelmiş buraya bostanını.</span></p>
				<p class="paragraf-2"><span>— Bre Temir Efendi, şimdi oldu işte! Başla memleketten sohbetlere.</span></p>
				<p class="paragraf-2"><span>Birlikte küçük kunduracı tezgâhının üstünü düzeltmeye başladılar. Dürülü duran bir gazeteyi açıp serdiler.</span></p>
				<p class="paragraf-2"><span>Ekmeği elleriyle böldü İsmail Usta. Domatesleri üç köşeye koydu. Yapraklı olanını, çocuğun yeri diye düşündükleri köşeye bıraktı. Zeytinlerin sarılı olduğu kâğıdı da açtılar.</span></p>
				<p class="paragraf-2"><span>— Redife gel, yemek yiyeceğiz! diye seslendi çocuğun babası.</span></p>
				<p class="paragraf-2"><span>Kız, kemancıyla kör tamburcuya kesintisiz bakarak yürümeye başladı. Bir taşa takılıp tökezledi. Kahvede çocuğu görenlerle babası, İsmail Usta ve kemancı güldüler.</span></p>
				<p class="paragraf-2"><span>Sesli gülmeleri duyan kör tamburcu görmeyen gözlerini göğe doğru çevirdi. Sokağın dar açısını engelleyip kapayan akasya ağacına baktı. Dudaklarında bir oynama oldu. Uzun uzun yukarı çevrik kaldı yüzü, görmemenin getirdiği bir anlamla doldu gözleri. Kemancı bir şeyi engellemek isterce elini uzattı arkadaşına, tuttu kolundan. İnce uzun elleri vardı kemancının. Parmakları binlerce duruma gelebilir sanısını verecek gibi kıpırdıyordu bir şeyi tutarken. Kör tamburcu, koluna değen eli duyunca hemen eski durumunu aldı yüzü. Başını eğdi, yeniden gölgelere büründü. Bir alnı ışıklı kaldı. O da, yanına dayadığı tamburunun yuvarlak sırtından yansıyan güneşin vurmasındandı. Kemancının yüzü durulmuştu.</span></p>
				<p class="paragraf-2"><span>Yemeklerine başlayınca, kız önce domatesi yedi, ardından ekmeğini çekti önüne. Her lokmasını yutup yenisini koparana dek geçen sürede durmadan kahvenin önünde oturan iki çalgıcıya bakıyordu. </span></p>
				<p class="paragraf-2"><span>İsmail Usta bir karpuz dilimi uzattı çocuğa.</span></p>
				<p class="paragraf-2"><span>— Korkma Redife çocuk, dedi, gitmezler. Gün batıncaya kadar burada kalırlar.</span></p>
				<p class="paragraf-2"><span>— Peki ama, dedi kız, ağzı dolu dolu, ya babam giderse... Beni de alır. O zaman göremem çalgıcıları.</span></p>
				<p class="paragraf-2"><span>— Görürsün, dedi babası. Biz daha epey kalırız burda. Söyledi vatmanın karısı, annenin varmış doğumuna çok bir vakit. Olabilirmiş çocuk ancak yatsıda.</span></p>
				<p class="paragraf-2"><span>— O çocuk doğunca bizle mi yatacak, baba?</span></p>
				<p class="paragraf-2"><span>— Elbette. Önce kuracağız bir salıncak tavana. Sonra serpilip olunca yürümeli, sereceğiz senin yanına yatağını.</span></p>
				<p class="paragraf-2"><span>— Annem, doğurduktan sonra da mı ağlayacak, dün akşamdan beri ağladığı gibi?</span></p>
				<p class="paragraf-2"><span>— Ağlamayacak, bre kuşçağızım! Yeni bir adam gelince sevinecek bile, fukara... Herhalde acı çekti pek çok. Kalmadı onun da kaviliği. Soluverdi. Konuşmaz oldu. </span></p>
				<p class="paragraf-2"><span>İyice anlatabilme tutkusuyla arkadaşına döndü:</span></p>
				<p class="paragraf-2"><span>— </span><span>Be İsmail Usta, çekti çok ve çekmekte. Yıllar var ki şakalaşmamışız birlikte. Yüzündeki kırışıklar eskiden beri vardı sanırsın. Öyle alıştı gözlerim. İçi söndü. Avunmuyor. Acıya boyun eğdi. Analığı tazelenince yekinir mi dersin?</span></p>
				<p class="paragraf-2"><span>— Onu dövmezsin değil mi baba artık? Dövme annemi.</span></p>
				<p class="paragraf-2"><span>İsmail Usta’nın bakışlarında yargılayan bir anlam belirdi.</span></p>
				<p class="paragraf-2"><span>Sustular.</span></p>
				<p class="paragraf-2"><span>Yemekleri bitti.</span></p>
				<p class="paragraf-2"><span>Kâğıdın içinde topladığı artıkları yandaki tenekeye bastı kundura tamircisi.</span></p>
				<p class="paragraf-2"><span>Küçük kız cebinden balmumunu çıkardı, yuvarlamaya başladı. Babasından yana bakmıyordu. İyice eğdiği başında saçlarının kumrallığından öte yüzü görünmüyordu. İki adam sessizce sigaralarını yaktılar. Kızın babası öksürmeye başladı. Öksürüğünü, başlayacak bir konuşmadan kaçınmak istercesine, bir kurtuluş gibi yeniden başlatıyordu bittiği yerden. Boğazındaki gıcığı depreştirecek soluk alma tersliğini deniyor, öksürüğünü sürdürüyordu.</span></p>
				<p class="paragraf-2"><span>— Bu mereti içmemek de var ya, dedi İsmail Usta. Ama bizim gibi feleğin sillesini yemişlerin tek avunması deyip sürdürüyoruz. Yoksa öfkemiz hiç mi hiç zapta gelmeyecek.</span></p>
				<p class="paragraf-2"><span>İsmail Usta’nın sesindeki bağışlayıcılığı sezen arkadaşı baktı ona.</span></p>
				<p class="paragraf-2"><span>Çocuk oturduğu hasır iskemleden yavaş yavaş, ayaklarının ucu yere değene dek indi.</span></p>
				<p class="paragraf-2"><span>Kunduraların arasında duran ağzı kırık bir şişeyi alıp doğru kahveye yöneldi.</span></p>
				<p class="paragraf-2"><span>— Vurdum, doğru. İlk dövüşüm bu karımı. Kız da gördü. Gidip odanın ucundaki minderlere gömdü başını ben anasına vururken. Hep öyle gömük durdu minderlerin içinde. Elleri kolları göverdi kadının ama susmadı hiç. Konuşmayan kadın susmadı. “Açız” dedi. “Hep açız” dedi. “Görmüyor musun istediğin kadar çalış gene de elde avuçta yok.” Akşamüstüydü. Kızın ateşli hastalığı yeni geçmişti. Ot filan toplamışlar vatmanınkiyle, Ceviz yaprağı karıp çocuğu ovmuşlar. Güç, verirmiş. Ceviz yaprağı topladıkları yerden kovalamışlar onları. Ağırına gitmiş çok. “Biz buralarda yaşayamayız. Ölelim... Ölelim...” diye bağırıyordu. Benim yıllardır düşündüklerimi söylüyordu. Ben kimselere söyleyemedim bu sözleri. Kendime karşı bile içimden geçirmemeye baktığım şeyleri söylüyordu durmadan. İsmail Usta, kötü düşünce, kötülük getirir. Sen doğma büyüme buralısın. Bizden ne farkın var. Kadına anlatamıyorum. Kimse de anlatamaz. Dört ay var döveli, pişmanım. Bağırmasını bitireydi kalkan ellerimi tutardım. Vurdum vurdum... Kana kana ağladı. Gece yarısını bulmuştuk. Kana kana ağlamasına dövmem bahaneydi bana sorarsan. Ama bu çocuk nasıl unutmamış?</span></p>
				<p class="paragraf-2"><span>— Unutmaz, dedi İsmail Usta. Taze kafa, unutur mu? Sen düşün çocukluğunu bi yol... Ben altı yaşımda, kunduracı yanına çırak verildiğim gün, aldığım beş kuruşu hiç unutmam. Pantolon cebime koymuştum da, kaybolur diye ikide bir yoklamaktan ustanın getir götürüne yetişip erememiştim. Çocukluk bir ak kitaptır. Her şey derin yazılır bre dağlı Temir.</span></p>
				<p class="paragraf-2"><span>Kız çeşmeye sarkıp şişeyi dolduruyordu. Sonra götürüp akasya ağacının kıyısından çıkan köküne döküyordu. Ağacın kökü sert bir direnmeyle toprağı kabartıp sürerek genişlemişti. Kökün bittiği yerde engebeler vardı yıllar geçtikçe artan.</span></p>
				<p class="paragraf-2"><span>Elindeki suyu bitirinceye dek bir yandan da çalgıcılara bakıyordu çocuk. </span></p>
				<p class="paragraf-2"><span>Kemancı bu hiç rastlamadığı duru, soran bakışların etkisine takıldı. </span></p>
				<p class="paragraf-2"><span>Küçük kızın yaptıklarını tek tek izlemeye başladı.</span></p>
				<p class="paragraf-2"><span>Önlerine demin konan kahveyi bitirmişler, gündelik değişmez bekleme durumlarını almışlardı. Arada kör tamburcu öne doğru eğiliyor, sonra başını ağacın arasından görünen gök parçasına doğru çevirip görürmüşçe uzun uzun gözlerini dikiyordu. Bunu üçüncü kez yaptığında küçük kız elindeki dolu şişeyi göğsüyle aynı düzeyde tuttu. Kıpırdamadan, kör tamburcunun sürüp giden göğü seyredişine kaptırmıştı kendini. Şişeden su ayaklarına doğru akmaya başlamıştı. Islanan küçük ince çocuk ayaklarındaki suları duymuyordu hiç.</span></p>
				<p class="paragraf-2"><span>İsmail Usta sigarası biter bitmez akşam gelip alacak işçinin, onarıldıkça yoksulluğu artan kunduralarından tekini son kez örse geçirdi. Çekicini kavradı, mutluluğu andırır bir rahatlık içinde baktı arkadaşına.</span></p>
				<p class="paragraf-2"><span>— Seni işinden savsakladık, hay İsmail Usta... dedi kızın babası.</span></p>
				<p class="paragraf-2"><span>Bir eziklik sarmıştı sesini.</span></p>
				<p class="paragraf-2"><span>İsmail Usta’nın sigaranın sararttığı diş uçları belirdi kırçıl bıyıklarının altından, güldü.</span></p>
				<p class="paragraf-2"><span>— Hadi hadi... dedi. Sabah ezanından yatsıya burda tespih böceği gibi katlanıp uğraşıyorum. Şu küçük izbede dik durup da soluk aldığım yok. İyi ki çıkıp geldiniz. Geçende sordum Kozma’ya, deli Bulgar’a. Ha Kozma ha, nerda senin memlekatlın? Uğramaz bir an bile ve da birgün bile. Sorsun hatır ve da gönül. (Konuşmasının buralarında sesini, şaşılacak bir kalınlığa çıkarıp Kozma’nınkinden ayırt edilemez yapmıştı. Vurgularına dek aynıydı ses. İsmail Usta’nın neşeyle çizilen alışılmadık şakacılığı ikisini de alıvermişti.) Deli Bulgar baktı bana uzun uzun, kızdı sanırsın. Tam tersi oldu. Üzülüverdi. “Yok bre Türk” dedi. “Var hâlâ bir alışmamaşlığı ki çekinir, aramaz tanıdık ve da bır bıldık. Yok yapacak şey bızım için. Orda da gurbetlıktı, burda da gurbetlık. Temir olamaz yakın ve tanıdık buraya. Bılesın bırakmış ardında karlı dağlar. Donduran kışlar. İstanbul’un alışmışsınız iki günde çamur olan karına kışına. Ama yok başka çare. Temır bılmalı bunu. Ve demelı tamam.” Bir salep içirdi zorla, temmuzun sıcağında. “Bırak yahu” dedim. “Nerden çıktı salep?” “İşçiler durmaz öksürür ve lazım ıçmaları hep salep” dedi.</span></p>
				<p class="paragraf-2"><span>Kızın babası sevinmeyle şaşma arası bir tutuklukla bakıyordu İsmail Usta’nın uçarılık taşan görüntüsüne. Ve birden konuşmaya başladı.</span></p>
				<p class="paragraf-2"><span>Konuşması uzaklarda kalmış birileri için gibiydi, tekdüze, zor işitilir, dışa vurmuş sayıklamayla yakarı arası iniş çıkışlarla sürüyordu:</span></p>
				<p class="paragraf-2"><span>— Doğru bilir o koca Bulgar beni. Doğru söyler. Anlatmıştır düzgünce, iki toprak arasında bir yerde kaldığımı. Ne de olsa gurbetliktir kendi de. Memleketi unuttum unutmaya. Biz yola çıkıp trenlere dolduğumuzda toprak bahara kabarıyordu. Her yan ayazdı. Ama bu gelen ekim zamanının yağış yüklü, bereketli ayazıydı. Tren camları silme buz bağlamıştı. Trene bindiğimizde evi, avluyu, karşı dağları düşünmeye çalıştım. Camlara vurdum, buzlar çatırdadı. Ayrılalı birgün anca olmuştu dağlardan. Bir kapımızın yuvarlak kasasını görebiliyordum içimde. Üstünde buğday başakları boyanmış kapımızı. Soğuktu aşağılar da. </span></p>
				<p class="paragraf-2"><span>İsmail Usta çekiç vuruşlarıyla yamaladığı bölümlerin aksak olabilecek yanlarını yeniden pekiştirirken,</span></p>
				<p class="paragraf-2"><span>— Öyledir Temir Efendi, dedi. Çok kimseye olur bu dediğin unutkanlık. Benim babam öldüğünde on üç yaşındaydım. Yani koca adam olmuştum. Bir yıl da babamın yüzü silindi kafamdan. Tam tamına böyle olur, inanırım.</span></p>
				<p class="paragraf-2"><span>Kızın babası kendi düşüncesine katılan arkadaşına bakmadı. Konuşmasına bıraktığı yerden başladığında sesi deminki sesti:</span></p>
				<p class="paragraf-2"><span>— Yurdumuza yakın son istasyonda iki adam görmüştük. Akşam oluyordu. Dağlık yerlerde bilirsin, güneş çabuk kaybolur. İki adamı yukardan aşağıya kalın iplerle bağlamışlardı. Eskimiş çoban çarıkları vardı ayaklarında. Perişanlıklarına, tutsaklıklarına aykırı düşen çoraplarının renkli işlemeleri göz alıyordu. Diz altlarına kadar çarıklarının iplerini dolamışlardı. Birinin sırtında yırtık bir mintan vardı. Mintanın kolunda barut karasını andıran bir delikle çevrili kan izleri görünüyordu. Adamların yanındaki silahlı askerler dimdik duruyorlardı; umutsuz, sıkkın. Adamlar bizim bilmediğimiz bir yerlere bakar gibiydiler. Yüzlerinde ne korku, ne kin vardı. Trenlerin sık durmadığı bir istasyondu. Tahta askılığındaki çanın üstünü epeydir demiri kemiren paslar sarmıştı. Gövdeleri baştan sona bağlı adamlar niçin oradaydılar, ne bekliyorlardı? Trende, bizle sınıra  gelip geçirerek dönecek akrabalarımızdan Nesibe Teyze’nin oğlu lisede okuyan Hasan, “Çeteciler” demişti sevinçle. Sanki tanıdıklarına rastlamıştı Hasan. Der demez de üzgün, bıkkın oturmuştu yerine. Geçip gitmişti trenimiz. Bre İsmail kardeşlik, o adamları boğazlarından ayaklarına sarıp da yanlarında silahla donanıp durmanın yakışıksızlık olduğunu düşünmüştüm şıp diye. Bir o adamlar silinmez gözümden. Delikanlılığımın geçtiği yerleri unuttum da, onlar kaldı. Dağların koyaklarından nasıl sürüp, izleyip çıkarmışlardı, kimbilir? Bunları düşünme derim kendime. Kakılmış ya çıkarıp atamazsın. Ben şimdi buralarda karımı dövüyorum. Öz yurdumu karartıyorum. Kötü bir baba oldum. Bizim babalarımız iyi aile reisleriydi. Tarladan, davardan dönüşleri bayram gibi beklenirdi. Çocuklar peşkirleri annelerine koştururlardı. Usluluk babaların dönüşünde, zorlanmadan basardı çocukları. Zorlanmadan yürürdü her şey. Kadınlar mutfaklarda, mısır unlarından tatlılar yaptıkları geceler şurubu en çok çekmiş parçaları babaların önüne sürerlerdi. Bundan hepimiz hoşnutluk duyardık. Dedim ya, zorlanmış bir şey yoktu. Dağlar, tarlalar, avlular, otlar, evler uygundu. Şimdi kötülük içime yer etti. Ellerimden korkuyorum, öfkemden korkuyorum. Karımı gebeyken dövdüm, düşün İsmail Efendi. Dövdüm iyice. Bu kız, bu sübyan, dinledi gördü. Düşündüklerimi, kendimden sakladıklarımı bağırmamalıydı yüzüme. Yalvardım durmadan. Sus kadın, sus! Tutamam kendimi. Bilesin olacak herhangi bir fenalık bağırdıkça. Buraya geldiğimizden beri yaşamayı unuttuk.</span></p>
				<p class="paragraf-2"><span>Sustu. Kızının olduğu yöne baktı.</span></p>
				<p class="paragraf-2"><span>— Yoksulluktan, dedi İsmail Usta, sesini acı basmıştı. Ama koru kendini Temir. Elinin yatkınlığı olmasın vurmak. Bak bugün karın ağrılarından kurtulduğunda bir oğlun olacak. </span></p>
				<p class="paragraf-2"><span>Onu okutacağım, dedi kızın babası, bu sözle deminki dalgın, uzak bakışı gitmişti. Ne yapıp edip okutacağım. Anlasın nedir olan biten dünyamızda.</span></p>
				<p class="paragraf-2"><span>— Olacak bir bey okuyup, ha Temir Efendi. Ak yakalıklı. Evet evet, hayır hayır, sonra sonra diye sorular soran bir bey. Bizi de beğenmeyecek.</span></p>
				<p class="paragraf-2"><span>Evet beğenmeyecek bizi belki ve babasını. İstemem ille beğensin. Lakin, olur derim Redife’ye destek ileride. İşte bunu isterim en çok. Kızmayalım başka yerlerde gidip durur diye okuyunca. Redife kızdır biçare, büyür erişirse, bir de yoksulluk... Ezilir gider. Kanından birisi, erkek kardeşi savunur anca onu. Okumuşlar nasıl savunurlarsa kendilerini.</span></p>
				<p class="paragraf-2"><span>İsmail Usta, hüzün dolu gözleriyle arkadaşına bakıyordu.</span></p>
				<p class="paragraf-2"><span>— Ya senin hiç olmazsa kızın, karın ve doğacak bir çocuğun var... Güldü İsmail Usta. Sözünün burasında gülüşü, söylediklerinden özür dilermiş gibi bir anlama büründü. Anam öldü, dört yıl önce. Bu yaşta kaldık yapayalnız. Hep böyle olur be Temir Efendi, analar oğullarını evlendirmez sakınırsa... Yaşlanırlar yaşlanırlar, öldüklerinde oğullar da yaşlanmıştır artık. Hem bu parayla ancak tek boğaz döner. İyi etmiş rahmetlik derim, kendi kendime bazı geceler.</span></p>
				<p class="paragraf-2"><span>— Evet ama, yeni bir can gelince Tepebaşı’nda on sokak daha gezmek ister, nafakasını çıkarmak için. Ben de yaşlandım. Kırkımı geçiyorum. Yoksul adamın her yılını iki misli saymalı. Memlekette, bayramda davullar vurduğunda alanda toplanırdık. Birlikte hora tepmeden önce, şöyle aşağı yukarı gezmelerimizi düşünürüm. Mintanlarımızın içinde gerilen kollarımızı, sırtlarımızı... Ve birden omuz omuza tutunup dağlara doğru bağrışımızı. Yanıldık... Hamladık, artık tek tek ekmek düşünmekten yenildik. Böyle erkeklik olur mu? Yaşlandık. Yeni çocuk babası olmak neyimize. Kendimi beğenmiyorum. Ama bize başka iş bırakmadılar. Yıldık İsmail Usta. İster istemez alta alır olduk kendimizi. Bu da avuntu işte ya... Günübirliğine yaşamaktan köreldik, karardık. Tükenmeye başlamışken yeni canlara yol açmak, gebe kalmak...</span></p>
				<p class="paragraf-2"><span>— Allah rızkını hazırlamıştır, dedi İsmail Usta. Her doğanın da açlığa kavli yok ya.</span></p>
				<p class="paragraf-2"><span>Birlikte, küçük kızın durduğu yöne baktılar.</span></p>
				<p class="paragraf-2"><span>Kızın çeşmenin sularından önünü ıslattığı basmasının güzel yaması bacaklarına yapışmıştı.</span></p>
				<p class="paragraf-2"><span>Daha da zayıflamış gibiydi.</span></p>
				<p class="paragraf-2"><span>Elindeki şişeyle su taşıyordu gene. </span></p>
				<p class="paragraf-2"><span>Güneş arkaya dönmüştü. Ara sokağa giren ışıkları yanlamış gölgeler, uzuyordu taşlara yayılarak.</span></p>
				<p class="paragraf-2"><span>— </span><span>Hazırlamıştır rızkını yaradan ya, aracı olacak biziz İsmail Usta...</span></p>
				<p class="paragraf-2"><span>— Yaradan’a karşı çıkmak olmaz, iyi düşün. Yeni çocuğun, yurdunda doğacak. Buraları sevmesi, ısınması daha kolay olur. Sen, ne unuttum desen, gene de ardında bıraktıklarından sıcak bir ocak başını, kaynamış bir çorbayı, uzanan tarlaları bilirsin.</span></p>
				<p class="paragraf-2"><span>— Öyle... Kız da büyüyor. Bizden sonrası daha iyi olmalı diyorum kendime. Olmalı ya, kızın çocukluktan çıkıp erişkinliğe varmasına en çok altı yedi yıl var. Bundan korkuyorum İsmail Usta. Çocuk kalması daha kolay bir kızın. Bunu böyle bil. Bizimkinin sancısı iyiden sıklaştığında, yıllardır unutup durduğum şeyi yaptım, bu sabah: Duaya oturdum. Redifecik uyanmış. Yorganının altından bir bana, bir sedirdeki saman dolu yastığı karnına basarak bağıran anasına bakıyordu. Kadınımın yüzü çekilmiş, tek damla kan kalmamıştı. Bükülüp oğunup arada birden çığlık çığlığa bağırıyordu. Öteki göçmenlerin, yerli komşularımızın kadınları doluşuverdiler odaya iki köşeli. Hiçbir şey yapmadan döneniyor, tasalanıyor; karımın bağırmalarına katılıp gürültüyü iki misline çıkarıyorlardı. Birden içlerinden biri bana, “Ne çekiyor bilir misin? Ah siz erkekler!” dedi. Karım kasılmıştı. Dualarımı kestim. Kadınları bilirsin. Yanlarında dua etmek bile ters kaçıyor. Öyle düşman düşman bakıyorlar insana. Karımı sedire sırtüstü yatırdılar. Epeydir sedirin tahtasına seriyorduk örtüyü doğrudan. Son yün yatağı da satmıştık. Yatırdıklarında oraya sanki kemiklerinin çarptığını duyduk hepimiz, öylesine zayıftı. Ben epeydir ona uzaktan bakmamışım. Karnından öte her şeyi, dümdüz sedirin tahtasına yapışmıştı. Nasıl da vurmuştum; kollarına, sırtına, berelemişim yoksulcağızı. Saçını sıkı sıkı bağlamış çakır gözlü bir kadın, Redife’yi tutup yataktan çıkardı. Buncağız üstünde bez içliğiyle kalakaldı. Gözlerini anasından alamıyordu. Bağırarak ağlamaya başladı. Kızı elime tutuşturdular. “Al git bunu Temir Efendi. Görmesin olacakları. Hem akşama getir” dediler. “Çok zayıf düşmüş Kadriye Hanım. Doğumu güç olacak. Ikınacak canı kalmamış kadıncağızın.” Odadan çıkarken karıma baktım. Kalabalığın arasından bana gülümsüyordu. Alnı karanlıkta bile parlıyordu, ter içindeydi. Kızımın elinden tuttum, yürüdük. Ardımdan, “Bilmez erkek milleti doğumu. Onun için de acımaz” dediklerini duydum. Tan yerinde bir iki aydınlık vardı, daha geri yanı gece. Bereket ayaz yaz ayazı. Yeni bir can gelirken öbürü gider mi İsmail Efendi?</span></p>
				<p class="paragraf-2"><span>Kunduracı eğilip burnu açık postalı aldı yerden. Postalın derisi katılaşmıştı. Islak bir bezi bastı sert yüze. Gereksiz yere yanında üst üste duran günleri yeniden karıştırdı. </span></p>
				<p class="paragraf-2"><span>Arkadaşına bakmadan, zor duyulur bir sesle,</span></p>
				<p class="paragraf-2"><span>— Sen iyi adamsın Temir Efendi, dedi. Bunu böyle bil. İlk geldiğiniz yıllarda memleketlilerinden birinin karısı doğum yapacakmış. Zormuş durumu. Senden para istemiş. Adama çıkarıp cep saatini vermişsin. Hâlâ anlatılır buralarda. “Ciğerci Temir Efendi’nin eli de, yüreği de cömerttir” derler. Karın kurtulacak. Kötü şeyler düşünme.</span></p>
				<p class="paragraf-2"><span>Adam daha eğildi öne doğru. </span></p>
				<p class="paragraf-2"><span>Dizlerinden sarkan ellerine bakmaya başladı. </span></p>
				<p class="paragraf-2"><span>Karısı belirdi gözlerinde.</span></p>
				<p class="paragraf-2"><span>“Adam nasıl verirsin saatini, nasıl? O bize bir ay yiyecek, barınak parası olurdu. Senin dağlılarınla çevrili değil buralar. Burda kim kime, dum duma. En sonunda satarız diyordum saati. Tek dayanağımdı, düşündüğümde. Sac sobada gazete kâğıdı yakıp çevresinde ısınmaya çalışmaktan sırtım tutuldu. Artık kâğıt da bulamıyorum. Bu kalkıyor, saatini, gece kapısını vurana, yakarana veriyor. Veremezsin dememe kalmadan. Vurulacak sağlam kapısı olan bağışta bulunur. Senin kapın portakal sandıkları çekilip delikleri kapatılmış kapı.”</span></p>
				<p class="paragraf-2"><span>Uysallığı yok oluyordu karısının gittikçe.</span></p>
				<p class="paragraf-2"><span>Başkaldırmaları, uzun aralarla patlamalar halindeydi.</span></p>
				<p class="paragraf-2"><span>Saati arkadaşına verdiği gece, yüreğinde ağan sıla özlemini nasıl duymuştu.</span></p>
				<p class="paragraf-2"><span>Akşamın bastığı saatlerde davarların kaldırdığı tozu görür gibiydi. Oysa lambayı çoktan söndürmüşlerdi de yumuşak çıngırak sesleri durmamıştı gece boyunca kulaklarında. Karısının kavgacı konuşmasını dinlerken, geride kalan kasabasının ara sokaklarından yürüyen delikanlılığı, çalımını yitirmeden direnmişti gözlerinde. Yepyeni sevgilerin geleceğini bilirlerdi o bolluk, varlık zamanlarında. Ak perdelerin, adam boyu pencerelerde aralanıverişini kısacık bir anda iri, kara gözlerin gözlerinde çakışını... Çocukların ellerinde çatal değneklerle sokaklarda koşmalarını, sağlıklı bağırışmalarını; saatini verdiğinde çıkarıp eksiksiz duymuştu. Göğsünde tepen sevdasıyla üç gün üç gece süren düğünlerinin olduğu gece, herkes dağıldığında, sedirin kıyısında başı yere eğik, elleri kavuşuk duran taze gelini sarıp karısı yaptığı gece anlatılmaz güzelliğiyle yenilenmişti. Şimdi karşı çıkan, bağıran, gülmeyen bu kadın o muydu, yenleri karanfil işlemeli gömleğinin içindeki ak sabunlarla yıkanmış saçlarını çözmüş duran, ilk gizemli acıda başını göğsüne gömen gelini miydi onun? Gelinlik kunduralarının ayaklarını sıktığını neden sonra söyleyen ve buna birlikte uzun uzun güldükleri kız mıydı? Gerdek gecesinin utançlarla dolu karşı koymasını uysallığa çevirdiği gül yüzlü Kadriyesi... Yenik düşmüşlerdi birlikte. Şimdi gençliğe benzer bir şey oluşuyordu evinde. Doğum inanılmaz diriliği, yüklü umutlarıyla sonuçlanmıştı belki de.</span></p>
				<p class="paragraf-2"><span>— Kurtulsun, elim kırılsın bir daha ona kalkarsa.</span></p>
				<p class="paragraf-2"><span>Yüzünü zamansız sarmış çizgiler derinliklerini yitirmiş, gençleşmiş açık alnından güç alarak inandırıcı, yumuşak anlamlarla dolan koyu renk gözleri ışıklanmıştı.</span></p>
				<p class="paragraf-2"><span>— Nedir ki bir cep saati, bir insan doğarken sözü mü edilir? Yeni çocuk umutlandırıyor. Bir şeyler, iyilikler getiriyor. İnaçlarını yokluyor insan...</span></p>
				<p class="paragraf-2"><span>İki adam ilk kez anlaşma içinde gülüp birer sigara daha yaktılarında kahvenin yönünden tamburun dokunaklı içe dönük sesi duyuldu.</span></p>
				<p class="paragraf-2"><span>Küçük kız su taşıdığı şişeyi kucağına koyup yere çömelmiş, üşüyormuş gibi omuzlarını kısmış, kıpırtısız öylece iki çalgıcıyı dinlemeye başlamıştı.</span></p>
				<p class="paragraf-2"><span>Tamburda ilk sesleri arayan kör adam kemanın da katılmasını bekledi. </span></p>
				<p class="paragraf-2"><span>Kemancı önce ayağa kalktı, ilk birbirini tutmaz sesleri yayında çıkardıktan sonra bir do sesini çeşitli inceltmelerle yayarak denedi.</span></p>
				<p class="paragraf-2"><span>Sanki görüyormuş gibi kör tamburcuya baktı. </span></p>
				<p class="paragraf-2"><span>Başıyla, haydi anlamına gelecek bir işaret yaptı, aynı anda birlikte çalmaya başladılar.</span></p>
				<p class="paragraf-2"><span>Kahveden gelen tek tük tavla pullarının vurulma seslerini, kalaycı çıraklarının bağırtılarını, uçta bulunan torna atölyesinden gelen vınlamaları bastırmaya başlamıştı tamburun ve kemanın içli, uyumlu sesleri. Uzun bir taksime giriştiler.</span></p>
				<p class="paragraf-2"><span>Çalma ustalıklarından çok seslerin güzelliğini, istedikleri bölümlerde, bildiklerince uzatma ve ağırlaştırma yöntemleriyle baskınlaştırıyorlardı. </span></p>
				<p class="paragraf-2"><span>Kör tamburcu, çalgısının yuvarlak gövdesine eğilmiş eski yağmurluğunun içinde biraz daha acıklı görünen başıyla küçük, uyumlu sallanmalar tutturmuştu. Körlerdeki boşluk dolu açık bakışları kapanınca, yüzündeki yabanıl ürkütücülük yitmiş, yerini güzelliğe yakın bir rahatlık almıştı.</span></p>
				<p class="paragraf-2"><span>Kemancı ilk notalarını ayakta çaldıktan sonra tahta iskemlenin ucuna doğru oturdu. Otururken geldiklerinden beri çevrelerinde dolaşıp duran küçük kıza gülümsedi. Bir çocuk gülmesini anımsatan ya da ona öykünen bu gülümseme adamın karaya yakın esmerliğinde ışıldadı.</span></p>
				<p class="paragraf-2"><span>Küçük kız kendisine kesinlikle sunulan bu dostluktan yüreklenip çalgıcılara en yakın yere doğru boş iskemlelerden birini sürüdü. Epey bir çaba gösterdikten sonra kendini iskemlenin üstüne çekti, yerleşti. Elinden şişesini bırakmamıştı. </span></p>
				<p class="paragraf-2"><span>Küçük kızın oturduğu yerden öteye bir boşluk kalmıştı iskemlede. Bacaklarının yere değmeyen uzantısı, zayıflığı, görünüşünü daha korunaksız yapıyordu.</span></p>
				<p class="paragraf-2"><span>Kemancıyla tamburcunun birlikte sürdürdükleri taksim bölümü, ikisini seçkinleştiriyor, sesleri duyup gelen bazı işçiler bir yanlara ilişip sigaralarını yakıyorlardı.</span></p>
				<p class="paragraf-2"><span>Kahveci Sadık Efendi, camın dibine yerleşip kendince müzik dinleme biçimine girdi.</span></p>
				<p class="paragraf-2"><span>Karşıdaki eski kundura tamircisi İsmail Efendi’nin dükkânına doğru baktı, eliyle selamı andırır bir şey çizdi havada. Komşusu bunu görmedi. İsmail Usta’yla giyimi ondan da bakımsız, dağınık, iriyarı arkadaşı (bu tanıdık göçmenlerden biriydi. Merhabası kolay olanlardan) ne yöne baktıkları belirsiz dalgınlıklarıyla yüklü oturuyorlardı. </span></p>
				<p class="paragraf-2"><span>Taksim bölümünün bitmekte olduğu, müziğin hızlanmasından belliydi. Kalaycı çırakları, ustalarının çağırma korkusuyla tedirgin, söylenecek şarkının başlaması için sabırsızlanıyorlardı. Çünkü tüm şarkı sözlerini kendi zor yaşamalarıyla eş anlamda bulurlardı. Seslerin kalınlıktan çıkıp iki ışıklı ince bölüme geçtiği yerin ortasında tamburcu, güzel, göğüsten yükselen sesiyle şarkıya başladı.</span></p>
				<p class="paragraf-2"><span>Körün söylediğine kimsenin görse de inanamayacağı bir sesti bu. Kemancı, arkadaşının şarkısına kaşlarının inişli çıkışlı devinmesiyle katılıyordu. Müziği şarkı söyleme noktasına getirdiklerinde adamın yüzünde kıpırtısızlık, hattâ ilgisizliğe yakın bir duruş vardı. Oysa şimdi kaşlarıyla hüzünlü, kuşkulu bir şeylere katılıyordu sanki. </span></p>
				<p class="paragraf-2"><span>Tamburcunun başladığı şarkı, küçük kızın gözlerine, iki adamı gördüğünde beliren bakışı yeniden getirdi.</span></p>
				<p class="paragraf-2"><span>“Sensiz bırakıp gitme bu akşam yine erken / Öksüz sanırım kendimi ben sensiz içerken.”</span></p>
				<p class="paragraf-2"><span>Şarkının sözleriyle ağır, uzak anlamlar yüklüyordu duruşuna kör adam.</span></p>
				<p class="paragraf-2"><span>Tornacılardan biri, şarkının “öksüz sanırım” bölümünde, derin, abartılmış bir ah çekti.</span></p>
				<p class="paragraf-2"><span>Kemancı ondan yana telaşlı, ayıplayan bakışlarla baktı. Para toplamayı beklemeden verdikleri bu müzik şöleninin değerini anlamayan adama şaşıyordu gözleriyle. Çaresizliğinin daha güç kattığı sesiyle şarkı okuyan kör arkadaşının incinmesinden ürken bu bakış tornacıyı tedirgin etti. Başka yöne döndü. </span></p>
				<p class="paragraf-2"><span>Şarkı ilerledikçe kızaran yaz güneşi, sokak, akasya ağacının üstlerinde genişlemesiyle çevre daha güzelleşiyordu.</span></p>
				<p class="paragraf-2"><span>İsmail Usta ile arkadaşı şarkıya kaptırmışlardı kendilerini.</span></p>
				<p class="paragraf-2"><span>İnsanın söylemek istediğinde beceremediği duygularının tümünü yüklenmiş gibiydi kör adamın sesindeki iniş çıkışlar. En bilinen sözleri söylese sesinin kattığı anlamla daha etkili olacaktı. </span></p>
				<p class="paragraf-2"><span>Küçük kız iskemlede gittikçe ufalıyor, toparlanıyor, titremeye benzer büzülmesini sürdürüyordu.</span></p>
				<p class="paragraf-2"><span>Şarkının, çalgıların ve kör adamın bir an durmasından ürktü çocuk.</span></p>
				<p class="paragraf-2"><span>Dertop olmasından, atılımsız bekleyişinden ötürü umulmayan tiz bir karşı koyma duyuldu kızdan:</span></p>
				<p class="paragraf-2"><span>— Daha çalın, daha daha çalın!</span></p>
				<p class="paragraf-2"><span>Babası ve oradakiler gülmeyle şaşkınlık arası bir duygu çatışmasına düştüler. </span></p>
				<p class="paragraf-2"><span>— Çocuk bu, dedi babası, biraz da utanarak. Her istediği olur sanıyor.</span></p>
				<p class="paragraf-2"><span>Oysa kemancıyla tamburcu yeniden şarkının ilk bölümüne başlamışlardı. Kendi seslerinin de sarmadığı bir boşluktaymışçasına uzaklıklar kazanarak sürdürüyorlardı, söyleyip çalmalarını. Dinleyenlerin yorgun, sert günlerine okşayan, aşan bir şeyler katılıyordu. Tamburcunun yaşamasındaki direnç, şarkısıyla beliriyor, yüzünde körlüğün umarsız yaygınlığı gittikçe yok oluyordu. Kemancı yeniden ayağa kalktı, başka seslere ustalıkla geçtiler. Birlikte çalışmaları aynı kan akımını taşıyormuşça aşırı uyarlık kazanmıştı. İkinci şarkı, bitenin indirip sardığı etkiyi silmemeliydi. Bunu iki adam çok iyi biliyorlardı. Kentin bitmez sokaklarında, bazı açılıp bir tas bulaşık suyunun serpildiği pencerelerin, kapalı yüzlü yapıların önünde çalarlarken kendilerini koruyacak umursamazlığı sürdürmek zorundaydılar. Barınaklarından çıkan, küçümsemeye yatkın etlerle örülü yüzlere, içlerine dönük bir direnmeyle karşı koyuyorlardı. Yumuşak görünen üstünlük dolu susmalarıyla şarkıların kendilerine yakışanını seçmek, en olağan, onur verici haklarıydı. Ve yıllardır sokaklarda gezerken bundan vazgeçmemişlerdi.</span></p>
				<p class="paragraf-2"><span>“Yollar uzun gelemedim” şarkısına geçtiklerinde bir karga sürüsü bağrışarak akasyanın üstüne kondu.</span></p>
				<p class="paragraf-2"><span>Sert, köşeli bağrışmalarını, dalların arasında bölünüp konmaları bitene dek sürdürdüler. </span></p>
				<p class="paragraf-2"><span>Yeni şarkı da öteki gibiydi. Dinleyenlerin gündelik didinmelerinin cansızlaştırdığı anılarını geri getiriyordu. </span></p>
				<p class="paragraf-2"><span>Küçük kız iskemleden inip, çevresini unuttuğunu gösteren rahat bir yürümeyle tamburcunun önüne gitti. Seslere yaklaşmak yanaklarının kızarmasını artırmıştı. Adamların şaşılacak bir hızla devinen ellerini, bu ellerdeki telleri seçme hünerlerini değerlendiremeyecek yaştaydı. Seslerin uyumunu sağlayan vurmaları yepyeni bir oyunun içine girme tadıyla izliyordu. Şarkı ve çalgı sesleri bir süre sonra durdu.</span></p>
				<p class="paragraf-2"><span>Çevrede ilk anda öteki sesleri aşan ayrı bir sessizlik kaldı. Dinleyenler kendilerini toparlayınca isteklendirme dolu sözlerle iki adama yaklaştılar. İçlerindeki işçilerden biri elini cebine soktu. Kemancı, dostça, eşit anlamlı bir bakışla, sanki çalgıyla, şarkıyla para toplamamışça elini uzattı, iter gibi. </span></p>
				<p class="paragraf-2"><span>— Yok olmaz, dedi. Biz para almayız. Buranın yabancısı değiliz.</span></p>
				<p class="paragraf-2"><span>Tamburcu, başı gene eğik, düzgün sıraladığı sözcüklerle,</span></p>
				<p class="paragraf-2"><span>— Değiliz ya, dedi... Hepimiz buralı sayılırız. Bütün gün yukarların tozlu sokaklarında gezip dönünce, akasyanın gölgesinde oturmak bize yetiyor. Para almayız.</span></p>
				<p class="paragraf-2"><span>Oradakiler, ne yapıldığını görmeyen kör adamın nasıl da hemen her şeyi anlayıverdiğine şaştılar.</span></p>
				<p class="paragraf-2"><span>— Hem biz –kemancıyla tamburcu birlikte şarkıyı sürdürür gibiydiler konuşurken– küçük kız için çaldık.</span></p>
				<p class="paragraf-2"><span>Önlerinde duran Redife irkildi, çevresine baktı. </span></p>
				<p class="paragraf-2"><span>Anlayamamanın getirdiği şaşma almıştı davranışlarını.</span></p>
				<p class="paragraf-2"><span>Babası kalkmış yanına doğru geliyordu.</span></p>
				<p class="paragraf-2"><span>Demek kendisi için çalmışlardı. Bunu tam kavramaya çalıştı Redife.</span></p>
				<p class="paragraf-2"><span>Yedi yıllık yaşamının ona öğretebildiği her şeyi zorladı kafasında.</span></p>
				<p class="paragraf-2"><span>Şaşkınlığı sevince, coşkuya döndü.</span></p>
				<p class="paragraf-2"><span>Gittikçe yaklaşan babasına bağırdı:</span></p>
				<p class="paragraf-2"><span>— Benim için çalmışlar baba! dedi. Kulaklarımla duydum. Kardeşim doğmuştur, getirelim. Onun için de çalarlar çalgılarını söylerler şarkılarını. İşte söylediler, sor istersen.</span></p>
				<p class="paragraf-2"><span>Babası tam yanında durdu. Yukardan, kızının taranmamış saçlarına doğru baktı.</span></p>
				<p class="paragraf-2"><span>İsmail Usta işine yeniden başlamıştı. </span></p>
				<p class="paragraf-2"><span>Sokağın ucunda genç bir adam, hafif öne bükülen yürüyüşüyle İsmail Usta’nın dükkânına doğru yönelmişti. İşçi tulumunun üstüne çizgili bir ceket geçirmişti. Büyük geniş elleri, iki yanında yürümenin belli belirsiz salıntısına uymadan dümdüz duruyordu.</span></p>
				<p class="paragraf-2"><span>Baba-kız, karışık tezgâhın oraya geldiklerinde işçi, küçük kızın babasının kalktığı yere oturmuştu. Yakından bakılınca çok genç olduğu anlaşılıyordu.</span></p>
				<p class="paragraf-2"><span>— Biz kaçalım diyoruz.</span></p>
				<p class="paragraf-2"><span>— Öyle mi Temir Efendi?</span></p>
				<p class="paragraf-2"><span>Kargalar akasyanın üstünden birden uçtular. Sert, uyuşmasız sesleri akşamüstünün yumuşak inişini bozdu.</span></p>
				<p class="paragraf-2"><span>— Kalaydınız az daha diyeceğim ama, yolcunuz gelmiştir.</span></p>
				<p class="paragraf-2"><span>Işıkların kaybolması sessizliği çoğaltmıştı. Ötelerden, denizden bir çatana düdüğünü öttürdü.</span></p>
				<p class="paragraf-2"><span>— Gelmiştir ya, dedi küçük kızın babası.</span></p>
				<p class="paragraf-2"><span>Deminki iyileştirici unutmalar silinmişti. Bir ara sokağın bakımsız taşlarında bıkkınlık içinde yürüyen kendini gördü yeniden.</span></p>
				<p class="paragraf-2"><span>Akşam oluyordu.</span></p>
				<p class="paragraf-2"><span>Gitmeleri gerekti.</span></p>
				<p class="paragraf-2"><span>Kızına döndü baktı. Çocuk, deminden beri sürüp duran şarkıların, akasya ağacını sularken iyice yanında olmanın, ağacın kabuklu gövdesini yetirebildiğince elleriyle sarmanın getirdiği sevincin giderek basılıp inmesinden ötürü sokağa ilk girdiğindeki durgun anlamına dönmüştü.</span></p>
				<p class="paragraf-2"><span>Ayağa kalkan İsmail Usta arkadaşıyla kucaklaştı. İki adam birbirlerine iyice yaklaştılar, ayrıldıklarında ardına yeniden saklanmış olan kızını öne itti adam.</span></p>
				<p class="paragraf-2"><span>— Öp amcanın elini, dedi. Tutturma haydi. Gideceğiz, haydi öp.</span></p>
				<p class="paragraf-2"><span>İlk geldiğindeki direnmesi hafiflemişti çocuğun.</span></p>
				<p class="paragraf-2"><span>İsteksiz bir iki adım attı öne doğru. Durdu.</span></p>
				<p class="paragraf-2"><span>Gene de İsmail Usta’nın elini öpmedi.</span></p>
				<p class="paragraf-2"><span>— Çocuktur, dedi İsmail Usta, bağışlayan, koruyan gülmesiyle. Çocuktur, varsın gitsin. Şeker bayramında gelir kızımız elimizi öpmeye, biz de büyüklüğümüzü yaparız. Yeniyi de getirirsiniz.</span></p>
				<p class="paragraf-2"><span>— Önümüz yaz, dedi kızın babası. İyi ki oğlan yazın doğuyor. Bir de kışın onmaz soğuğundan onu nasıl korurduk. Elbette doğmadı, bizler benzeri, aynı şeyleri görmeye ha bre İsmail Usta?</span></p>
				<p class="paragraf-2"><span>İşçi de konuşmaya katılmışça ilgiyle dinliyordu.</span></p>
				<p class="paragraf-2"><span>— Anladığıma göre beyamcanın yeni bir çocuğu olacak, dedi birden işçi. Gözün aydın. Oğlan olur diyorsan biraz palazlansın getirirsin bizim yanımıza, Havuzlar’a, ona zanaat öğretiriz. İşçi olmayı öğrenir. Altın bileziği olur elinde.</span></p>
				<p class="paragraf-2"><span>Kızın babası, yeni doğacak çocuğunun karşı konmaz gerçekliğini ilk kez anlamış gibi sıkılgan ama umutlu, işçiye baktı. Açık bir sesle,</span></p>
				<p class="paragraf-2"><span>— Varol, dedi. Eksik olma.</span></p>
				<p class="paragraf-2"><span>Hemen sırtını döndü. Eğildi. Tahta dolabının ip kolluklarını geçirdi omuzlarına. İşçi yardım etme isteğini engelleyemedi. Alttan tuttu dolabı. Oysa adamın iri yapısına şimdi ilişikmiş gibi duran tahta dolabın ağırlığı hiç yokmuşçaydı. Çocuğunun elini tuttu.</span></p>
				<p class="paragraf-2"><span>— Haydi arkadaşlar, allahaısmarladık, dedi.</span></p>
				<p class="paragraf-2"><span>Küçük kızla, sabah geldikleri yöne doğru yürümeye başladılar.</span></p>
				<p class="paragraf-2"><span>Kahveden kör tamburcuyla kemancı gitmişlerdi.</span></p>
				<p class="paragraf-2"><span>Körlerin yoklayarak atılan adımlarına alışmış kemancı da aynı sessizlikle yürüyordu anlaşılan. Kimse duymamıştı gidişlerini.</span></p>
				<p class="paragraf-2"><span>Küçük kız durmadan ardına, çalgıcıların boş duran masasına bakıyordu. Her adım atışlarında masanın üstündeki boş kahve fincanları görünmez oluyordu.</span></p>
				<p class="paragraf-2"><span>Sokağın ucuna geldiklerinde kız birden babasının elinden kurtulup geriye hızla koşmaya başladı.</span></p>
				<p class="paragraf-2"><span> Adam ilk şaşkınlıktan kurtulana dek toparlanıp tutamadı çocuğu.</span></p>
				<p class="paragraf-2"><span>Koşarken ayak parmaklarını sıkıca basamadığından, küçük kızın takunyaları tıkırtılarla dolduruyordu sokağı.</span></p>
				<p class="paragraf-2"><span>Hızla hiçbir yana bakmadan İsmail Usta’nın yanına vardı. Elini aldı adamın, hemen öptü.</span></p>
				<p class="paragraf-2"><span>İsmail Usta kızı kucakladı, havaya kaldırdı. Bir iki kez yukarıya doğru atıp yeniden tuttu.</span></p>
				<p class="paragraf-2"><span>Kız aydınlık çocuk kahkahalarıyla gülüyordu. </span></p>
				<p class="paragraf-2"><span>Küçüklüğünden umulmayacak güçte gülme dolu çığlıklarla çırpınıyor, İsmail Usta’nın açılmış ellerine havadan doğru düşen cılız gövdesinden mutluluk taşıyordu. </span></p>
				<p class="paragraf-2 para-style-override-15"><span class="char-style-override-10">Kasım 1971</span></p>
			</div>
		</div>
	</body>
</html>