<html xmlns="http://www.w3.org/1999/xhtml">
	<head>
		<title>3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x3.html" xml:lang="tr-TR">
			<div class="Basic-Text-Frame-2">
				<p class="anabaslik" id="toc_marker-1">Sunuş</p>
				<p class="paragraf-1 para-style-override-11"><span class="char-style-override-9" xml:lang="en-US">Yetkin bir öykü,</span></p>
				<p class="paragraf-1 para-style-override-11"><span class="char-style-override-9" xml:lang="en-US">anlatmak için ivecenlik yatışsın</span></p>
				<p class="paragraf-1 para-style-override-11"><span class="char-style-override-9" xml:lang="en-US">ağır ağır geçelim sözcüklerden...</span></p>
				<p class="paragraf-1 para-style-override-12"><span class="char-style-override-4" xml:lang="en-US">(Lodoslar Kenti)</span></p>
				<p class="paragraf-1 para-style-override-13">1971’de çıkan ilk kitabı <span class="char-style-override-10">Parasız Yatılı</span>’yla edebiyatımızda benzerine pek rastlanmayan bir yankı uyandırdı Füruzan. Daha ilk adımda öykücülüğümüzün en güçlü adları arasında yer aldı. Eleştirmen Mehmet H. Doğan’ın deyişiyle, “Sanki o yer boştu, onun için ayrılmıştı da geldi oturdu yerine”. Sait Faik Hikâye Armağanı’nı kazanan <span class="char-style-override-10">Parasız Yatılı</span>’yı 1972’de <span class="char-style-override-10">Kuşatma</span>, 1973’te <span class="char-style-override-10">Benim Sinemalarım</span> izledi. Peş peşe çıkan bu üç kitaptaki öykü dünyasının özgünlüğü, diriliği, iç tutarlılığı, bütünlüğü, kendi kendini yetiştirmiş bir yazar olan Füruzan’ın yaratıcı gücünün yanı sıra ön hazırlığının sağlamlığını da koyuyordu ortaya. Eleştirmenlerce yapılan “Füruzan olayı” nitelemesi, “öyküye saygınlık kazandırdı” saptaması,<span class="char-style-override-10"> Gecenin Öteki Yüzü</span> (1982) ve <span class="char-style-override-10">Sevda Dolu Bir Yaz</span> (1999) başlıklı kitaplarında yer alan öykülerle de doğrulandı. </p>
				<p class="paragraf-1">Nasıl bir dünya yarattı Füruzan? Kimleri, neyi anlattı? Nasıl anlattı?</p>
				<p class="paragraf-1">Bugüne kadar yayımladığı öykülerinin toplamı geniş bir zamanı kucaklar. Ama her öykünün zamanı, mekânı bellidir; öykünün fonunda duran toplumsal ilişkiler de. Önde duran, kahramanların bireysel serüvenleri, içinde bulundukları durum, yaşadıkları hayat, o hayatın iç dünyalarında yarattığı çalkantılardır. Öyküyü ören bütün ögelerin okur tarafından eksiksiz algılanmasını, kalplere ve zihinlere mühürlenmişçesine nakşedilmesini sağlar. Toplumun çeşitli kesimlerinden insanları, pek çok hayatı aynı başarıyla verir öykülerinde; ama öncelik “yoksullarda, hor görülenlerde, varsıl olmadıkları için birçok şeyden eksik ve geri kalanlarda”dır; özellikle de çocuklarda yeniyetmelerde... Bir söyleşisinde belirttiği gibi, değişik hayatlar içinde horlananların ve buna neden olanların profillerini çıkarmıştır öykülerinde. Yalnız öykülerinde değil, ürün verdiği bütün yazınsal türlerde. Daha yolun başındayken yaptığı bir seçimdir bu. “İlginç konularla değil, tarihin ilkçağlardan beri kayda düştüğü acılarla ilgileniyorum” diyerek özetler seçimini. Alabildiğine geniş bir perspektiftir bu. Savaşları, yıkımları, göçleri, haksızlıkları ve bunların neden olduğu acıların tümünü içerir. Öykü kişilerinin önemli bir bölümü de işte bu acıları yaşayan insanlardır. Balkanlardan göç edip gelmiş, varlıkları orada kalmış, yeni yurtlarında yoksullaşmış, yürekleri sevgi dolu, onurlu insanlar...</p>
				<p class="paragraf-1">Şair Haydar Ergülen’in yerinde vurgusuyla, “Türk edebiyatında ‘çocukluk’ denince, akla ilk gelen isimdir Füruzan”. Öykülerinin çoğunda anlatıcılar çocuk kahramanlardır. Okurların kalbinde sarsılmaz yerleri olan bu kahramanların adlarını saymak, onlar üzerine bir iki söz söylemek bile sayfalar tutar. Elinizdeki seçkide karşılaşacağınız Redife, handa çaycılık yapan Seyyid, parasız yatılı sınavına giren küçük kız, “Yaz Geldi”de acınası bir bayram yerini büyülü bir evren olarak yaşayan, aksi görünüşünün altından yaratıcılığın tohumları fışkıran, ama bunu bilincine varmadan taşıyan özgür ruhlu kız onlardan yalnızca birkaçıdır. Hepsi yoksuldur ve hepsi yoksulluğun acılarıyla birlikte iç dünyalarının şaşılası zenginliğini duyumsatırlar bize. Daha doğrusu Füruzan öylesine ustalıkla kurgular ki öykülerini, anlattığı kişiler öylesine sahici, yaşanan durumlar öylesine inandırıcıdır ki, kendimizi öykü okuyor gibi değil de sanki oradaymışız, yanlarındaymışız gibi hissederiz. Füruzan öykülerinin bu denli sevilmesinin, kitaplarının yayımlandıkları tarihlerden bugünlere kadar pek çok baskı yapmasının nedenlerinden biri de sahicilik duygusunu çok güçlü bir biçimde yaratabilme başarısıdır. Sinemasal anlatım kullandığı çokça söylenmiştir, ama burada söz konusu olan, yalnızca onun gibi has edebiyatçıların gerçekleştirebildiği edebiyata özgü görselliktir. Sayısız ayrıntıyla örer öykülerini. Her ayrıntı işlevseldir: Renkler, ışıklar, kokular, sesler, biçimler... Öykü kişilerinden her birinin kendine özgü dili, kullandığı sözcükler, o sözcükleri kullanış biçimleri, susuşları, duruşları...</p>
				<p class="paragraf-1 para-style-override-14">Bu seçkinin Füruzan’ın öykü serüvenindeki bütün yaklaşımları örneklemediğini söylemeye bile gerek yok. Amacımız onun dünyasına açılan bir kapı aralamaktı. Bu kapıdan geçenlerin onun tutkulu birer okuru olacağından kuşku duymuyorum; öyküleriyle birlikte romanlarının, şiirinin ve diğer çalışmalarının da. Tıpkı daha önce okumuş olanlar gibi... </p>
				<p class="paragraf-1 para-style-override-15"><span class="char-style-override-10">Nursel Duruel</span></p>
				<p class="paragraf-1 para-style-override-16"><span class="char-style-override-10">İstanbul, Mayıs 2009</span></p>
			</div>
		</div>
	</body>
</html>