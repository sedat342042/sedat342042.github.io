<html xmlns="http://www.w3.org/1999/xhtml">
	<head>
		<title>4-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x4-4.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="anabaslik-1" id="toc_marker-6">Çocuk</p>
				<p class="paragbas">Kadın sabahlığının önünü yeniden gözden geçirdi, gereksiz çekiştirdi.</p>
				<p class="paragraf-2"><span>Küçük oğlan çocuk, lokmalarını yutarken, kadının en küçük devinmelerini ilgiyle izliyordu.</span></p>
				<p class="paragraf-2"><span>Kadın çocuğun önündeki ekmek dilimini ona doğru bir kez daha itti.</span></p>
				<p class="paragraf-2"><span>Bu, artık yemeğin bitmesinin gerektiğini bildiren son uyarıydı.</span></p>
				<p class="paragraf-2"><span>Çocuk, ağzındakileri bitirmeden ekmeği aldı.</span></p>
				<p class="paragraf-2"><span>Gövdesinin onca hafifliğine karşın iskemleyi gıcırdatarak kalkarmışça kıpırdadı:</span></p>
				<p class="paragraf-2"><span>— Dökmeyesin ortalığa, dedi kadın.</span></p>
				<p class="paragraf-2"><span>— Yok anneciğim, kapıya çıkar yerim.</span></p>
				<p class="paragraf-2"><span>— Evet, evet, çıkarsın, komşular yine benim sokaklarda olduğumu sanacaklar. Çünkü sen ya uyuşuk burada oturursun ya da kapının önünde. Niçin hep bu kadar yavaş yersin bilmem. Niçin hep şuraya buraya dalar gidersin? Şu inin içini yeni görmüş gibi bakınıp durursun! Hadi, hadi, işim var benim.</span></p>
				<p class="paragraf-2"><span>— Ne işin var? Bugün tatil değil mi?</span></p>
				<p class="paragraf-2"><span>— Ooo, bir de sana anlatacağız şimdi! Kalk dedim, işim var.</span></p>
				<p class="paragraf-2"><span>— Kalktım anneciğim.</span></p>
				<p class="paragraf-2"><span>Çocuk iskemleyi yeniden gıcırdatarak iniverdi yere.</span></p>
				<p class="paragraf-2"><span>Annesine bakmadı:</span></p>
				<p class="paragraf-2"><span>— Bu gece kimse gelecek mi?</span></p>
				<p class="paragraf-2"><span>— Ne demekmiş bu gece kimse gelecek mi?</span></p>
				<p class="paragraf-2"><span>— Hiiç, işte.</span></p>
				<p class="paragraf-2"><span>— Hadi, hadi.</span></p>
				<p class="paragraf-2"><span>Çocuk ekmeğini ilkten kokladı, ardından pantolonunun astarı eprimiş ılık cebine soktu. Sıkıca kavrayarak odalarının eşiğine yürüdü, duraksadı, kapıyı araladı.</span></p>
				<p class="paragraf-2"><span>Taşlığa, dönen günün alaca mavisi doluyordu.</span></p>
				<p class="paragraf-2"><span>Sanki serin bir suydu mavilik.</span></p>
				<p class="paragraf-2"><span>Dipten süren gelgitlerle oraları sarıp onarıyordu.</span></p>
				<p class="paragraf-2"><span>Evin önceki saatlerinin görüntüleri siliniyordu. </span></p>
				<p class="paragraf-2"><span>Baharın gün doğuşu ve batışlarındaki serinliği daha kalkmamıştı.</span></p>
				<p class="paragraf-2"><span>Evin kiracıları, ilerdeki eski konağın bahçe duvarlarının yıkık açıklığından geçerek gitmişlerdi.</span></p>
				<p class="paragraf-2"><span>Kendi deyimleriyle baharı karşılıyorlardı.</span></p>
				<p class="paragraf-2"><span>Bütün kış bunaldıkları kuytu inlerinden; amansız işyerlerinden; güneşsizliğin soldurup buruşturduğu, kansızlaştırdığı derilerinden kurtulmak istercesine hafta sonlarında gürültücü bir kalabalık oluşturarak; yemek yemek, salıncaklar kurmak, sonuna değin söylemedikleri şarkı ve türküleri çığırmak için kırlara gidiyorlardı.</span></p>
				<p class="paragraf-2"><span>Eski konağın açıklığı, bahçesi onların hoyrat yürüyüşleriyle, bağırışlarıyla bir an doluyor, sonra olduğunca kalakalıyordu.</span></p>
				<p class="paragraf-2"><span>Tek canlılık o obur, etsel gelişmesini sürdüren bahçedeydi.</span></p>
				<p class="paragraf-2"><span>Ve oralılar, nedense, hiçbir zaman konağın eski bahçesinde oturup eğlenmeyi düşünmüyorlardı.</span></p>
				<p class="paragraf-2"><span>Bahçede binlerce yabanıl otun arasında budanmamaktan, aşılanmamaktan azmanlaşmış güllere menekşe öbeklerine, zambakgillerden olduğu uzun mızraksı çıkışlarından anlaşılan, artık yeni bir adla anılması gereken, bilinmez bir türe dönüşmüş öteki garip çiçeklere bakmadan, yararak yürürlerdi.</span></p>
				<p class="paragraf-2"><span>Bahçede ortası fıskıyeli, mermerden, güzelliği daha önceleri görüp bilenlerce anlatılan bir havuz vardı. Şimdi kurumuş havuzun çevresinden dönerek geçiyorlardı oralılar nedense. Havuzun fıskıyesinden bir çıplak çocuk heykelinin arta kalan elinden ötesini, eski halini anımsayanlar da vardı. Sonra birileri parçalara bölüp götürmüşlerdi bu heykelciği. Gülücüklerle dolu yüzü, tombul butları, küçük ellerindeki yay, ok ve savağı bile hâlâ inceden inceye anlatıyorlardı.</span></p>
				<p class="paragraf-2"><span>Sökenlerin kimler olduğuysa söze hiç vurulmuyordu.</span></p>
				<p class="paragraf-2"><span>Bahçeden geçerlerken çoktan boşaltılmış olan yapının yer yer kopuk panjur tahtaları arasında, kimi salt oyuk birer karanlıktan farkı olmayan pencerelerin dışında günün ışık durumuna göre değişen aydınlık çizgiler oluyordu. Çünkü bu terk edilmiş görkemli yapının, sonunda, bir yıl önceki amansız kışta damı çökmüştü.</span></p>
				<p class="paragraf-2"><span>Kar o kadar çok yağmıştı ki, yürürken buzda kaymaktan çekinenler arasız yağan karın yumuşaklığına gömülerek bu ürküntüden kurtulur olmuşlardı.</span></p>
				<p class="paragraf-2"><span>Oturdukları semt mi öyleydi bilinmez, karın aklığı ve yumuşak sessizliği giderek yoğunlaşıyor, dıştan gelen hiçbir sesle bozulmuyordu.</span></p>
				<p class="paragraf-2"><span>Oranın insanları her zaman çekinerek bekledikleri kışı, bu kez hiç bitmez diye kabullenip daha suskunlaşmışlardı.</span></p>
				<p class="paragraf-2"><span>İşte o kara kışın gecelerinden birinde, patlayan sese uyandıklarını açıklayanlarca anlatıldığına göre, yapının damı çatırtılar içinde çökmüştü.</span></p>
				<p class="paragraf-2"><span>Çatırtılar içinde demek pek yeterli olmayacaktı ya başka ne denebilirdi.</span></p>
				<p class="paragraf-2"><span>Çevresinde çift atın döndüğü koca bir bostan kuyusunun kulaçlarca kulaçlarca dibine, koca bir kaya parçası atılmış gibi boğuk uğuldayan bir sesle çökmüştü yapının damı.</span></p>
				<p class="paragraf-2"><span>Bu çöküşe inildeme bile denebilirdi.</span></p>
				<p class="paragraf-2"><span>Epeydir uykuları tutmayanların anlattıklarına inanmak zorundaydı dinleyenler.</span></p>
				<p class="paragraf-2"><span>Anlatanların içinden kimse dışarı çıkıp bakmamıştı. İniltilerse, aysız gecelerdeki karanlığı bile mavimsi aklıklarıyla aydınlatan karlardan ötürü çok inandırıcıydı. Bu çöküşle birlikte yapının içindeki, dışardan bakıldığında kişiyi etkileyen çekindirici birçok şey de sanki dağılıp yok olup gitmişti.</span></p>
				<p class="paragraf-2"><span>Oraya ilkten yavaş yavaş çocuklar yaklaştılar.</span></p>
				<p class="paragraf-2"><span>Tahtaları boşalmış merdivenlerden zayıf vücutlarıyla çıktılar.</span></p>
				<p class="paragraf-2"><span>Renkli camdan kapı tutamaklarını buldular.</span></p>
				<p class="paragraf-2"><span>Söktüler, alıp sevinçle döndüler.</span></p>
				<p class="paragraf-2"><span>Ardından büyükler işe girişti.</span></p>
				<p class="paragraf-2"><span>Yararlı saydıkları ne varsa yapıdan koparıp parçaladılar; duvarları deldiler, bağdadi örgülerin tahtalarını bile aldılar. Tavan köşelerinde, henüz dönmemiş kırlangıçların yuvalarına tünemiş kıpırtısız yarasalar, bütün bunlar olurken duvarlara çarparak uçuşmuşlardı.</span></p>
				<p class="paragraf-2"><span>Damının çökmesiyle yapının giz dolu hiçbir yanı kalmamıştı.</span></p>
				<p class="paragraf-2"><span>Salt bahçesiydi aldırmasız büyüyen, yabansı dışarlak gürbüzleşmesini sürdüren.</span></p>
				<p class="paragraf-2"><span>Çocuk kapının eşiğinde yeniden duraksayıp hemen ötelerindeki yapıyı düşündü.</span></p>
				<p class="paragraf-2"><span>Bu ılıman akşamüstü maviliğinin dışında olmalıydı orası.</span></p>
				<p class="paragraf-2"><span>Yüzünü yalayan bir serinlik gibi yıkık yapının görüntüsü kafasından geçti, gitti.</span></p>
				<p class="paragraf-2"><span>Omuzlarını kıstı, evin ağır ağır açılan belirginleşen o gizemli mavisinin içine doğru yürüdü.</span></p>
				<p class="paragraf-2"><span>Çevrenin dinginlikle bedenini alışına bıraktı kendini.</span></p>
				<p class="paragraf-2"><span>Annesini, biraz sonra ıslak çimen kokan akşamüstünün biteceğini, kulaklarına değişlerle ötelerden vuran, yaklaşıp uzaklaşan kuş böcek seslerinin birden dineceğini, böyle kaç akşamüstü bitimlerinde fark edip durgunlaştığı halde yine unuttu.</span></p>
				<p class="paragraf-2"><span>Yörenin çocukları içinde en sessiziydi.</span></p>
				<p class="paragraf-2"><span>Üstelik bir erkek çocuk için yaşıtlarına göre daha ufak, ince yapılıydı.</span></p>
				<p class="paragraf-2"><span>Yetersiz beslenmenin getirdiği bu incelikten çok, durgun suskulu hali, yaşıtlarıyla koşut çelimsizliğini daha da artırıyor; onu ilk bakışta bu görünümü ile hemen seçilir yapıyordu. Kimi günler bastıran coşkunluklarında zor engellediği yoğun bir gücün boşalıvermesiyle oynanan oyunların baş kişisi olmayı başarıyordu.</span></p>
				<p class="paragraf-2"><span>Böyle anlarında kendini ancak öğlene değin tutabilir, her zamanki gibi duvarın dibine çömer, oyunu izlerdi.</span></p>
				<p class="paragraf-2"><span>İtiş kakışla sürdürülen taş parçaları, kuru ağaçlardan koparılmış dallar, yamuk tenekeler, bir tava sapı, eski bir asker palaskası, bunlara benzer artık hiçbir işe yaramayacağı anlaşılana değin kullanılmış, ilk bakışta ne olduğu çıkarılamayan nesnelerle geliştirilen bu oyunlara, bu çocuklara, çözülüp toplanan sıcak devingenliğe kendini bırakırdı.</span></p>
				<p class="paragraf-2"><span>Kız çocukların kirden tozan renkleri birbirine benzeyen saçları, oğlanların büyüklerden artınca uydurulup dikilmiş, hızlarını azaltan, eskimişlikten kahverengi ile boz arası bir renge bürünmüş giyimleri, bir süre sonra aynı renge dönüşen yamalar içinde koşuşan çocukların gözlerindeki dipdiri parıltı, küçük oğlanın oyun tutkusunu hiç durmadan bilerdi.</span></p>
				<p class="paragraf-2"><span>Ve sonra birden öylesine bir canlılık gösterirdi ki, onun miskinliğe yakın durgunluğunu tanıyan çocuklar, ilkten irkilip bakakalır; sonra kendilerine katılan çocuğun büyüleyici hızına onlar da kapılıp giderlerdi.</span></p>
				<p class="paragraf-2"><span>Neler önermezdi ki o.</span></p>
				<p class="paragraf-2"><span>Gövdelerin amansız çarpışmalarına neden olacak koşmalar; bir dal parçasının elinde kalana utku sağlayacak hale sokulması; bir tenekeye belli aralıklı vuruşlarla uyulup bağırarak adı çağrılıverenin “burdayım” demesini gerektiren, çocukların tümünü daha da coşturan yeni oyunlar çıkarıyordu ortaya. Gürültüleri yoğunlaşıyor, alışılmışı aşıyordu.</span></p>
				<p class="paragraf-2"><span>Loş odalardaki çevreye dikkatleri giderek yok olan büyüklerce bile duyuluyordu bu gürültüler. Böylece anneler ya da yaşlı nineler ya da işsiz babalar, hepsi yüzlerinde külrengi bir ışıkla dış kapıda sırayla görünüyorlar; içlerinde çoğunluk ölüm, Tanrı, kader, bela sözcüklerinin geçtiği dua ve ilenme arası seslenmelerle çocuklarını odalara çağırıyorlardı.</span></p>
				<p class="paragraf-2"><span>Küçük oğlansa o ender canlanışın bir kez daha sona erdiğini bilerek dudaklarında unuttuğu gülümseyişiyle içeriye yöneliyordu.</span></p>
				<p class="paragraf-2"><span>O benzersiz ender cesaret günlerinde annesi çoğunluk olmazdı evde.</span></p>
				<p class="paragraf-2"><span>İnce bir terin kapladığı küçücük gövdesine vuran yüreği ile ayaklarının ucuna basarak odaya girer, sekinin kıyısına ilişip kalırdı öyle. Annesinin öfkelenerek dediği gibi “her şeyi yeniden görecekmişçe” bakınırdı dört yana.</span></p>
				<p class="paragraf-2"><span>Mor ipek kabındaki Kur’an’a, onun altına iliştirilmiş bir solgun fotoğrafa dalardı.</span></p>
				<p class="paragraf-2"><span>Fotoğraftaki kalabalığın içinden hangisinin annesi olduğunu ne denli çabalasa çıkaramazdı. Oysa babasını hemen buluyordu; yani babası olduğu söyleneni.</span></p>
				<p class="paragraf-2"><span>Yüzünün yarısı güneşe düşmüş, şapkasının yeniliği ceketinin dağınıklığına aykırı o adamı ilgiyle; ama hiçbir duygu canlanmasına uğramadan izlerdi. Babası olanın sol yanını, resimde güneş öylesine kavramıştı ki her bakışında giderek daha sarışın bir adam oluyordu çocuk için.</span></p>
				<p class="paragraf-2"><span>Oysa annesi de kendisi de adamakıllı esmerdiler. Fotoğraf sarışını babaysa, ışıklarda eriyen görünümü ile iyiden uzaklaşıyor, bilinmez bir kişilik edinerek çocuk için gerekirliğini yitiriyordu.</span></p>
				<p class="paragraf-2"><span>Annesi öyle değildi, canlıydı. Kalın telli, içinden mavi yalımlar geçen kara saçları, kısa ama sık kirpikleri, durgun kara gözleri, her adım atışında devinen sallantılı kalçaları, bakana çekingenlikle karışık bir açık saçıklık duygusu verirdi.</span></p>
				<p class="paragraf-2"><span>Bu odaya yerleştiklerinde oğlan iyice küçüktü.</span></p>
				<p class="paragraf-2"><span>Evin kokusunu hemen duymuş, evi tanımıştı sanki. Çünkü burası daha küçük olduğu dönemlerin, salt renklerle belirsiz ışıkların dolup ayrıştığı, bazı seslerin sert ürkütücü patlamalarla çocuk kulaklarını sarstığı öteki yerlerden pek ayrı değildi.</span></p>
				<p class="paragraf-2"><span>Bacaklarının üstünde durmayı anca başarabildiği ilk yıldı. Gelişmesi yavaş olmuştu.</span></p>
				<p class="paragraf-2"><span>Annesi, “Ah, bir de kötürüm mü olacak bu başıma!” diyordu arada bir başkalarına.</span></p>
				<p class="paragraf-2"><span>Annesinin böyle konuştuğu gündüzlerin gecelerinde düşlerinde hep çığlıklar atan kuşlar görüyordu. Bu uydurma kuşların, çünkü az kuş tanıyordu, kızıl gözleri insan gözleri gibi önde, gagayla alın arasındaydılar.</span></p>
				<p class="paragraf-2"><span>Dış kapının kıyısına bin bir gayretle ulaştığı gün, bir bahar başlangıcıydı.</span></p>
				<p class="paragraf-2"><span>Birden evin öteki kişilerini taşlıklarda, kapı önlerinde, yarı açık kapıların ardında kaynaşırken görüvermişti. Demek ki tüm çocukları büyükler bahar ve yaz aylarında salıyorlardı; kapılara, sokaklara.</span></p>
				<p class="paragraf-2"><span>Kış, tek uzun bir gündü.</span></p>
				<p class="paragraf-2"><span>Aydınlıkların değip geçiverdiği, yeterince gece olamayan alacakaranlık bir bulanıklığın evlerin duvarlarına, sokaklara aylarca asılı kaldığı bir mevsimdi kış.</span></p>
				<p class="paragraf-2"><span>Tüm mevsimlerden uzundu.</span></p>
				<p class="paragraf-2"><span>Çocukların yığıntı gibi büründükleri, derilerini dalayan kumaşlar arasında zor soluduğu, soğuk odalarda büyüklerin iyiden gülmezlendiği, dışarlardan gelen anlaşılmaz seslerin bir yanlara çarparak kırılıp donduğu bir mevsimdi. Arada yenebilen yemeklerin yetersizliğinin daha da fark edildiği büyük ağır bir zaman bölümüydü. Kiracıların gün doğmadan işlerine gidip, yine gün aydınlığı görmeden işlerinden döndükleri o bitmez günler, çocuklara bile azar azar sinen bir ağırbaşlılık verirdi.</span></p>
				<p class="paragraf-2"><span>İşte bu evi de hemen tanımış olduğuna inanması bundandı.</span></p>
				<p class="paragraf-2"><span>İnsanlar aynıydılar.</span></p>
				<p class="paragraf-2"><span>Oysa annesi hiç de çocuğa benzemez, herkesi yabancılardı.</span></p>
				<p class="paragraf-2"><span>Sinirli bir dikkatle bakışlarını çevresinde gezdiriyordu. Sanki kimsenin işitmediği seslere kulak kabartıyordu. Annesi bundan önceki evlerine alıştırdığı, babası olmadığı söylenen o adamı şimdi de yeni evin kiracılarına, ardından da mahalleliye kabul ettirmişti. Niye hâlâ sinirliydi, niye hâlâ burayı yadırgıyordu anlaşılır gibi değildi.</span></p>
				<p class="paragraf-2"><span>Az konuşan, az gülen, az yiyen, başkalarının gözlerine az bakan o adam barındıkları odanın üçüncü kişisiydi. Üstelik erkek oluşu onu çocuk için ilginç ve sessizce izlenecek bir güç yapıyordu. Adamın işçilikten edindiği ağır davranışları, kabaralı kunduralarının tok vuruşlarıyla yoğunlaşır, her gelişinde bu ses odaya yaklaşırken çocuğun içine azar azar dolardı.</span></p>
				<p class="paragraf-2"><span>Annesi saçlarını şöyle iki eliyle havalandırır, duvarda asılı duran kıyısı teneke kaplı aynaya kuşkuyla hızla göz atıp hemen aynı ilgisiz yüz anlamına dönerek bakışlarını kapıya çevirirdi.</span></p>
				<p class="paragraf-2"><span>Adam girer, anayla oğulu hiç görmemişçe elindeki kesekâğıdını masaya bırakırdı.</span></p>
				<p class="paragraf-2"><span>Kadınla aralarında sönük bir iki sözcük gider gelirdi.</span></p>
				<p class="paragraf-2"><span>Çocuk sekinin ucuna doğru alışkanlıkla toplanır, gülmeyle şaşkınlık arası bir bükülüş belirirdi ağzında.</span></p>
				<p class="paragraf-2"><span>Adam masanın yanındaki iskemleye çöker, bir süre oturduktan sonra kadına yavaş yavaş koyulan bir anlamla bakmayadurur, çocuğun yüreğine çarpıntı veren o saatler işte böyle başlardı.</span></p>
				<p class="paragraf-2"><span>Kadınla adamın arasında örülen yakınlaşmayı, düşmanca sayılabilir iştahlı bir ilgiyle izlemek hep yorardı çocuğu.</span></p>
				<p class="paragraf-2"><span>“Hadi artık yemek yiyelim” diyen kadının uyarısıyla doğrulurlar, kabukları sıyrılmış bir muşambanın örtülü olduğu masanın başına toplanırlardı.</span></p>
				<p class="paragraf-2"><span>Aynı kabın içine uzanırdı üç el.</span></p>
				<p class="paragraf-2"><span>O tadı pek değişmeyen yemeğe ekmeğini bandıkça açlığın içinde kuyular gibi oyulduğunu duyardı çocuk.</span></p>
				<p class="paragraf-2"><span>Evini yabancılar, lokmalarını çiğnerken adama ve annesine değmemesine çalıştığı bakışlarıyla bir yerleri izlerdi.</span></p>
				<p class="paragraf-2"><span>Annesi ona, odalarında üçüncü birisi olduğunda, umulmadık bir sertlik ve soğuklukla davranırdı.</span></p>
				<p class="paragraf-2"><span>Bu kadın ta eskiden beri böyle miydi, kaç yaşındaydı üstelik, çıkarmak güçtü.</span></p>
				<p class="paragraf-2"><span>Gençti kuşkusuz.</span></p>
				<p class="paragraf-2"><span>Yüzünde, boynunda yer yer dalgalanan kara sarı lekeler, az uyunmuş gecelerin deriye verdiği gevşeklik, gözlerinin karasındaki ateşli parıltının güzelliğini yine de söndüremezdi. Göğüslerinin ayrımındaki çil toplanmaları, görene dinlendirici bir şeyler anımsatırdı. Ellerinin küçüklüğünü yadırgatan kalın bilekleri, bunlardan birini süsleyen iki ince gümüş bilezik, kadını yaşsızlaştıran öğelerdi. O devindikçe bilezikler çınlardı. Bu çınlayışlar çocuğa annesinden akan yumuşaklıklar taşırdı.</span></p>
				<p class="paragraf-2"><span>Kadın az konuşurdu, yakınmazdı. Bazı ilenmeler bile onun ağzından olağan, hattâ tat alınacak şeylercesine dökülürdü.</span></p>
				<p class="paragraf-2"><span>Annesi onu karşısına alır,</span></p>
				<p class="paragraf-2"><span>“Sen ya sağır olacaksın, ya kötürüm olacaksın, yahut da aptal” derdi, “başka türlü olamaz. Ah buna aldırır mıyım sanıyorlar, umurumda değil hiçbir şey, senin baban var ya, o da umurumda değil, anlıyor musun? Sen ne anlarsın ya, o da umurumda değil...”</span></p>
				<p class="paragraf-2"><span>Eskiden söylemiş olmalıydı annesi bunları. Çocuğa kalırsa o da her sözcüğü anlamıştı. Öyle anımsıyordu. Yok yok, biliyordu söylenenleri, anlamıştı.</span></p>
				<p class="paragraf-2"><span>“İşte düdük çaldı,” diyordu annesi, “buradan kıpırdama, kapıyı üstüne kitliyorum, kimsenin geleceği yok bil...”</span></p>
				<p class="paragraf-2"><span>Sonra onu bir şeylere sarıp bağlıyordu.</span></p>
				<p class="paragraf-2"><span>Evet evet bacaklarını kollarını bağlıyordu.</span></p>
				<p class="paragraf-2"><span>Saatler geçtikçe çişinin, dışkısının içine kayıyor, ağır bir kokuya belenerek yatıyordu öylece.</span></p>
				<p class="paragraf-2"><span>Dışarı çıkmadan önce ona yaklaşıyor, ağzına kaşıkla tuhaf bir ılıklıkta, iç bulantısı veren bir şeyler akıtıyordu çocuğun.</span></p>
				<p class="paragraf-2"><span>O eski kapıyı inanılmaz bir hızla vurarak kapatıp gidiyordu.</span></p>
				<p class="paragraf-2"><span>Tüm olanları algılıyordu çocuk ve bunların hepsi de kışın oluyordu.</span></p>
				<p class="paragraf-2"><span>Şimdi artık büyümüş sayılırdı.</span></p>
				<p class="paragraf-2"><span>Annesinin olmadığı günler yalnızlık duygusunu engelleyebilmek için odanın tavanına yakın pencereye ulaşmaya çalışırdı.</span></p>
				<p class="paragraf-2"><span>Bu pencerenin yeri gerçekten garipti.</span></p>
				<p class="paragraf-2"><span>Çünkü görüp bildiği pencereler hep uygun, bakılabilir yerdeydiler.</span></p>
				<p class="paragraf-2"><span>Dirsek dayayıp burnunu camın serinliğine yapıştırarak sokakları görebildiği pencerelerdi onlar.</span></p>
				<p class="paragraf-2"><span>Oysa barındıkları bu yeni odanın camı yukarıda, yatık bir dikdörtgen açıklığındaydı.</span></p>
				<p class="paragraf-2"><span>Eskiden büyük bir konak olan evin kiler odasıydı burası.</span></p>
				<p class="paragraf-2"><span>Artık buralara hiç uğramayan, hattâ birkaç aracının elinden geçerek paraların toplanıp ulaştırıldığı bilinmeyen sahiplerince bu yapı satışa çıkarılmış, hissedar sayısının çokluğu yüzünden uzlaşmaya varılamadığı için, sonunda içindekilerle birlikte olduğunca bırakılıp salt gelen parayla ilgilenir olmuştu.</span></p>
				<p class="paragraf-2"><span>Annesi, para toplayıcının geldiği birgün, ana kapıda bekleşen öteki kiracılara katılmıştı. Fakat hiçbiri ile ne selamlaşmış, ne de konuşmuştu.</span></p>
				<p class="paragraf-2"><span>Para toplayıcı uzun kalın paltosunun içinde, nedense çok yüksek sesle, her sözcüğü hiçbir değişik anlama bürümeden, tümünün birgün oradan atılacağını; bu rezillikten, dilencilikten hiç kurtulamayacaklarını; kentin ortasında, ünlü bir alanın adını veriyordu bunu söylerken, orda ortada kalacaklarını; her ay para ödeme günü geldiğinde niye elbirliğiyle şu üç beş kuruşu bir defada vermediklerini, doğrusu artık canını çok sıktıklarını anlatıyordu.</span></p>
				<p class="paragraf-2"><span>Bir süre kalabalığı gözlüyor, ardından yine girişiyordu bağırtılı konuşmasına.</span></p>
				<p class="paragraf-2"><span>Söyledikleri hep aynıydı. Sesini yükselttikçe bir ayağı ile de yere vuruyordu.</span></p>
				<p class="paragraf-2"><span>“Gidin şu yıkıntıya sığının bakalım” diyordu. “Size acımak gereksiz. Eh, buranın sahiplerine şükredin siz. Şükredin ki, onlar gözü tok insanlardır; soylu hanımefendiler, soylu beyefendilerdir. Yoksa buraya çekerlerdi çoktan kaloriferli, asansörlü kırk daireli şahane bir şey...”</span></p>
				<p class="paragraf-2"><span>Kalabalık, konuşmanın bitmesini, epeydir alıştıkları bir sabırla beklerdi.</span></p>
				<p class="paragraf-2"><span>Annesi ise bu sözleri hiç duymuyormuş gibi bakıyordu o gün adama. Sabahlığının altındaki biraz belirgin karnının soludukça inip çıkışı bir şeylere öfkelendiğinin tek belirtisiydi.</span></p>
				<p class="paragraf-2"><span>Kiracılar, arada bir, adama sözden çok ünlemleri andırır seslerle bir şeyler söylüyormuş gibi davranıyorlardı.</span></p>
				<p class="paragraf-2"><span>Adam şimdi açıkça bağırıyordu.</span></p>
				<p class="paragraf-2"><span>İnce bıyığının üstüne sümüksü bir ıslaklık iniyor; elleriyle havada, onlara neler yapabileceğini anlatan bir şeyler çizip duruyordu.</span></p>
				<p class="paragraf-2"><span>İşte o sıra annesi elindeki parayı adamın ayaklarına doğru fırlatmış, sonra dönüp çocuğu kolundan koparırcasına çekeleyerek odalarına yönelmişti.</span></p>
				<p class="paragraf-2"><span>Onlar odaya girene değin arkalarında rüzgârın sesinden başka bir şey kalmamıştı.</span></p>
				<p class="paragraf-2"><span>O günden sonra çocuk daha da şaşkın, çekingendi annesine karşı.</span></p>
				<p class="paragraf-2"><span>Her kıyısına birilerinin sokuşturulduğu bu evde, onlara da bu garip oda düşmüştü. Kapısı, belki de eski kiler girişiydi; iki yandan açılarak büyütülmüştü. Has yağ kokusu, ılık mevsimlerin olgun meyvelerinden yapılma reçel kokularına karışarak sanki tahtaların zamanla gevrekleşen gizli köşelerine sinmişti, bunlar çok az ışık almasına karşın odayı öbür odalardan daha güzel yapıyordu.</span></p>
				<p class="paragraf-2"><span>Çocuk odanın her halini, gölgelerini, ışığını, gürültülerini tanıyor, içine çekiyordu.</span></p>
				<p class="paragraf-2"><span>Gündönümlerinde tavana yayılan lodos kızıllarını, yağmur öncelerinin küllü aydınlığını, bunların ilkten cama birikip ardından aşağıya doğru akışını ürpertiyle izliyordu.</span></p>
				<p class="paragraf-2"><span>Sonra cama tırmanıyor, başını pencerenin sövesine dayayıp bahçe duvarının yıkıklığından sokağa uzanan bölüme dalıp gidiyordu.</span></p>
				<p class="paragraf-2"><span>Lağımların sızarak ince yataklar edindiği yerlerde, sırtları yeşil sert kabuklu böcekler dolanıyordu. Bahçede ısırgan otları, mavi dikenler, iki dut, iğde ağacı, hatmi çiçekleri arasında kalmış güzel kalın gövdeli bir maltaeriği ağacı da vardı. Duvarın yıkıntısını doldurup kapayan dut ağaçları da ötekiler gibi meyvesizdi. Zamanla günışığına ulaşmaktan cayıp yumrulaşarak güdükleşmişlerdi. Maltaeriğine süren özsuyu, meyvesiz ağacın yapraklarını azmanlaştırmıştı. Titrek bacaklı, kanatları kızıl böceklerin silme barındığı, değilince pıtrak gibi saçıldığı bir ağaçtı artık o. Yapraklarındaki damarlar öylesine fırlak ve belirgindi ki, görene ürküntü verirdi.</span></p>
				<p class="paragraf-2"><span>Çocuk camdan dışarı bakarken her defasında önce bu ağacı görüyor, ona alıştıktan sonra insanları seçebiliyordu. Işıklar değişirken annesinin gelme zamanının yaklaştığını biliyordu.</span></p>
				<p class="paragraf-2"><span>Hep kuşkuluydu.</span></p>
				<p class="paragraf-2"><span>Çünkü annesi onu her gördüğünde onunla ilk karşılaşıyor gibiydi.</span></p>
				<p class="paragraf-2"><span>Çocuksa içine kayıp duran sıkışmanın salt annesine yönelik olduğunu giderek öğreniyor, fakat bunu dıştalaştıramıyordu.</span></p>
				<p class="paragraf-2"><span>Annesindeki sertliğin kadını koruyan birçok şeyden oluştuğunu seziyordu.</span></p>
				<p class="paragraf-2"><span>Sonra anne yine dönüyordu.</span></p>
				<p class="paragraf-2"><span>Çoğunluk bir öğüne indirdikleri yemeklerini, konuşmasız bitiriyorlardı.</span></p>
				<p class="paragraf-2"><span>Bu öylesine yerleşmişti ki aralarında, evde belki günlerce yemek olmasa bunu da olağandışı bulmayacaklardı.</span></p>
				<p class="paragraf-2"><span>Annesinin bir aralar tütün işinde çalıştığını anımsar gibiydi.</span></p>
				<p class="paragraf-2"><span>Geçen yıl mıydı, yoksa daha önceleri mi?</span></p>
				<p class="paragraf-2"><span>Bir yıl onun ölçemeyeceği denli uzun bir zaman parçasıydı.</span></p>
				<p class="paragraf-2"><span>Bahar ya da yaz aylarının doyumsuz kısalığını neye benzeteceğini bilmezken, yıl neyle ölçülebilirdi?</span></p>
				<p class="paragraf-2"><span>Yıl sözcüğünü yabancılıyordu, çok uzun bir zamandı ama.</span></p>
				<p class="paragraf-2"><span>Bir kış derinliğindeydi o günler.</span></p>
				<p class="paragraf-2"><span>Akşamlar çabuk gelirdi, sonra annesi dönerdi.</span></p>
				<p class="paragraf-2"><span>Üstünde çocuğun kokularla ulaştığı, biçimlediği, duyularını uyardığı tütün kokusunu getirerek. Başını mı sıvazlardı çocuğunun?</span></p>
				<p class="paragraf-2"><span>Belki de evet.</span></p>
				<p class="paragraf-2"><span>Çünkü ellerinden burnuna değin gelen tatlı, kekremsi havanın bastırışı ancak böyle bir yakınlıktan geçebilirdi.</span></p>
				<p class="paragraf-2"><span>Kadın kendini iskemleye atar, bacaklarını gerer, kollarını iki yanına sarkıtır ve birden yaşlanırdı.</span></p>
				<p class="paragraf-2"><span>Neden sonra çocuğuna bakar,</span></p>
				<p class="paragraf-2"><span>“Yaa,” derdi, “yaa, işte yaşamak lazım.”</span></p>
				<p class="paragraf-2"><span>Yaşamanın gerekliliğini de böylece oğluna öğretmiş gibi başını iki üç kez sallardı.</span></p>
				<p class="paragraf-2"><span>Oğlan annesinin kara saçlarındaki kabarık gürlüğe ürküntü ile bakar, odayı giderek dolduran tütün kokusunu, annesine özgü o kokuyu içine sindirirdi.</span></p>
				<p class="paragraf-2"><span>Bu ana kokusuydu; onun için güzeldi, yatıştırıcıydı.</span></p>
				<p class="paragraf-2"><span>Yazsa biçimi anlaşılmaz, büzüştürülüp dikilmiş ince bir gömleğin, kışsa daha kalın bir kumaş yığınının sarışı içinde olabildiğince sessiz izlerdi annesini.</span></p>
				<p class="paragraf-2"><span>Hep tek odalarda oturmuşlardı.</span></p>
				<p class="paragraf-2"><span>Eşya denebilecek şeylerini bir hamal sırtında taşırlardı. Hamal tutmayı gerektiren de yatakları ve somyaydı.</span></p>
				<p class="paragraf-2"><span>Çocuk da bu taşınmalara yardımcıydı.</span></p>
				<p class="paragraf-2"><span>Kollarıyla bir şeyleri ancak kavrayabiliğinde bile ya bir idare lambası ya da oturak ona veriliyordu.</span></p>
				<p class="paragraf-2"><span>Anımsıyordu bunları.</span></p>
				<p class="paragraf-2"><span>Oturak en zorunlu gereksinimlerine karşılık veren şeydi. Ütelik büyüktü.</span></p>
				<p class="paragraf-2"><span>Onlar hem çocukların, hem büyüklerin kullanabileceği şeyleri alırlardı.</span></p>
				<p class="paragraf-2"><span>Çok küçükken bu koca nesnenin üzerinde durmaya alıştırmıştı annesi onu.</span></p>
				<p class="paragraf-2"><span>Kavruk, güçsüz kollarıyla oturağa tutunup dinelmek hiç de kolay değildi. Küçük gövdesi güvensizlikle sarsılıyordu. Kadın kararlı çatıyordu yüzünü.</span></p>
				<p class="paragraf-2"><span>“Hadi, işte söyle! Hep ben sana çiş ettirecek değilim. Görüyorsun ya vaktim yok. Hiç vaktim yok.”</span></p>
				<p class="paragraf-2"><span>Annesinin vakti olmadığını çok erken öğrenmişti.</span></p>
				<p class="paragraf-2"><span>Gülmeyen, yorgun; ama yakınmayan bir genç kadının, çocuğu sınırlayan aşılmazlığını algılıyor, onun çevresine ördüğü sevgisizliğe ayak uyurmaya çabalıyor, beğenilmek istiyordu.</span></p>
				<p class="paragraf-2"><span>Günlerce sonra kollarıyla oturağın iki yanına yapışıp içine kaymadan oturabilmeyi başardığında, göğsünden yükselen ılıklık kahkahalara dönmüştü. Durmadan,</span></p>
				<p class="paragraf-2"><span>“Anne anne, işte!” diyordu.</span></p>
				<p class="paragraf-2"><span>Kadınsa şöyle bir an bakmıştı, o kadar.</span></p>
				<p class="paragraf-2"><span>Her odasında başka birilerinin oturduğu bu evlerin çoğunluğu iki helalıydı. Kimilerinde üç hela vardı ya, evin içinde yaşayanların çokluğundan ötürü, öyle her gereksinme duyunca helaların kullanılması olanaksızdı.</span></p>
				<p class="paragraf-2"><span>Sabahın alacasında, erkekler ve kadınlar işe gittikten sonra, evin yaşlıları ve çocukları, üstleri örtülü oturaklarla helaların önüne dizilir; hem onları boşaltır; hem de birbirleriyle kaçta pazara gideceklerini ya da benzeri şeyleri konuşurlardı.</span></p>
				<p class="paragraf-2"><span>Giderek çevreyi ağır, iç bulandırıcı bir koku sarar, ardından ateşe yemeklerini koyabilmişlerin odalarından sızan yağ, soğan, biber kokusunun da bastırmasıyla, kişiye çaresizlik duygusu veren o garip hava her yana dolardı.</span></p>
				<p class="paragraf-2"><span>Durgun bakışlı küçük kızlar, ara sıra suskunluklarını bozan kahkahalar atar; ardından sanki gülen onlar değilmişçe taze çocuk sesleriyle zor işitilir bir konuşma tuttururlardı.</span></p>
				<p class="paragraf-2"><span>Bu yeni odalarını daha önceki evlerden ayıran tek şey tavana yakın pencereydi.</span></p>
				<p class="paragraf-2"><span>Haftanın belli günlerinde gelen adamsa, bundan önceki odalarına da geliyordu.</span></p>
				<p class="paragraf-2"><span>Annesi tütün işinden ayrılmış olmalıydı.</span></p>
				<p class="paragraf-2"><span>“İşte düdük de çaldı” demiyordu artık.</span></p>
				<p class="paragraf-2"><span>Bir de gidiş geliş saatleri belirsizdi.</span></p>
				<p class="paragraf-2"><span>Üstündeki tatlımsı koku dinip silinmişti sanki.</span></p>
				<p class="paragraf-2"><span>Yine de uzun saatler gidiyordu.</span></p>
				<p class="paragraf-2"><span>Bir şeyler yapıyor olmalıydı.</span></p>
				<p class="paragraf-2"><span>Neyi merak ediyordu, anlamıyordu.</span></p>
				<p class="paragraf-2"><span>Günlerce annesinin dönüşlerini bekleyip üstüne sinmiş kokulardan ne yaptığını saptamaya çalışmışsa da başaramamıştı. Yalnız kadın artık kendini iskemleye atmıyor, bacaklarını germiyor,</span></p>
				<p class="paragraf-2"><span>“Yaşamak lazım, işte böyle” demiyordu.</span></p>
				<p class="paragraf-2"><span>İçeri girip yatak yığınının üstüne çantasını bırakıyor, ardından bir yüklük girintisine yerleştirilmiş somyasına oturuyordu. Oğluna da bakmıyordu.</span></p>
				<p class="paragraf-2"><span>Çocuk, annesinin sokağın başında belirmesiyle pencereden saatlerce bakıp içine topladığı ışıkları, görüntüleri, maltaeriği ağacının ürkütücü bozuluşunu silmeden, kayarak inip onun konuşmasını bekliyordu.</span></p>
				<p class="paragraf-2"><span>— Ne yedin sen bakalım bugün?</span></p>
				<p class="paragraf-2"><span>— Ekmek yedim.</span></p>
				<p class="paragraf-2"><span>— Teldolabını açık bırakmamışsın, iyi aferin! Sonra ne yaptın?</span></p>
				<p class="paragraf-2"><span>— Kapı önüne çıktım, odaya girdim.</span></p>
				<p class="paragraf-2"><span>— İyi, başka?</span></p>
				<p class="paragraf-2"><span>— Ötekilerle oynadım.</span></p>
				<p class="paragraf-2"><span>— Oynadın mı? Bugün sen de oynadın ha, öyle mi?</span></p>
				<p class="paragraf-2"><span>Kadın birden bakıyordu oğluna öylece durgun.</span></p>
				<p class="paragraf-2"><span>— Önce onlar oynadılar anne. Gördüm hep gördüm gördüm, oynayacağım geldi; kalktım, oynadım sahiden.</span></p>
				<p class="paragraf-2"><span>— Sana vurdular mı yine?</span></p>
				<p class="paragraf-2"><span>— İkisi vurdu ya, acımadı. Birbirlerine de vurdular, hem hep vurulur.</span></p>
				<p class="paragraf-2"><span>— İyi, sonra ne yaptın?</span></p>
				<p class="paragraf-2"><span>— Ben oynadığımda erken dağılıyorlar. Girdim, cama çıktım. Her şeye baktım, seni bekledim.</span></p>
				<p class="paragraf-2"><span>— Beni hep ne beklersin orada, bilmem. Başka gidecek yer mi var? Elbette buraya geleceğim, elbette. Ya sonra?</span></p>
				<p class="paragraf-2"><span>— İşte öyle. Bu gece kimse gelecek mi?</span></p>
				<p class="paragraf-2"><span>— Ne demekmiş, “Bu gece kimse gelecek mi?”</span></p>
				<p class="paragraf-2"><span>— Hiiç.</span></p>
				<p class="paragraf-2"><span>Çocuğu, annesiyle uzayan her konuşmada bir sıcaklık kaplar; sözcükler anlamını yitirir; kadına olduğunca yakınlaşmayı ister, bu yüzden de günboyu yaşadıklarını, odanın dört bir yanında dolanarak el kol hattâ gözlerinin yardımıyla oynatıp iletse diye, düşünürdü kadına. Gözleri alabildiğine irileşir, ince çenesi yorulur, birden uykunun koygunluğuna düşecekmişçe bir sarsaklık alırdı kafasını.</span></p>
				<p class="paragraf-2"><span>Annesi daha amansızlaşan yüz anlamıyla:</span></p>
				<p class="paragraf-2"><span>— Hadi bakalım! derdi.</span></p>
				<p class="paragraf-2"><span>Bu sözler de aralarındaki konuşmanın bittiğini gösterirdi.</span></p>
				<p class="paragraf-2"><span>Pazarları evden herkesin çıkıp gitmesine karşın ana-oğul bir yere çıkmazlardı.</span></p>
				<p class="paragraf-2"><span>Yalnız bir pazar gezmeyi denemişlerdi.</span></p>
				<p class="paragraf-2"><span>Annesi oğlunun boynunu silmiş, gömleğinin yakasındaki düğmeyi çözüp yeniden iliklemişti.</span></p>
				<p class="paragraf-2"><span>Kentin içlerine doğru gidecek kadar ileri götürmüşlerdi işi.</span></p>
				<p class="paragraf-2"><span>Annesinin uzun gevşek topukları üzerinde, sarsıntılı adımlar atışını izlemişti çocuk.</span></p>
				<p class="paragraf-2"><span>Ne garip, yine yazdı.</span></p>
				<p class="paragraf-2"><span>Büyüdüğünde ancak saptayabileceği bir durum olacaktı bu, anlatılası şeylerin niçin hep yazlara rastladığı.</span></p>
				<p class="paragraf-2"><span>Onları kimse görmüyordu...</span></p>
				<p class="paragraf-2"><span>Oysa çevreleri çok kalabalıktı.</span></p>
				<p class="paragraf-2"><span>Gün öylesine sıcaktı ki, gözlerini arasız kırpıştırıyor, güneşin kuru kokusunu içine çekiyordu.</span></p>
				<p class="paragraf-2"><span>Eş kesilmiş ağaçların sürdüğü aydınlık bir alanın orta yerine varmışlardı, her yer bayraklarla donanmıştı. Havaya fışkıran sular, ışıltılarla yeniden akıyordu havuza. Çocukların ellerine balonlar tutuşturmuşlardı. Görkemli bir yapının saçak altlarına takılıp kalmıştı çocuğun gözleri.</span></p>
				<p class="paragraf-2"><span>Yapının alnacında süslü bir yazı, görene ve okuyana bir şeyler bildiriyordu. Bu yazının altında, neredeyse o koca yapının tüm yüzünü örtecek denli büyük bir bezin üstündeki erkek kafası resmi, içini kabartmıştı çocuğun.</span></p>
				<p class="paragraf-2"><span>Neydi tüm bunlar, bu gürültü, bu ivecenlik, bu kalabalık, bu gülücüklerle dolu yüzler, baloncular, şekerciler, ayakkabı boyacıları, şoförler, bir sürü şeyle dolu satış yerleri, çocuklarına eğilip sevecenlikle, özenle bir şeyler anlatan büyükler...</span></p>
				<p class="paragraf-2"><span>Annesi tüm bunları görmüyormuşça ilgisiz, hattâ solgundu.</span></p>
				<p class="paragraf-2"><span>Kadınların gözleri annesininki gibi değil, mutlu sıcak bakışlıydı. Erkeklerin kollarına girmiş, hep önemli bir şeylere tanıklık ediyor gibiydiler.</span></p>
				<p class="paragraf-2"><span>Bir onları fark etmiyorlardı.</span></p>
				<p class="paragraf-2"><span>Oysa geçerlerken hiç çarpmamışlardı ana oğula.</span></p>
				<p class="paragraf-2"><span>Her yan o güne değin görmediği renklerle doluydu.</span></p>
				<p class="paragraf-2"><span>O ürkünç taşkınlığın yüreğini aldığını anladığında annesinin elinden fırlayıp suların olduğu yöne hızla koşmaya başlamıştı. Hem çığlıklar atıyor, hem de uygun bir sözcükle, sevinç olması gereken, içindeki oluşan şeyi açıklamak istiyordu.</span></p>
				<p class="paragraf-2"><span>Hep böyleydi, sözcükleri bulamazdı.</span></p>
				<p class="paragraf-2"><span>Suların kıyısına varıp kalakaldı.</span></p>
				<p class="paragraf-2"><span>Vuran çisentiler gülüşünü, bağırışını kahkahalara çevirmişti.</span></p>
				<p class="paragraf-2"><span>Serinliğin içine doğru girdi, güneşin altınsı parıltılarla boyadığı su çisentisinin arasından alandaki heykeli görmenin verdiği mutluluk, varlığını kökten sarsıyordu.</span></p>
				<p class="paragraf-2"><span>Çığlıkları ezgi düzenine girmişti.</span></p>
				<p class="paragraf-2"><span>Annesi beliriyordu öteden.</span></p>
				<p class="paragraf-2"><span>O, yanına ulaşmadan düzgün giyimli, o güne değin gördüklerini hiç andırmayan yaşlı bir adam, uzunca bir bakıştan sonra çocuğa yaklaşıp onun sulara açık küçük avuçlarından birine bir şey koymuştu.</span></p>
				<p class="paragraf-2"><span>Ellerine çil basmıştı adamın.</span></p>
				<p class="paragraf-2"><span>Adam çekildiğinde annesi yanına varmış, oğluna bakmış:</span></p>
				<p class="paragraf-2"><span>“Niçin aldın bu parayı?” demişti. “Sen dilenci misin?”</span></p>
				<p class="paragraf-2"><span>Çocuk suların vuruşu içindeki arasız büyüyen heyecanını ancak durultup avucuna bakmış,</span></p>
				<p class="paragraf-2"><span>“Anne bak, o asılmış koca resimdeki adam bunda da var” demişti parayı göstererek.</span></p>
				<p class="paragraf-2"><span>Kadın böylesine bir aydınlığın içinde ilk kez olmasından mı ne, yüzündeki koruyucu sertliği yitirmişçesine,</span></p>
				<p class="paragraf-2"><span>“Hadi hadi, gidelim!” demişti.</span></p>
				<p class="paragraf-2"><span>Elindekini annesinin almasını beklemişti çocuk.</span></p>
				<p class="paragraf-2"><span>O hiç para tutmamıştı o güne dek.</span></p>
				<p class="paragraf-2"><span>Kadın olanı unutmuş gibi oğlunun ıslak saçlarına şöyle bir dokunmuştu.</span></p>
				<p class="paragraf-2"><span>Dönüşlerinde epey yürümüşlerdi.</span></p>
				<p class="paragraf-2"><span>Batmayacakmış gibi aydınlık sarı, diri, belirgin güneşin ışınları altında tozlanarak kentin caddelerinden geçip aşağıya inmişler; araba tamir evlerinden, yongaların dışa taştığı marangoz evlerinden, içi zor seçilir kahve evlerinden, sıvı gaz tüplerinin önüne yığılı durduğu erik pestili, çakmaklara doldurulan gazdan kokan bakkallardan da geçip toprak yola bağlanan sapağı dönmüşlerdi.</span></p>
				<p class="paragraf-2"><span>Kararmaya yüz tutan günün içinde kubbesi görünen kilise yukarılarda belirmişti.</span></p>
				<p class="paragraf-2"><span>Oraya varıp geçince yerlerine ulaşacaklardı.</span></p>
				<p class="paragraf-2"><span>Tepeye tırmanmışlardı.</span></p>
				<p class="paragraf-2"><span>Yıkık konağın bahçesine ulaştıklarında iyiden suskundular.</span></p>
				<p class="paragraf-2"><span>Annesi yeşil otlara; etli, taşkın, çiçek, nebat kümelerine; ürküntüsüz, girivermişti.</span></p>
				<p class="paragraf-2"><span>Çocuksa dar keçiyolunda dineliyordu. O eski bahçeden hep çekinirdi gördüğünden beri. Kadın alacakaranlık bir yıkıklık halinde duran yapıyı, genişleyen, kabaran bahçeyi şöyle bir çizmişti eliyle ve,</span></p>
				<p class="paragraf-2"><span>“İşte bak!” demişti oğluna.</span></p>
				<p class="paragraf-2"><span>Çocuk o “işte” sözcüğünü izleyen açıklamayı hem anlamamış, hem de alışılmışın dışındaki bu konuşmaya tutkuyla dikkat kesilmişti.</span></p>
				<p class="paragraf-2"><span>“Burasını belediye yeşil alan, çocuk bahçesi yapacakmış. Sahipleri nerededir acaba? Gittiğim her yerdeki gördüğüm her şeyin bir sahibi var.”</span></p>
				<p class="paragraf-2"><span>Annesinin konuşması, ot yığını içindeki görünümü birdenbire bastırmakta olan akşam, çocuğu şaşkınlaştırmıştı.</span></p>
				<p class="paragraf-2"><span>Kadın oğlunun yanına gelip:</span></p>
				<p class="paragraf-2"><span>“Ver o adamın verdiği parayı!” demişti.</span></p>
				<p class="paragraf-2"><span>Oysa çocuk suyun altında avucuna konan o ılık şeyi, unutmuştu bile.</span></p>
				<p class="paragraf-2"><span>Pek çok şeyi hızla unutuyordu.</span></p>
				<p class="paragraf-2"><span>Anımsadığındaysa onlar başka hallere giriyorlardı.</span></p>
				<p class="paragraf-2"><span>Parayı uzatmıştı.</span></p>
				<p class="paragraf-2"><span>Annesi bacağına yapışmış bir ısırgan otunu söküp atarken parayı bakmadan almış:</span></p>
				<p class="paragraf-2"><span>— Sana acıdı demek adam, demişti. Onların arasına girilmez, acıyıverirler. Acımak onları bir sevindirir ki hayvan oğlu hayvanlar!</span></p>
				<p class="paragraf-2"><span>Çocuk karanlığın içine gülümsemişti.</span></p>
				<p class="paragraf-2"><span>Bu çok uzak günler öncesinde yaptıklarını sandığı gezintiden çocuğa kalan ellerini, boynunu alan bir yağmur serinliğiydi. Bir de annesini odalarında yapayalnız beklediği günlerde artık düşünceleriyle, birlikte gittikleri yerlere değin uzanabiliyordu.</span></p>
				<p class="paragraf-2"><span>Annesinin o havuz başına uğramış olabileceğini, hiç değişmeyen yüzüyle, neden olduğu bilinmez bir bekleyişten sonra, oralardan yürüyüp kentin bilinmedik başka yanlarına doğru yola çıkacağını düşlüyordu.</span></p>
				<p class="paragraf-2"><span>Bunları düşünür düşünmez de annesinin hemen çıkıp gelmesini, kapının açılıp kadının birden içeri girivermesini içini yaran bir özlemle isterdi ve sonunda annesi odaya girdiğinde bunları ona sezdirmemeyi içgüdüsüyle geliştirmişti.</span></p>
				<p class="paragraf-2"><span>Annesi çok sıkılıyor olmalıydı.</span></p>
				<p class="paragraf-2"><span>Belki o da kendisi gibi sözsüz, gülmesiz, güneşsiz bir yerlerde büyümüş; onun da babası kendi babası gibi sadece bir resime ve hep bir duvara asılı durmuştu.</span></p>
				<p class="paragraf-2"><span>— Daha kimse dönmedi değil mi? Bunların bahar gezileri de bitmek bilmez. Ayaz çıkmıştır şimdi.</span></p>
				<p class="paragraf-2"><span>Kadın yeniden sabahlığını çekiştiriyordu, bacaklarının olgunluğunu dışa vuran bir dalgalanmayla, odanın dar alanında, üç kez gidip geldi, durdu, oğluna baktı.</span></p>
				<p class="paragraf-2"><span>— Dönmediler. Dışarısı aydınlık. Anne biz niye hiç onlarla gitmiyoruz?</span></p>
				<p class="paragraf-2"><span>— Biz mi? Hadi hadi... Biz ha...</span></p>
				<p class="paragraf-2"><span>Birden annesinin kapı eşiklerinde toplaşan evin kadınları arasından geçerken onlara bir şeyler söylediğini, fakat bu sözlerinin kadınların birden susuvermelerinden öte bir karşılık görmediğini anımsadı.</span></p>
				<p class="paragraf-2"><span>Kadın tavana yakın cama, ardından masaya baktı.</span></p>
				<p class="paragraf-2"><span>Elini masanın üstünden geçirdi.</span></p>
				<p class="paragraf-2"><span>Buraya geldikten sonra taşınma güçlüğüne aldırmadan edindiği koltuğun yuvarlak tahta dayanaklarını tuttu, sustular.</span></p>
				<p class="paragraf-2"><span>Hava kararıyordu.</span></p>
				<p class="paragraf-2"><span>Şimdi tek aydınlık yer camdı.</span></p>
				<p class="paragraf-2"><span>Çocuk dizlerine eğdi başını, karnı guruldadı, utandı.</span></p>
				<p class="paragraf-2"><span>Odada artık birbirlerini seçemiyorlardı.</span></p>
				<p class="paragraf-2"><span>— Bu gece biri gelecek, dedi annesi. Bunu tanımıyorsun, bu öteki değil.</span></p>
				<p class="paragraf-2"><span>Annesinin sesi, odanın küçüklüğünde gene de tam çocuğa doğru değildi.</span></p>
				<p class="paragraf-2"><span>Çocuk ona ilk kez yapılan bu açıklamayla kunduraları kabaralı, az konuşan adamın epeydir gelmeyişini düşündü. </span></p>
				<p class="paragraf-2"><span>Bu zamanı yine kaç güneşli günle ölçeceğini çıkaramadı.</span></p>
				<p class="paragraf-2"><span>Belki üç gün, belki üç haftaydı.</span></p>
				<p class="paragraf-2"><span>Okula başlasa daha iyi olacağına ilk kez inandı.</span></p>
				<p class="paragraf-2"><span>Annesinin sık sık, “Ah okula gidebilmeliydin!” diye konuştuğu günlerdi o günler.</span></p>
				<p class="paragraf-2"><span>Arada bir onu yoklayan garip coşkunlukları olmadıkça insanlara kolayca yaklaşmadığından bu okul sözü onu hep isteksizleştiriyordu. Üstelik akşamın dönüşünü pencereye tırmanarak izleyemeyecek, bir parça ekmekle günboyu kapının eşiğine oturup girene çıkana yol vermek için tortop olup kalamayacak, gözlerini yumarak içine gömülüp eridiği karanlığı istediğince sürdüremeyecekti.</span></p>
				<p class="paragraf-2"><span>Adsız sansız günlere, tek uzun mevsim olan kışa, sabahla gecenin arasındaki zamanlara ad koyabilmek için okula gitmesinin gerektiğini düşündü.</span></p>
				<p class="paragraf-2"><span>Böylesine bir şeyin nasıl olacağını hiç kestiremiyordu.</span></p>
				<p class="paragraf-2"><span>— Okula başlayacak mıyım? dedi karanlığın içinden annesine.</span></p>
				<p class="paragraf-2"><span>— Ah, evet, keşke başlayabilsen. Önümüzdeki güz, zamanı sayılırdı bunun.</span></p>
				<p class="paragraf-2"><span>— Anneciğim...</span></p>
				<p class="paragraf-2"><span>— Söyle gene ne var?</span></p>
				<p class="paragraf-2"><span>— Biz hep buralı mıyız?</span></p>
				<p class="paragraf-2"><span>— Nereden öğrendin bunu? Biz hep buralı mıyız, ne demek?</span></p>
				<p class="paragraf-2"><span>— Hiiç... Bazen bizi konuşuyorlar gibi buradaki büyükler.</span></p>
				<p class="paragraf-2"><span>— Peki peki. Baban buralıydı. Baban işte, resimdeki, biliyorsun. Sana göstermişimdir. Üstelik hep söylerim, o resimde ben yokum. Ama diyorum ya, sende doğduğundan beri bir gariplik var. Hep arayıp duruyorsun beni o resimde. Ben sandığın, babanın arkadaşının karısıdır. Geldiğim yerden tren geçerdi benim. Üstü açık vagonları olan trenler, içleri hayvan dolu. Yolcu trenleri de geçerdi. Ah, başka bir şey kalmadı aklımda, hepsi bu kadar. Evet kalmadı. Sonra seni doğurdum. İşte baban odur. Sen bir yaşındayken gitti. Benim babam da yoktu. Tanımam. Hem olsa ne olacak? Yaşamak lazım.</span></p>
				<p class="paragraf-2"><span>Kadın birden ışığı açtı.</span></p>
				<p class="paragraf-2"><span>Cılız bir ampulün kara sarı aydınlığında her yan belirdi karanlıkta. Konuştukları da sanki bir yerlere doğru yok olup gitti.</span></p>
				<p class="paragraf-2"><span>Çocuk fotoğrafa baktı.</span></p>
				<p class="paragraf-2"><span>Artık orada bir daha annesini aramaması gerektiğini düşündü.</span></p>
				<p class="paragraf-2"><span>Annesi birkaç kez yanından geçti.</span></p>
				<p class="paragraf-2"><span>Oda her zamankinden daha çok daralmıştı.</span></p>
				<p class="paragraf-2"><span>Kadın çocuğu hiç görmüyor gibiydi.</span></p>
				<p class="paragraf-2"><span>Çocuk kalktı, oda kapısını gürültüsüzce açtı, dış kapıya yöneldi, eşiğe oturdu.</span></p>
				<p class="paragraf-2"><span>Çeşmenin sesini işitti.</span></p>
				<p class="paragraf-2"><span>Evin öteki insanları, dönmeye başladıklarında, akan suyu da duymaz oldu. Akşam koyulup geceye dönüşürken her şey geriye çekiliyor gibiydi.</span></p>
				<p class="paragraf-2"><span>Bacaklarına ılık bir şeyin değdiğini duydu. Dün pisipisi otlarının dibinde doğuran kedi, yavrularından birini yiyordu.</span></p>
				<p class="paragraf-2"><span>Tam ayaklarının dibindeydi.</span></p>
				<p class="paragraf-2"><span>Çocuk bu tıkınışı şaşkınlıkla izledi, birden ayağa kalktı, kapı kasasına dayandı, yıldızların çıktığını gördü.</span></p>
				<p class="paragraf-2"><span>Kiracılardan radyosu olanlar açtılar.</span></p>
				<p class="paragraf-2"><span>Yeni doğmuş bir çocuğun cılız ağlayışı, korkulukları kopuk balkona taştı.</span></p>
				<p class="paragraf-2"><span>Ardından bir kadın gülmeyle bağırma arası bir şey tutturdu, bir tokat sesi radyodan gelen şarkıyı bastırdı.</span></p>
				<p class="paragraf-2"><span>Sonra çocuk çeşmenin akışıyla radyonun sesini peş peşe seçti; kimi birini, kimi ötekini dinlemeye başladı. Avuçlarıyla gözlerini örttü, kirpikleri ıpıslaktı, ıslaklık kesilmiyordu, neden öyle olduğunu anlayamadı.</span></p>
				<p class="paragraf-2"><span>Yıldızların çakıntısı doruğa vardığında o tanımadığı adam, evin giriş kapısında belirdi; çocuğu görmedi, çocuk hızla toparlandı.</span></p>
				<p class="paragraf-2"><span>Adamın gençliği adımlarının sık ve hızlı atılışından belliydi, bir de alacakaranlığın içine yayılan anasonlu sıcak ter kokusundan.</span></p>
				<p class="paragraf-2"><span>Çocuk ardından baktı, odalarının kapısı açıldı.</span></p>
				<p class="paragraf-2"><span>Günboyu isteksizlikle dolanan annesi yalım hızıyla adamı içeri aldı, kapıyı örterken bir ara bakışlarıyla oğlunu arayıp aramadığını çocuk pek çıkaramadı.</span></p>
				<p class="paragraf-2"><span>Yıldızlar çevrelerine ince ışık tozları saçarak gecenin koyuluğuna lekesiz kakılmışlardı şimdi.</span></p>
				<p class="paragraf-2"><span>Çocuk çeşmeye yürüdü. Yüzünü suyun altına yanlamasına tuttu.</span></p>
				<p class="paragraf-2"><span>Suyun akışıyla göğsünde yarıklar açılıyor gibiydi. Suyun yosunsu kokusuyla içindeki tomurlanan duyguyu birleştirdi.</span></p>
				<p class="paragraf-2"><span>Bir yerini çarptığında acımaya benziyordu bu.</span></p>
				<p class="paragraf-2"><span>“Acı bu olmalı işte” diye düşündü. “Kokusu da bu.”</span></p>
				<p class="paragraf-2"><span>Genişleyen, bastırıcı, kıymık gibi bir dalayış belkemiğine vurdu. Öteki adam bildiğiydi. O da her şeyle birlikte eskiyip sıradanlaşmıştı.</span></p>
				<p class="paragraf-2"><span>Hayır, o eski adam geldiğinde odalarındaki değişmeyi duymuyor değildi; ama giderek bu gelişler sanki daha kolaylaşıyordu.</span></p>
				<p class="paragraf-2"><span>Annesiyle eski adam onu uyudu sanıp yatağa girdiklerinde, uyur gibi davranmasını öğrendiğinden bu yana ne çok zaman geçmişti. Toplasa belki ışıklı bir yazı, bitmeyen birkaç kışı kapsardı.</span></p>
				<p class="paragraf-2"><span>Annesi demek bugün odada sinir içinde dolanarak geceyi bu adam için beklemişti.</span></p>
				<p class="paragraf-2"><span>Böyle gecelerin öncesinde, üzerinde eski yapının azman bahçesinden tanıdığı bir çiçeğin resmi bulunan şişeye birçok kez bandığı pamuğu, şöyle boynundan geçirerek kulaklarının ardına sürer, aldırmasız bir alışkanlıkla her seferinde bunu yinelerdi.</span></p>
				<p class="paragraf-2"><span>Bugünse üç ayrı pamuk topağı kullanmış, boynunu kol bükümlerini, kulaklarının ardını kızartarak uzun uzun silmişti.</span></p>
				<p class="paragraf-2"><span>Evin kimi odalarının ışıkları sönmeye başlamıştı.</span></p>
				<p class="paragraf-2"><span>Oradakiler erken uyurdu.</span></p>
				<p class="paragraf-2"><span>Kendi odalarının penceresi arkaya baktığından görünmezdi, gözleriyle aramadı orayı.</span></p>
				<p class="paragraf-2"><span>Yeniden girişteki yerine döndü, oturdu.</span></p>
				<p class="paragraf-2"><span>Ateşböceklerinin saçlarının arasına karışacak denli çoğalıp dönenmelerini unuttu.</span></p>
				<p class="paragraf-2"><span>Tanımadığı duygularını yatıştırmaya çalıştı.</span></p>
				<p class="paragraf-2"><span>Bu garip çarpıntılı iç titreyişi oturmasını engelliyordu.</span></p>
				<p class="paragraf-2"><span>Oysa geceydi, kimseler yoktu.</span></p>
				<p class="paragraf-2"><span>Üşüdü, sıcağı istedi.</span></p>
				<p class="paragraf-2"><span>Ateşböceklerinden biri ağzına çarptı, gülümsedi.</span></p>
				<p class="paragraf-2"><span>Baharın basan gece ayazını, o eski azman bahçe unutturuyor olmalıydı böceklere. Orası öylesine iç içe, sıkı sıkıya gelişiyordu ki hep ılık olmalıydı. Çocuk ürkmese gidip oraya sığınıp ısınabilirdi. Odalarına dönüp cama tırmanmayı istedi, caydı.</span></p>
				<p class="paragraf-2"><span>Annesinin yeni erkekle yatakta kendini bırakışını apaçık gördü karanlığın içinde.</span></p>
				<p class="paragraf-2"><span>Çünkü biliyordu.</span></p>
				<p class="paragraf-2"><span>Gözlerini kapasa da sesleri işitirdi.</span></p>
				<p class="paragraf-2"><span>Bütün odalar ne kadar karanlık olsa da çocuk karanlıktan istediği kadar çok katlar oluşturuyor; farklı koyuluklarla biçimler çiziyor; ne denli sessiz olsalar da biraz ötesindeki o iki kişiyi görüyordu.</span></p>
				<p class="paragraf-2"><span>Kadının kendini bırakışındaki boşalma ürkütücüydü. Etini, kemiğini, kanını, iliğini ayrıştırarak salıyor gibiydi erkeğe doğru.</span></p>
				<p class="paragraf-2"><span>Sabahları yatağın içinde oluşan çukur, o çukurdan tüten bir buhar tabakası var gibiydi.</span></p>
				<p class="paragraf-2"><span>Onların, o eski adamla annesinin, ilk başlarda yaptığını anlayamasa bile, tarçın gül karışımı sıcak koku odaya yayılınca annesinin iyiden soyunmuş olduğunu sezerdi yattığı yerden.</span></p>
				<p class="paragraf-2"><span>İlk sözcükleri tanıyıp söylediği, dünyayı, onun günlerini ve gecelerini yarı kapalı da olsa öğrendiğinden beri annesiyle aralarındaki oluşan kadının cinsiyetiyle karışıp ağırlaşan bu tarçın gül karışımı kokudan kimi zaman ürküyor ve bu kokuyu sevmiyordu.</span></p>
				<p class="paragraf-2"><span>Uyuduğu köşeden uzağa, kira odalarının en uç saydığı yerine iki minderi birleştirip bir döşek yapardı annesi, oğlunu üzerine yatırır, yazları daha ince, kışları daha kalın bir şeyleri başına kadar örterdi. Orada kıpırtısız, inceden terleyerek kalakalırdı çocuk. En uzağı sayılsa bile çocuğun kıvrılıp kaldığı o yerler, olsa olsa annesinin yatağına beş on adım açıklıktaydı.</span></p>
				<p class="paragraf-2"><span>Odada üçüncü biri varken uyanık olduğu anlaşılmasın diye, soluğunu daha aralıklı almayı öğrenmişti.</span></p>
				<p class="paragraf-2"><span>Belki de yaşı ne denli artsa yapısındaki zor gelişme böylesi bir silinme, belli olmama isteğinden doğuyordu. Neden sonra, o karmaşık gürültü gibi olmayan ama duyumsanan dalgalanmalar sona erip annesinin:</span></p>
				<p class="paragraf-2"><span>“Hı dur sen şimdi” gibi sözcüklerle konuşmaya girmesiyle o onulmaz ürkütücülüğün bittiğini sezip doğal soluklanmasına dönerdi.</span></p>
				<p class="paragraf-2"><span>Annesi yatakta doğrulur, odayı dikkatle dinlerdi.</span></p>
				<p class="paragraf-2"><span>“Uyudun mu, uyuyor musun?”</span></p>
				<p class="paragraf-2"><span>Kadının sesi değişmiş olurdu, sanki yapışkan bir şey vardı o seste. Annesi konuştuğunda daha da kıpırtısızlaşırdı. Kadın sezerdi uyanık olduğunu:</span></p>
				<p class="paragraf-2"><span>“Uyumuş, uyumuş” derdi yine de karanlığa.</span></p>
				<p class="paragraf-2"><span>Böyle gecelerin sabahında kimi zaman büyük bir öfkeyle oğlunu döverdi. Çocuğun ince bacaklarındaki çürük izleri silinene değin günlerce daha suskunlaşırlardı.</span></p>
				<p class="paragraf-2"><span>Çocuk dayağı niye hak etmiş olduğunu anlamaz, kadın da hiçbir bahane aramazdı onu döverken.</span></p>
				<p class="paragraf-2"><span>“Uyumuş, uyumuş. Bir sigara da bana ver. Bu meredi fabrikadayken içmezdim de.. Bu çocuğun biliyor musun, aklında bir tuhaflık var bana sorarsan” derdi kadın adama. “Neyse ki oğlan, hı, hiç olmazsa değil mi?”</span></p>
				<p class="paragraf-2"><span>“Ben de küçükken oğlandım” derdi adam. “Ne olmuş oğlansa?”</span></p>
				<p class="paragraf-2"><span>Annesinin güldüğünü işitirdi.</span></p>
				<p class="paragraf-2"><span>Bu konuşma sesini, bu gülme sesini bir yanlarında gizliyor olmalıydı kadın, tanınır gibi değildi. Uzlaşmaya yatkın, buyuran birine hemen “olabilir” diyebilecek bir sesti bu.</span></p>
				<p class="paragraf-2"><span>Çocuk gözlerini aralar, sigaraların kızıl pırıltısının odanın karanlığındaki gidiş gelişini izlerdi, sonra uyuyakalırdı.</span></p>
				<p class="paragraf-2"><span>Sabah uyandığında adam gitmiş olurdu.</span></p>
				<p class="paragraf-2"><span>Annesi yataktan yarı sarkmış, çok önemli bir iş yapıyormuşça bir teneke tablaya söndürülmüş sigara artıklarını kibrit çöpüyle ellerdi. Göğüslerinin ayrığındaki altın rengi çiller, kara saçlarının yarı örttüğü yüzü ve o garip dalgınlık, çocuğa annesini özletirdi hemen.</span></p>
				<p class="paragraf-2"><span>— Kalkabilir miyim? Uyandım, diye sorardı.</span></p>
				<p class="paragraf-2"><span>Annesi yine o uzak bakışlarını yöneltir, soruyu yanıtlamazdı bile.</span></p>
				<p class="paragraf-2"><span>Böyle sabahlarda annesi daha da uzak, acımasız davranırdı. Çünkü hep uzak bir yerlerde gibiydi çocuğuyla beraberken.</span></p>
				<p class="paragraf-2"><span>O gecelerin gündüzlerinde kadını belki daha da amansız yapan gözlerindeki ışıksızlıktı, oğlunun önüne sürdüğü ekmeği daha da hızlı itmesiydi, hemen hemen tek bir söz söylememesiydi. İşte bunların tümüne garip bir uslulukla alışmıştı çocuk.</span></p>
				<p class="paragraf-2"><span>Bu gece durum başkaydı.</span></p>
				<p class="paragraf-2"><span>Karanlığın içinde içeri ilk kez alınan bu adamla hiç tanışmamış olmasından ötürü düştüğü şaşkınlıktan, ne yapacağını bilemiyordu. Bir tek şey dolanıyordu kafasında, odalarına girmek; cama tırmanmak; tan atana değin orada beklemek; maltaeriğinin üstünü sarmış kıl bacaklı kızıl böcekleri görünceye değin beklemek; işte bunu yapmak istiyordu.</span></p>
				<p class="paragraf-2"><span>Başını kaldırdı, o eski tanışını gördü.</span></p>
				<p class="paragraf-2"><span>Yatağa girip çıkışı annesinin olduğundan çok ağırlaşmasına neden olan, içtikleri sigaralar gidişinin sabahı deşilen adam.</span></p>
				<p class="paragraf-2"><span>— İçerde kim var söyle?</span></p>
				<p class="paragraf-2"><span>Çocuk ilk ağızda söyleyeceğinin doğru olmayacağını sezdi, sustu.</span></p>
				<p class="paragraf-2"><span>— Bak ben biliyorum ama, dedi adam. İçerde biri var. Kim o?</span></p>
				<p class="paragraf-2"><span>Uzun kış günlerinin toplamı kadar zamanlar boyunca ona hiç değmemiş olan bu adamın yüzünü arandı, göremedi.</span></p>
				<p class="paragraf-2"><span>Adam çocuktan biraz daha uzak dursaydı görebilirdi, çünkü çevre arada bir aklanıyordu.</span></p>
				<p class="paragraf-2"><span>— Senin annen orospu, dedi adam. Daha çok para vereni buldu. Üstelik annen verem, işe de almazlar artık. Ama bak sen iyi bir çocuksun. İsteyince konuşamıyormuşsun, ha? Annen bana öyle anlatırdı. İsteyince konuşamıyor musun? Bu da annenin yüzündendir. Ben onu bu gece öldüreceğim.</span></p>
				<p class="paragraf-2"><span>Çocuk yanaklarına taşan, hızla boynuna inen gözyaşlarını fark etmedi bile.</span></p>
				<p class="paragraf-2"><span>Annesini sevdiğini düşündü.</span></p>
				<p class="paragraf-2"><span>Sevgiyle korkunun belkemiğini, dizlerini, göğsünün ince dayanıksız derisini alazladığını duydu.</span></p>
				<p class="paragraf-2"><span>Annesinin sevgisini duyumsamasıyla, yıllanmış iç kapanıklığı yırtılıyordu.</span></p>
				<p class="paragraf-2"><span>Adam cebinden bıçağını çıkardığında çocuk hızla kalktı.</span></p>
				<p class="paragraf-2"><span>Bu kez hem adamdan, hem annesiyle şimdi birlikte olandan, hem de annesinden korkmuştu.</span></p>
				<p class="paragraf-2"><span>Dar patikaya fırladı.</span></p>
				<p class="paragraf-2"><span>Ayaklarına kollarına batan, sürten şeyleri duymadan koşmaya başladı yukarı doğru.</span></p>
				<p class="paragraf-2"><span>Bıçağın pırıltısı önündeydi, silinmiyordu. Şimdi gökte sakin uzayan Samanyolu’ndan daha gözalıcıydı.</span></p>
				<p class="paragraf-2"><span>Onca çabayla koşmasına karşın hep aynı yerde gibiydi. Annesinin lavanta çiçeği serptiği toz çekmiş eski örtülerin önüne arasız serildiğini, ayaklarına dolandığını sanıyordu.</span></p>
				<p class="paragraf-2"><span>Birilerini bulmalıydı.</span></p>
				<p class="paragraf-2"><span>Annesinin önceki adamın dediği gibi bir kadın olması, öldürülmesine nedendi demek.</span></p>
				<p class="paragraf-2"><span>Ölmekse kötüydü. Ne bir yere gitmek, ne bir yerden dönmekti artık.</span></p>
				<p class="paragraf-2"><span>Öyle bir kadın olmak neydi?</span></p>
				<p class="paragraf-2"><span>Orospu olabilen bir anne.</span></p>
				<p class="paragraf-2"><span>Koşmasını böğrüne hızla saplanan acıdan ötürü kesti.</span></p>
				<p class="paragraf-2"><span>Ne yana gittiğini çıkaramıyordu.</span></p>
				<p class="paragraf-2"><span>Gerilip duran yüreğinin üstüne avuçlarıyla bastı. Burada ateşböcekleri yoktu.</span></p>
				<p class="paragraf-2"><span>Yıldızları kalın bir bulut örtmüştü.</span></p>
				<p class="paragraf-2"><span>İki sokak lambasının karşılıklı yandığı sapağa vardı.</span></p>
				<p class="paragraf-2"><span>Taş döşeli geniş köşede durdu, çöktü, titreyerek ağlamaya başladı. Çıplak ayaklarını gördü. Kendinin değilmiş gibi izliyordu. Birilerini bulmaya çıkmışken şimdi onu kimse görsün istemiyordu. O adam gibi sorabilirlerdi. “Sen kimsin? Annen kim? Odanızda kim var? Baban kim?”</span></p>
				<p class="paragraf-2"><span>Kentin giderek artan sessizliğinden çıkıyordu ki, bu saatlerde sokakta bulunan bir çocuğa büyükler durmadan sorular sorabilirlerdi.</span></p>
				<p class="paragraf-2"><span>Ya yine kimi zamanlardaki gibi istese bile konuşamazsa? Gerçekten de bazen konuşamıyor muydu?</span></p>
				<p class="paragraf-2"><span>“Annem orospudur” mu diyecekti? “Bu yüzden iki adamdan biri, eskisi onu bıçakla öldürecekmiş. Konuşabiliyorum işte. Annem o şeyden olmuş, ama ölmesin.”</span></p>
				<p class="paragraf-2"><span>Eğildi, ürperdi, kusmuğa benzer bir şeyler doldu ağzına, sendelemeye başladı. Midesi boş olduğundan yeşil ince salgılar kusuyordu.</span></p>
				<p class="paragraf-2"><span>Kusarken bacaklarının sıskalığına şaştı bu kez.</span></p>
				<p class="paragraf-2"><span>Bacaklarına şimdiye değin hiç eğilip bakmadığını düşündü.</span></p>
				<p class="paragraf-2"><span>Ağlama duygusunu yeniden depreştiren yoğun bir korku sardı içini.</span></p>
				<p class="paragraf-2"><span>Çevresine bakındı.</span></p>
				<p class="paragraf-2"><span>Sokak lambasının sarı ışığında, dibine çömdüğü taş duvardan inen yığınlarla hanımeli kaldırıma doğru uzanıyordu. Elini sürdü çiçeklere, burnunu çekti, kalktı, yürümeye başladı.</span></p>
				<p class="paragraf-2"><span>Kuru bir çeşmenin önünden geçerken içinde adamların dolaştığı bir ev gördü.</span></p>
				<p class="paragraf-2"><span>Kapısı açıktı. Durdu.</span></p>
				<p class="paragraf-2"><span>Adamlar eş giyimliydiler, bekçi değillerdi, ama.</span></p>
				<p class="paragraf-2"><span>O bekçiyi tanıyordu.</span></p>
				<p class="paragraf-2"><span>Bunların davranışları daha gösterişliydi, yakalarındaki işaretlerse daha parlak. Yanlarına koşup olan her şeyi anlatmayı istedi. Biraz daha yanaştı oraya. İçeriden taşarak karanlığı bölen ışığa yürüyüp bekledi.</span></p>
				<p class="paragraf-2"><span>Adamlardan biri pencereye yöneldi. Gözleri görünmüyordu.</span></p>
				<p class="paragraf-2"><span>Çocuk yenilenen korkusunu seçti, ışığın dışına kaçtı.</span></p>
				<p class="paragraf-2"><span>Uzaktan bir horoz sesi geldi.</span></p>
				<p class="paragraf-2"><span>Yardımlarını istemeyi düşündüğü adamların onu görebileceklerini sanarak önünde bayrak direği olan o yerden koşarak uzaklaşmaya başladı.</span></p>
				<p class="paragraf-2"><span>Bir yandan da, “Allahım, anneme bir şey olmasın! Allahım, anneme bir şey olmasın!” diye yakarıyordu. Bu sözleri ne kadar çok söylerse o kadar yararlı olacağına inanıyordu.</span></p>
				<p class="paragraf-2"><span>Kimi koşarak, kimi yürüyerek, bir yerlerden geçti. Yıldızlar gittikçe dağılıyor, hafifliyor, siliniyorlardı.</span></p>
				<p class="paragraf-2"><span>Odalarının olduğu evi uzaktan birden gördü, tanıdı.</span></p>
				<p class="paragraf-2"><span>Dizleri boşalırcasına açıldı, yine de koşmasını sürdürmeye çabaladı.</span></p>
				<p class="paragraf-2"><span>Giriş kapısına vardığında evi ayrıldığı andaki sessizliğinde buldu, dineldi, çevreyi ince ince kokladı.</span></p>
				<p class="paragraf-2"><span>İçindeki korkuya sanki alışıyor gibiydi, tırmandığı pencerede gündönüşünün renklerine katılıp beliren annesini gördüğünde içe dönük karmaşaya hiç benzemiyordu korku. Eski yapının yabanıl bahçesi gibiydi. Dibi görünmez bir oburlukla yutuyordu içini.</span></p>
				<p class="paragraf-2"><span>Çıplak ayaklarıyla kaydı odalarının kapısına bekledi, bekledi.</span></p>
				<p class="paragraf-2"><span>Yukarı katların birinden ilk kalkan işçilerin hazırlık belirtisi olan hela takunyasının sürüklenişi, ardından da bir çiş edişin sesi vurdu aşağıya.</span></p>
				<p class="paragraf-2"><span>Kapıya dayandı, soluklarının yatışmasını istedi, öylece kaldı bir süre, yeniden ağladığını fark etti.</span></p>
				<p class="paragraf-2"><span>Kapının açılışını, annesinin kolundan tutuşunu zor seçti.</span></p>
				<p class="paragraf-2"><span>Kadın onu sarsarak yumuşacık aldı içeri.</span></p>
				<p class="paragraf-2"><span>Oda sigara kokusunu da alt eden, başka, hiç bilmediği bir kokuyla doluydu.</span></p>
				<p class="paragraf-2"><span>Odayı havasızlaştıran, çevreye yapışıp kalan tuzlu bir şeydi sanki koku.</span></p>
				<p class="paragraf-2"><span>Annesi onu sıkıca bastırdı kendine.</span></p>
				<p class="paragraf-2"><span>— Neredeydin? dedi. Bak konuş. Ben iyiyim. Kimse yok. Gittiler. Canım benim. Senin için çıkıp bakayım dedimse de, işte hemen toparlanamadım. Konuş haydi, bir şey yok, konuş...</span></p>
				<p class="paragraf-2"><span>Çocuk başını annesinin koltuk altına gömdü.</span></p>
				<p class="paragraf-2"><span>Hıçkırıklarla ağlamaya başladı.</span></p>
				<p class="paragraf-2"><span>— Aaa, dedi kadın. Ağlama, ağlama, yavaş. Gel benle, yatağa birlikte uzanalım. Bu gece sen de hiç uyumadın. Üşümüşsündür...</span></p>
				<p class="paragraf-2"><span>Birlikte uzandılar annesinin yatağına, koku daha yakındaydı.</span></p>
				<p class="paragraf-2"><span>Çocuk şimdiye değin olanların ve anlayabildiklerinin içinde en inanılmazını yaşadığını sezdi. Annesiyle ilk kez bunca yakındı. O ekşimsi, soluğunu engelleyen şey bile, çok kısa yazlar, karanlık uzun kışlar boyunca silinmeyen ve annesi demek olan o, tarçınlı ılık tütün kokusunu yok edemiyordu.</span></p>
				<p class="paragraf-2"><span>— Bize eski gelenin elinde bıçak vardı.</span></p>
				<p class="paragraf-2"><span>— Ya, vardı.</span></p>
				<p class="paragraf-2"><span>— Ben koştum, korktum, adamlar gördüm bekçiye benzeyen, bekçi olmayan. Onlara baktım, sorarlar diye korktum.</span></p>
				<p class="paragraf-2"><span>— Sakın ha! Söylemedin değil mi onlara? Polistirler. Her şey bitti bak. Kimse duymasın. O iki adam da korkuyorlardı. İşçidir onlar da, anlattım. Üçümüz için de iyi olmaz, dedim. Bırakıp gittiler. Söylemedin değil mi bir şey polislere? Karakolu nasıl buldun? Uzaktır buraya. Ah, ya kaybolsaydın ah!</span></p>
				<p class="paragraf-2"><span>— Söylemedim. Kimseyi görmedim. Kaybolmadım, korktum.</span></p>
				<p class="paragraf-2"><span>— Korkma. Bak sabah oluyor. Her şey geçti.</span></p>
				<p class="paragraf-2"><span>Üstteki camın ağarışını izledi çocuk.</span></p>
				<p class="paragraf-2"><span>Güne başlarken yiyecek bir şey olsa sevinecekti.</span></p>
				<p class="paragraf-2"><span>Karnı çok acıkmıştı.</span></p>
				<p class="paragraf-2"><span>Annesinin benzersiz yakınlığını yitiririm kaygısıyla açlığını söyleyemedi, hemen unuttu.</span></p>
				<p class="paragraf-2"><span>Odanın alacasında kadının kalın telli kara saçlarıyla örtülü yüzünü görmeye davrandı. Pırıltılı bir kaynaşma aldı bağrını. Annesini böylesine genç hiç görmemişti. Kadının yüzündeki o arınmışlıkta acıklı bir şaşkınlık duruyordu.</span></p>
				<p class="paragraf-2"><span>— Anne, dedi.</span></p>
				<p class="paragraf-2"><span>Kadın gövdesini yanlamasına verip doğrulttu kendini.</span></p>
				<p class="paragraf-2"><span>Sakındığı kolu yarı alaca aklıkta belirdi. Pıhtılaşmaya yüz tutmuş bir kan dirseğine doğru akıyordu. Omuz kemiği yarık bir etin arasından çıkmıştı, kan orada daha parlak ve gevşekti. Çocuk yutkundu annesinin gözlerini aradı. Kadının gözleri çakıntılı, hattâ mutlu gibiydi.</span></p>
				<p class="paragraf-2"><span>— Sus, dedi kadın. Gördüğünden korkma, sus artık. Kötü değil, geçecek. Bu odadan çıkmalıyız. İkisinden biri dönebilir, hiç belli olmaz. Yarın öğlende çıkıp seninle birlikte bir yer ararız. Omzum geçecek. Sen hiç ağlamazdın. Şu koltuğu da taşıtacağım ne olursa olsun. Yarama da bakma, bakma dedim.</span></p>
				<p class="paragraf-2"><span>Çocuk camı aradı.</span></p>
				<p class="paragraf-2"><span>Maltaeriğinin, yumru dutların, yılan yataklarının cılız karmaşık pelteleşmiş otların, ısırganların, ince lağım yollarının yitip gittiği duvar yıkıntısını düşündü.</span></p>
				<p class="paragraf-2"><span>Buradan başka yere gideceklerdi.</span></p>
				<p class="paragraf-2"><span>Oradan da başka yerlere.</span></p>
				<p class="paragraf-2"><span>Burayı artık hiçbiriyle asla karıştırmayacaktı.</span></p>
				<p class="paragraf-2"><span>Bundan sonra gidecekleri her yer ayrı ayrı belleğine geçecekti.</span></p>
				<p class="paragraf-2"><span>Kadına daha yanaştı.</span></p>
				<p class="paragraf-2"><span>Burnunu sanki kan kokusunun sıcaklığına dayadı.</span></p>
				<p class="paragraf-2"><span>Gözyaşları ıpıltıyla yanağıyla annesinin bedeni arasına doluyor, bir yere birikiyor gibiydi.</span></p>
				<p class="paragraf-2"><span>— Sana bir masal anlatayım, dedi kadın. Daha rahat uyursun, eğer unutmadımsa.</span></p>
				<p class="paragraf-2"><span>Çocuk şaşırdı. “Masal” diye düşündü.</span></p>
				<p class="paragraf-2"><span>— Bir varmış, bir yokmuş, çok eskiden bir padişahın dünyalar güzeli bir oğlu varmış. Bu şehzade tıpkı sana benziyormuş. Akıllıymış, usluymuş. Ütelik senin gibi çok güzel konuşuyormuş. Sen çok güzel konuşabilirsin, işitiyor musun beni? Evet, çok güzel konuşabilirsin... Günlerden birgün bu tatlı dilli şehzadenin..</span></p>
				<p class="paragraf-2"><span>Çocuk patikada koşarken her yanına dolandığını sandığı o karmaşayı yeniden üstüne abanırmışçasına duyup eliyle boşlukta bir şeyleri itti.</span></p>
				<p class="paragraf-2"><span>— Ne var? dedi kadın. Dinlemiyor musun yoksa, ne var?</span></p>
				<p class="paragraf-2"><span>Çocuk çekingenlikle:</span></p>
				<p class="paragraf-2"><span>— Masal istemiyorum anneciğim, dedi. Anlatma. Uykum var. Seninle uyuyacağım, hı değil mi?</span></p>
				<p class="paragraf-2"><span>Kadın onun saçlarını okşadı.</span></p>
				<p class="paragraf-2"><span>Çocuk köşelere kıvrılıp yattığı zamanlardan edindiği uyuyor gibi durmaya geçti, başını yumuşacık kaydırıp cama dikti gözlerini.</span></p>
				<p class="paragraf-2"><span>Camdaki ağarmaya bir tutam pembelik karıştı.</span></p>
				<p class="paragraf-2"><span>Ardından uzaktan uzağa patlayıp yaklaşan gök gürlemesi açıldı.</span></p>
				<p class="paragraf-2"><span>Yağmurun olgun vuruşları başladığında maltaeriğinin kurumuş yapraklarına değen su tanelerinin nasıl yutulacağını görmeyi istedi çocuk. Yine de kıpırtısızdı.</span></p>
				<p class="paragraf-2"><span>Kadın kolunu uyuduğuna inandığı çocuğun başı altından sevecenlikle çekti. Kımıl kımıl kanaması süren yaralı omzuna dokundu, ürperdi.</span></p>
				<p class="paragraf-2"><span>Çocuk annesini öpmek isteğiyle sarsıldı.</span></p>
				<p class="paragraf-2"><span>Çekindi.</span></p>
				<p class="paragraf-2"><span>Uyuyor duruşunu bozmadı.</span></p>
				<p class="paragraf-2"><span>Kadının soluğu iyice yaklaştı, yanağını oğlunun yanağına değdirdi. Eski yorganı çocuğunun üstüne yeniden gereksiz okşar gibi sıkıladı.</span></p>
				<p class="paragraf-2"><span>Yağmur öylesine gürleşmişti ki camı silme kaplıyordu.</span></p>
				<p class="paragraf-2"><span>Kadın odanın sessizliğine doğru anca duyulur yükseklikte:</span></p>
				<p class="paragraf-2"><span>— Yaz yağmuru bu, dedi.</span></p>
			</div>
		</div>
	</body>
</html>