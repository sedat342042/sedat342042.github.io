<html xmlns="http://www.w3.org/1999/xhtml">
	<head>
		<title>6-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x6-7.html" xml:lang="en-US">
			<div class="Basic-Text-Frame">
				<p class="BOLUM" id="toc_marker-8" xml:lang="tr-TR">Bölüm 8-Tanrı çözüm değil problemdir</p>
				<p class="Style16 para-style-override-25"/>
				<p class="Style8">Soru: Tanrı’nın var olmadığına gerçekten inanıyor musun?</p>
				<p class="Style16 para-style-override-26"/>
				<p class="Style16 para-style-override-58"><span class="char-style-override-6" xml:lang="tr-TR">Tanrı’nın var olmadığına inanmıyorum, var olmadığını kesinlikle biliyorum. Ve “Tanrı’ya şükür” yok, çünkü Tanrı’nın varlığı o kadar çok sorun, sıkıntı yaratırdı ki, yaşamak nere­deyse imkansızlaşırdı.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bu konuya sana anlatacağım açıdan bakmamış olabilirsin; belki de kimse bu açıdan bakmayı denememiştir. Hıristiyanlar Tanrı’nın dünyayı yarattığını söyler. Esasında, yaratılış için Tanrı hipotezine ihtiyaç vardır. Dünya orada; biri onu yarat­mış olmalı. Her kim yarattıysa, o yaratıcı Tanrı’dır. Fakat çıkarımı görüyor musun? Eğer dünya yaratıldıysa, o zaman evrim olamaz. Evrim yaratımın devam ettiği anlamına gelir.</span></p>
				<p class="Style16 para-style-override-29"><span class="char-style-override-6" xml:lang="tr-TR">Hıristiyan hikâyesini düşün: Tanrı dünyayı altı günde yarat­tı ve sonra yedinci gün dinlendi; o günden beri de dinleniyor. Yaratımın tamamı altı günde tamamlandı. Şimdi, evrim olası­lığı nerede? Yaratılış “bitti” demektir! Nokta kondu. Altıncı gün, nokta; ve ondan sonra evrim imkânı yok.</span></p>
				<p class="Style16 para-style-override-18"><span class="char-style-override-6" xml:lang="tr-TR">Evrim yaratılışın tam olmadığını, bu yüzden de gelişme olasılığını işaret eder. Fakat Tanrı eksik bir dünya yaratamaz; bu, Tanrı’nın tabiatına aykırı olacaktır. O mükemmeldir ve yaptığı her şey mükemmeldir: Ne O gelişiyor ne de dünya; her şey durmuş, ölü. Papalar bu yüzden Charles Darwin’e kar­şıydı, çünkü o adam Tanrı’yı er ya da geç öldürecek bir fikir ortaya atıyordu. Bir bakıma o papaların sezgileri kuvvetliydi; evrim fikrinin uzak çıkarımlarını görebildiler.</span></p>
				<p class="Style16 para-style-override-28"><span class="char-style-override-6" xml:lang="tr-TR">Normalde yaratılışla evrim arasında ilişki kurmazsın. Tanrı’yla Charles Darwin arasında ne bağlantı var? Bir bağ­lantı var. Charles Darwin yaratılışın devam eden bir süreç olduğunu, varoluşun daima kusurlu olduğunu, asla mükem­mel olmayacağını; ancak o zaman gelişmeye, yeni zirvelere, yeni boyutlara erişmeye, yeni kapılar, yeni olasılıklar açmaya devam edebileceğini söylüyor.</span></p>
				<p class="Style16 para-style-override-19"><span class="char-style-override-6" xml:lang="tr-TR">Tanrı işini altı günde bitirdi ve çok geçmeden, dört bin dört yıl önce İsa Mesih doğdu. Tarih Ocak ayının biri, bir pazartesi olmalı, çünkü Tanrı’yı yarattığımız her şeyin içine oturtmayı beceriyoruz. Tanrı bizim takvimimize uymak zorunda. Bana sorarsan, pazartesi, Nisan ayının birinci günü, Bir Nisan şaka­sı olmalı, çünkü o gün tamamen hazır bir varoluş yaratma eyleminde bulunmaya kesinlikle uygun görünüyor.</span></p>
				<p class="Style16 para-style-override-13"><span class="char-style-override-6" xml:lang="tr-TR">Eğer evrim imkânsız olursa, yaşam bütün anlamını yitirir, yaşam bütün geleceği yitirir: O zaman sadece geçmişe sahiptir. Dindar insanların sürekli geçmişe odaklı olması tuhaf değil; onlar sadece geçmişe sahip. Her şey önceden yapılmış; gele­cekte yapılacak hiçbir şey yok, gelecek boş, anlamsız; ve buna rağmen o gelecekte yaşamak zorundasın. Gerçekleşmesi gere­ken her şey, İsa doğmadan dört bin dört yıl önce gerçekleşti. Ondan sonra hiçbir ilave, hiçbir evrim, hiçbir gelişim olmadı.</span></p>
				<p class="Style16 para-style-override-15"><span class="char-style-override-6" xml:lang="tr-TR">Tanrı dünyayı aynı bir çömlekçinin bir çömlek yaratması gibi yarattı, çamurdan doğan ölü bir şey. Fakat unutma, çöm­lekçi çömleği her an yok edebilir. Yaratma gücünü Tanrı’ya verirsen, aynı anda yaratımı bozma gücünü de veriyorsun demektir. Gözden geçirilmeyen çıkarımlar bunlardır. Bir Nisan her yıl gelir; her yıl Bir Nisan günü yaratımını bozabilir. Tekrar yapması en fazla altı gün sürebilir.</span></p>
				<p class="Style16 para-style-override-19"><span class="char-style-override-6" xml:lang="tr-TR">Yaratılmış olman düşüncesi seni bir eşyaya dönüştürür; senin varlığını ortadan kaldırır. Ancak Tanrı yoksa bir varlık olabilirsin. Tanrı ve bir varlık olarak sen bir arada var olamaz­sınız. Bu yüzden Tanrı’nın var olmadığından emin olduğumu söylüyorum, çünkü her yerde varlıklar görüyorum.</span></p>
				<p class="Style16 para-style-override-19"><span class="char-style-override-6" xml:lang="tr-TR">Varlıkların mevcudiyeti, Tanrı’nın var olmadığının, var olamayacağının yeterli kanıtıdır. Ya sen var olabilirsin ya da Tanrı; ikiniz birlikte var olamazsınız. Tanrı’ya inanmaya başlayan insan bilmeden varlık halini kaybediyor; bir eşyaya dönüşüyor. O yüzden Hıristiyan eşyalar, Hindu eşyalar var, varlıklar değil. Varlıklarını kendiliklerinden bıraktılar; varlık­larını Tanrı’ya verdiler.</span></p>
				<p class="Style16 para-style-override-20"><span class="char-style-override-6" xml:lang="tr-TR">Kurgu canlandı ve canlı olan da kurguya dönüştü. Ben sadece olayları yerli yerine koyuyorum. Tanrı’nın var olma­dığını söylediğimde, Tanrı’ya bir garezim yok. Tanrı, var olup olmadığı hiç umurumda değil; beni ilgilendirmez.</span></p>
				<p class="Style16 para-style-override-13"><span class="char-style-override-6" xml:lang="tr-TR">Tanrı’nın var olmadığını söylerken benim amacım sana kaybolmuş varlığını vermek; sana birisi tarafından gelişigüzel yaratılmış bir eşya olmadığını göstermek. Neden belirli bir günde, İsa doğmadan dört bin dört yıl önce, dünyayı yarat­maya karar verdi? Yaratma düşüncesine yol açan neydi? O’nu yaratmaya zorlayan başka bir şey mi vardı? O’nu yaratmaya tahrik eden bir yılan mı vardı? Neden belirli bir günde ve neden daha önce değil? Ana fikri görmeni istiyorum. Keyfi, aklına estiği gibi. Eğer hikâye doğruysa, Tanrı deli. Bütün sonsuzluk boyunca ne yapıyordu? Yaratma fikri çok geç aklına gelmiş.</span></p>
				<p class="Style16 para-style-override-15"><span class="char-style-override-6" xml:lang="tr-TR">Yaratılış fikri bizi gelişigüzel, değişken yaparken, evrim geli­şigüzel veya değişken değildir. Evrim sonsuzdur; her zaman devam ediyor. Varoluşun var olmadığı tek bir zaman yoktu; varoluşun var olmadığı tek bir zaman da olmayacak:</span></p>
				<p class="Style16 para-style-override-35"><span class="char-style-override-6" xml:lang="tr-TR">Varoluş sonsuzluk demektir.</span></p>
				<p class="Style16 para-style-override-18"><span class="char-style-override-6" xml:lang="tr-TR">Tanrı her şeyi aptal, küçük, rastgele, anlamsız, değişken hale getiriyor. O yaşlı adam -ve gerçekten çok ama çok yaşlı olmalı- ve bu yaratma fikri aklına gelmiş ve onu altı günde tamamlamış. Bu yüzden papalar Charles Darwin’e karşıydı:</span></p>
				<p class="Style16 para-style-override-37"/>
				<p class="Style16 para-style-override-37"><span class="char-style-override-6" xml:lang="tr-TR">“Henüz tamamlanmadığını, geliştiğini söylüyorsun. İncil’e, kutsal kitaplara karşısın. Tanrı’ya karşısın, yaratılış fikrine karşısın.”</span></p>
				<p class="Style16"><span class="char-style-override-6" xml:lang="tr-TR">Charles Darwin sadece, “Tanrı’ya karşı değilim, Tanrı’yı tanı­mıyorum” diyordu. Çok korkak bir insandı ve Hıristiyan’dı. Dua ederdi; aslına bakılırsa evrim teorisini yazdıktan sonra daha çok dua etmeye başladı. Çok korktu: Kim bilir, belki de Tanrı’ya karşı bir şey yapıyordu. Tanrı’nın dünyayı yarattığına inanmıştı ama doğanın gerçekleri farklı bir hikâye anlatıyor­du: Her şey gelişiyor, yaşam asla aynı değil.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bu nedenle birisi Tanrı’ya inanıyorsa, senin bir varlık oldu­ğuna inanamaz. Ancak eşyalar yaratılır; bir başlangıçları ve bir sonları vardır; varlıklar sonsuzdur.</span></p>
				<p class="Style16 para-style-override-19"><span class="char-style-override-6" xml:lang="tr-TR">Bu gerçek nedeniyle, Hindistan’da iki din, Caynacılık ve Budizm Tanrı fikrini bıraktılar; çünkü o fikri korumak çok daha anlamlı olan varlık fikrini bıraktığın anlamına geliyor­du. İkisini de devam ettirmek isterlerdi ama mantıken bu imkânsızdı.</span></p>
				<p class="Style16 para-style-override-19"><span class="char-style-override-6" xml:lang="tr-TR">Yaratıldığını kabul ettiğinde, işin öteki tarafını, aynı değiş­ken adamın bir gün seni yok edebileceğini de kabul edersin. Öyleyse sen nasıl bir anlama sahipsin? Maymun iştahlı yaşlı bir adamın elinde oyuncaksın. Yani o ne zaman isterse oyun­caklarla oynuyor ve istemediğinde de onları yok mu ediyor? Varlığı seçip Tanrı fikrinden vazgeçmek -üstelik yirmi beş yüz­yıl önce- Mahavira ve Buddha adına gerçekten büyük ve cesur bir adımdı. İkisini birden idare edemeyeceğini, birbirlerine ters olduklarını kesinlikle görebildiler. Fakat evrimin farkında değillerdi; bu daha sonraki bir gelişmeydi. Şimdi biz yaratılışın evrim fikrine de ters düştüğünü biliyoruz.</span></p>
				<p class="Style16 para-style-override-19"><span class="char-style-override-6" xml:lang="tr-TR">Yaratılış ve evrim kesinlikle birbirine terstir. Yaratılış, tamamlanma  demektir;  evrim sürekli  büyüme demektir.</span></p>
				<p class="Style18"><span class="char-style-override-6" xml:lang="tr-TR">Büyüme ancak eğer bir şeyler kusurluysa ve kusurlu olmaya devam ederse mümkündür. Büyüdükleri sürece, daima daha fazla büyüme imkânı vardır.</span></p>
				<p class="Style16 para-style-override-20"><span class="char-style-override-6" xml:lang="tr-TR">Gözden geçirilmesi gereken birkaç şey daha var. Yaratıldı­ğın takdirde özgür olamazsın. Hiç özgür bir makine, özgür bir eşya gördün mü? Yaratılan her şey, aynı bir kukla gibi yaratıcının elindedir. Yaratıcının ellerinde ipler vardır; bir ipi çeker... Kukla gösterisi izlemişsindir. İpler çekilir, adam perdenin arkasındadır; sen onu görmezsin, sadece kuklalar görünür; kuklalar dans eder, kavga ederler ama hepsi uydur­madır; kuklacı gerçektir.</span></p>
				<p class="Style16"><span class="char-style-override-6" xml:lang="tr-TR">Bu kuklaların kavga etme, sevme, evlenme -bunların hepsi kukla gösterisinde gerçekleşir-, dans etme veya etmeme; ya da dans etmek istemediklerinde, “Hayır, dans etmeyeceğim” deme özgürlüğü yoktur. Kukla hayır diyemez. Dinler sana hayır dememeyi öğretiyor: Tanrı’ya, mesihe, onun kutsal kitabına hayır deme.</span></p>
				<p class="Style16 para-style-override-19"><span class="char-style-override-6" xml:lang="tr-TR">Neden? Hayır diyemiyorsan, evet demenin ne anlamı var? Bu doğal bir sonuçtur. Evet, ancak hayır diyebildiğinde anlamlıdır. Evet demek zorundaysan ve evet dışında seçeneğin yoksa.</span></p>
				<p class="Style16 para-style-override-13"><span class="char-style-override-6" xml:lang="tr-TR">Ford ilk kez araba üretmeye başladığında, kendisi teşhir salonuna gider, müşterilerle ilgilenir, onlarla konuşurmuş. “Siyah olması koşuluyla istediğiniz rengi seçebilirsiniz” der­miş; çünkü o sırada sadece siyah araba varmış.</span></p>
				<p class="Style16 para-style-override-13"><span class="char-style-override-6" xml:lang="tr-TR">Cevabının evet olması koşuluyla, özgürsün. Nasıl bir özgür­lük bu? Kuklalar özgür olamaz. Eğer seni Tanrı yaptıysa, sen bir kuklasın. Tanrı’ya başkaldırmak ve bir varlık olmak, boyun eğmek ve bir kukla gösterisinin parçası olmaktan iyidir; çünkü kukla olduğunu kabul ettiğin anda intihar etmiş olursun.</span></p>
				<p class="Style16 para-style-override-13"><span class="char-style-override-6" xml:lang="tr-TR">Dünyanın her yerinde farklı renkleri, farklı isimleri, farklı törenleri olan kuklalar görürsün. Hindular, Tanrı iradesi olmadıkça ağaçtaki bir yaprağın bile kımıldayamayacağını söyler; öyleyse sen ne oluyorsun? Her şey Tanrı’ya göre olur. Aslında Tanrı her şeyi yarattığı anda belirlemiştir; kaderi önceden yazılmıştır. Şimdi, böyle zırvalara zeki insanların da inanması çok garip.</span></p>
				<p class="Style16 para-style-override-19"><span class="char-style-override-6" xml:lang="tr-TR">Zırvalığa bak: Bir tarafta Tanrı seni yaratmış; öteki tarafta yanlış bir şey yaptığın zaman cezalandırılacaksın. Eğer seni Tanrı yarattıysa ve senin doğanı belirlediyse ve sen ona karşı gelemiyorsan, hiçbir özgürlüğün yok demektir. Tanrı’yla özgür olma imkânı yok; o zaman nasıl suç işleyebilirsin, nasıl günahkâr olabilirsin ve nasıl aziz olabilirsin?</span></p>
				<p class="Style16 para-style-override-19"><span class="char-style-override-6" xml:lang="tr-TR">Her şey O’nun tarafından belirleniyor, sorumlu O; sen değilsin. Fakat insanlar ikisine birlikte inanmaya devam ediyorlar: Tanrı dünyayı yaratıyor; Tanrı kadını ve erkeği, her şeyi yaratıyor ve sonra bütün sorumluluğu senin üzerine atıyor. Sende bir hata varsa, sorumlusu Tanrı ve cezalandırıl­ması gerek. Eğer sen katilsen, o zaman seni Tanrı katil olarak yarattı; o zaman Adolf Hitler’lerden, Joseph Stalin’lerden ve Mao Zedong’lardan O sorumlu olmalı. Bu insanları O yarattı.</span></p>
				<p class="Style16 para-style-override-19"><span class="char-style-override-6" xml:lang="tr-TR">Fakat hayır, dindar zihin zekâyı yitirir, paslanır, bunların bağdaşmayan şeyler olduğunu tamamen unutur; Tanrı ve özgürlük uyuşmaz. Eğer sen özgürsen, o zaman Tanrı yoktur.</span></p>
				<p class="Style16 para-style-override-13"><span class="char-style-override-6" xml:lang="tr-TR">Sana bir kez daha Friedrich Nietzsche’nin sözünü hatırlatı­yorum. Bu adam kesinlikle deliydi ama bazen sözde akıllılar o kadar kalın kafalı ve o kadar donuk, o kadar aptaldır ki, deli­ler büyük içgörülerle ortaya çıkarlar. Nietzsche de o dehaya sahipti. Arada bir öyle büyük bir içgörüyle ortaya çıkıyordu ki, insanların onu daha önce görmemesine inanamıyorsun; ve Nietzsche şunun şurasında yüz yıl önce yaşadı.</span></p>
				<p class="Style16 para-style-override-13"><span class="char-style-override-6" xml:lang="tr-TR">“Tanrı ölüdür, bu nedenle, bu andan itibaren insanın özgür </span><span class="char-style-override-6" xml:lang="tr-TR">olduğunu açıklıyorum” der. Bu söz, insanlık tarihinde ilk kez özgürlük ve Tanrı’yı bir araya getirir. Bu delinin, Friedrich Nietzsche’nin bunları bir araya getirmesini bekliyormuş: Tanrı ölüdür, dolayısıyla sen özgürsün; aksi takdirde, özgür değilsin.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bunu düşünmemiş olabilirsin. Sürekli seni izleyen, sürekli seni koruyan ve yönlendiren bir yaratıcıyla nasıl özgür olabilirsin? Her şeyden önce kendisi her şeyi belirlenmiş bir program halinde senin içine yerleştirdi. Sen de o programa uyacaksın; aksini yapamazsın. Bilgisayara ne yüklersen, ancak ona göre cevap verebilir. Daha önce bilgisayara yüklemediğin şeyler sormaya başlarsan, bilgisayar cevap veremez. Bilgisayar bir mekanizmadır: Önce ona bütün bilgiyi girmek zorundasın, ondan sonra ihtiyacın olduğunda, bilgisayara sorabilirsin ve bilgi hazır olacaktır.</span></p>
				<p class="Style16 para-style-override-13"><span class="char-style-override-6" xml:lang="tr-TR">Eğer bir yaratıcı varsa, sen bilgisayarsın! Senin içine belli bilgileri yerleştirdi, seni programladı ve sen de bir şeyleri ona göre yapıyorsun. Eğer ermişsen, bunun için övgü alamazsın; program böyleydi. Eğer günahkârsan, suçlu ve kötü hissetme­ne gerek yok; program öyleydi.</span></p>
				<p class="Style16 para-style-override-13"><span class="char-style-override-6" xml:lang="tr-TR">Hindistan’da Rama’nın yaşamı on bin yıldır, her sene sahnelenir. Neredeyse ülkenin her yerinde, en küçük köy­lerde bile bir tiyatro grubu vardır. Senede bir, tiyatro grubu bir ay önceden hazırlık yapmaya başlar; buna gücü yeten büyük şehirler profesyonel grupları davet edebilir. Özellikle Rama’nın başkenti Ayodhya’da ve diğer dini yerlerde profes­yonel gruplar vardır. Parası yetmeyen küçük köyler, kasabalar kendi grubunu oluşturur.</span></p>
				<p class="Style16"><span class="char-style-override-6" xml:lang="tr-TR">Olay köylerden birinde geçiyor: Oyun Sita’nın düğünüyle başlar. O günlerde özellikle prenslere swayamvar denen bir tören yapılırdı. Ülkenin her yerinden koşullara uygun genç erkeklerin hepsi -şüphesiz genç prensler, çünkü saraya başka kimse alınmazdı- bir araya toplanırdı ve kız, prenses eline bir çelenk alıp etrafında dolaşırdı. Bu tören prensesin istediği kişiyi seçmesi içindi. Bu zor bir işti: yüz prens, hepsi yakışıklı ve asil ailelerden, genç ve kuvvetli. Öyle hemen seçmek kolay ve yarın geri çevireceğin bir şey de değildi.</span></p>
				<p class="Style16 para-style-override-19"><span class="char-style-override-6" xml:lang="tr-TR">Hindistan’da bu sadece hayat boyu süren bir ilişki değil­dir, pek çok yaşam boyunca devam eder. Kızın kafasında gerçekten büyük bir yüktür: Nasıl seçim yapacak? Belli bir biçimde Tanrı’nın yardımını alabilir. Bir araç ayarlanabilir: Bu bilmeceyi kim çözerse, seçeceği insan o olacaktır. Şimdi kız bu işi Tanrı’ya bırakıyor; daha kolay, daha bilge ellerde.</span></p>
				<p class="Style16 para-style-override-21"><span class="char-style-override-6" xml:lang="tr-TR">Sita’nın swayamvar’ında araç, Tanrı Shiva’nın yayıydı; Shiva’nın takipçisi olduğu için Sita’nın babasına verilmişti. Yay o kadar ağırdı ki -elbette bir tanrının yayıydı- kaldırmak için bile Süpermen olmak lazımdı. Sıradan bir insan onu kımıl-datamazdı; onu kullanmaksa neredeyse imkânsız bir şeydi.</span></p>
				<p class="Style16 para-style-override-19"><span class="char-style-override-6" xml:lang="tr-TR">Tavana yerleştirilmiş yapay bir balık ve yerde de balığı yansıtan küçük bir su birikintisi vardı. Su birikintisindeki yansımaya bakman ve Shiva’nın ok ve yayıyla yukarıdaki balığı vurman gerekiyordu; büyük bir savaşçı lazımdı. Birinci sorun yayın nasıl kaldırılacağıydı. Kaldırmayı başarsan bile, sonraki problem onu nasıl kullanacağındı; sıradan bir yay değildi. Ve sonra mesele sudaki yansımaya bakıp yansıma gibi hareket eden balığın -bir tekerleğin üzerindeydi- vurulması gerekiyordu.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bütün ülke heyecan içindeydi. Bütün büyük savaşçılar ve krallar orada toplanmıştı. Ravana o günlerde en büyük savaşçılardan biriydi. Sri Lanka kralıydı ve yarışmayı kazan­mak için her imkâna sahipti, çünkü o da Shiva’nın takipçisi, belki Sita’nın babasından daha büyük bir takipçiydi. Onun Shiva’ya bağlılığı o kadar büyüktü ki, hikâyeye göre, Shiva onu dinlemediğinde Ravana, “Eğer beni dinlemezsen, kafamı kesip ayaklarına bırakacağım. Daha başka ne fedakârlık isti­yorsun?” demişti. Ve başını kesip Shiva’nın ayaklarına koydu. Elbette bundan fazla fedakârlık mümkün değil.</span></p>
				<p class="Style16 para-style-override-20"><span class="char-style-override-6" xml:lang="tr-TR">Bu, Tuhaf bir hikâye. Kendi kafanı nasıl keser ve Shiva’nın ayaklarına bırakırsın? Shiva’nın ayaklarını nasıl bulacaksın? Başın kesilmiş; gözlerin yok. Fakat hikâyeye göre Ravana bunu becermiş.</span></p>
				<p class="Style16 para-style-override-17"><span class="char-style-override-6" xml:lang="tr-TR">Shiva ondan çok memnunmuş ve “Bugüne kadar kimsenin yapmadığı bir şeyi yaptığın için, sana asla kimseye verilmemiş bir şey vereceğim: On tane başın olacak. Sen birini kurban ettiğin için, ben sana on baş vereceğim. Böylece başlarından birini kesen bir düşman, seni öldüremeyecek; derhal başka bir baş büyüyecek. Başlarının sayısı hep on kalacak” demiş.</span></p>
				<p class="Style16 para-style-override-33"><span class="char-style-override-6" xml:lang="tr-TR">Bu on başlı adam swayamvafa geliyordu. Dünyanın en çir­kin adamı olmalı; bir baş bile yeterken, on baş! Gelişi herkesi korkutuyordu ve o yayı kaldırması için her imkân vardı; onu engelleyecek hiçbir şey yok gibiydi. Rama da Ayodhya prensi olarak katılıyordu. Genç, çok genç bir adamdı ve büyük bir savaşçı olduğu bilinmiyordu. Yarışmayı kazanması mümkün değildi.</span></p>
				<p class="Style16 para-style-override-13"><span class="char-style-override-6" xml:lang="tr-TR">Yarışmayı Rama’nın kazanmasını ve Sita’yla evlenmesini isteyen bilgeler bir komplo hazırladılar. Ravana yayı almaya gittiğinde, bir adam koşarak geldi ve ona, “Başkentin” -tama­men altından yapılmıştı- “yanıyor, hemen gitmelisin. Sensiz herkes ölecek” dedi. Böylece zavallı Ravana yayı bırakmak zorunda kaldı ve Sri Lanka’ya koştu. Bu arada Rama yarışma­yı kazandı ve Sita’yla evlendi.</span></p>
				<p class="Style16"><span class="char-style-override-6" xml:lang="tr-TR">Hikâye bu - başlangıç. Bu köyde aktörlerin hepsi prog­ramlanmıştı ve arkadan yönlendiriliyorlardı. Fakat adam gelip “Sri Lanka yanıyor” dediğinde, Ravana rolünü oynayan</span></p>
				<p class="Style16 para-style-override-37"><span class="char-style-override-6" xml:lang="tr-TR">adam, “Yansın! Ben Sita’yla evleneceğim. Bu kadar yeter; bu sefer hiçbir yere gitmiyorum” dedi.</span></p>
				<p class="Style16 para-style-override-51"><span class="char-style-override-6" xml:lang="tr-TR">Suflör uğraşıyordu: “Sana böyle anlatmadık.”</span></p>
				<p class="Style16 para-style-override-19"><span class="char-style-override-6" xml:lang="tr-TR">Aktör, “Sufle vermeyi kesin. Ben ne yaptığımı biliyorum” dedi. Aslında Sita rolünü oynayan kıza âşıktı ve kızın baba­sı da evlenmelerine razı değildi. Bütün kasabanın önünde açıklamanın tek yolu buydu. Ve kimse bir şey yapmaya fırsat bulamadan, Sita çelengi ona taktı.</span></p>
				<p class="Style16 para-style-override-32"><span class="char-style-override-6" xml:lang="tr-TR">Şimdi, bütün kasaba şoktaydı. Hikâye başlamadan bitmişti, çünkü bu daha başlangıç, sadece girişti; asıl olaylar birazdan geliyordu. Aktörler öyle bir telaş içindeydiler ki, perdeleri indirmeyi bile unuttular. Seyirci bağırıyor, çığlık atıyor, alkışlıyor ve “Çok şey gördük ama böylesini görmedik. Bu gördüğümüz en iyi oyun!” diye bağırıyordu.</span></p>
				<p class="Style16 para-style-override-19"><span class="char-style-override-6" xml:lang="tr-TR">Bir oyunda programa karşı gelebilirsin çünkü senin varlığın değil, roldür; varlığın hâlâ özgürdür. Ravana veya Rama’nın rolünü oynayabilirsin ama onlar roldür; senin varlığın hâlâ özgürdür. Lehte veya aleyhte olmaya karar verebilirsin. Fakat eğer varlığın yaratılmışsa, o zaman programın söylediğinden başka bir yere gitmen, programda olandan başka bir şey yap­man mümkün değildir.</span></p>
				<p class="Style16 para-style-override-15"><span class="char-style-override-6" xml:lang="tr-TR">Eğer dünyayı yaratmış bir Tanrı varsa, o zaman O’nun dışın­da kimse sorumlu değildir. O da kime karşı sorumlu olabilir? O’nun üzerinde kimse yoktur. Sen sorumlu değilsin, çünkü seni O yarattı. O sorumlu değil, sorumlu olabileceği başka kimse yok. Tanrı, dünya bütün sorumluluktan kurtulması, sorumluluğun senin yaşamının tam merkezi olması demektir.</span></p>
				<p class="Style16 para-style-override-18"><span class="char-style-override-6" xml:lang="tr-TR">O zaman rolü oynayabilirsin ama sen orada değilsindir, sadece sufleler vardır; ister dışarıdan, perdenin arkasından verilmiş ister hormonlar, biyoloji, fizyoloji, psikoloji vasıta­sıyla içeriden, fark etmez. Sen sadece sufleler toplamısın ve sadece onları takip ediyorsun. Bu, insanın saygınlığını tama­men götürür. Seni bir kuklaya dönüştürür.</span></p>
				<p class="Style16 para-style-override-18"><span class="char-style-override-6" xml:lang="tr-TR">Tanrı’yı kabul etmek, dindar olmak değildir, çünkü sorum­luluk olmadan nasıl dindar olabilirsin? Özgürlük olmadan nasıl dindar olabilirsin? Kendi bağımsız varlığın olmadan nasıl dindar olabilirsin? Tanrı en büyük din karşıtı fikirdir.</span></p>
				<p class="Style16"><span class="char-style-override-6" xml:lang="tr-TR">Olaya her açıdan baktığında, Tanrı’ya inananlar dindar değildirler, dindar olamazlar. Bu yüzden Tanrı yok dediğimde, dindarlığı kurtarmaya çalışıyorum.</span></p>
				<p class="Style16 para-style-override-18"><span class="char-style-override-6" xml:lang="tr-TR">Şeytan’dan yana tehlike yok; asıl tehlike Tanrı’dan gelir. Şeytan, O’nun gölgesidir sadece. Eğer Tanrı ortadan kalkarsa, gölge de kendiliğinden yok olacaktır. Asıl problem Tanrı’dır.</span></p>
				<p class="Style16 para-style-override-19"><span class="char-style-override-6" xml:lang="tr-TR">Tarihe baktığında, söylediğim şeyi göreceksin. Evrimin her adımı, yaratılışın tamamlanmamış olduğunu kanıtlamasından korkulduğu için kiliseler tarafından engellendi. İnsan Ay’a gitti ama Hindistan’da, kutsal kitapları Ay’ın bir tanrıça oldu­ğunu söylediği için buna inanmayan Hindu şankaraçaryalarla, Cayna açaryalarla -papanın dengi- karşılaştım. Güneş bir tanrıdır; Ay, gezegen değildir. Bir Cayna rahibi bağışlardan milyonlarca rupi topladı, çünkü insanın Ay’a gitmediğini, başka bir gezegene konduğunu kanıtlamak için bir laboratuar kuruyor.</span></p>
				<p class="Style16 para-style-override-17"><span class="char-style-override-6" xml:lang="tr-TR">Şimdi bu aptallar -ve kutsal yazılar onlardan yana olduğu için insanlar onlara inanıyor- her şeyi bilen, her şeye gücü yeten, her yerde olan insanların konuştuğu bütün kutsal kitaplardan alıntıları topluyorlar: avatarlar, tirthankaralar, Tanrı’nın özel elçileri. Eğer onlar bunu diyorlarsa, zavallı bilimciler ne yapabilir?</span></p>
				<p class="Style16"><span class="char-style-override-6" xml:lang="tr-TR">Seni aldatıyor, seni ve kendilerini kandırıyorlar. Kimsenin inkâr edemeyeceği bir gerçek, Hindistan dahil dünyanın bütün bilimcilerinin kabul ettiği bir gerçek, dindar kafa için kabul edilebilir değil, çünkü onların kutsal kitaplara inancını yok edecek. Gerçeklikten daha çok inançları konusunda endişele­niyorlar.</span></p>
				<p class="Style16 para-style-override-19"><span class="char-style-override-6" xml:lang="tr-TR">Benim Tanrı’nın dindarlığın en büyük düşmanı olduğunu söylemem sözde dindarları şoke edecek, çünkü onlar Tanrı’ya dua etmenin, Tanrı’ya ibadet etmenin, Tanrı’ya teslim olmanın din olduğunu zannediyorlar. Sorumluluk, özgürlük, büyüme, bilinç, var olma konuları hakkında hiç düşünmediler; hiç umursamadılar; oysa bunlar gerçekten dinle ilgili sorular.</span></p>
				<p class="Style16 para-style-override-19"><span class="char-style-override-6" xml:lang="tr-TR">Senin duaların aptalca. Aynı kral ve kraliçelere yalvardığın şekilde Tanrı’ya da yalvarıyorsun; aynı tonda, aynı kelimelerle. Tanrı’ya yalvarıyorsun ve tıpkı kral ve kraliçelerinin duandan etkilendiği ve onları sana iyilik yapmaya ikna edebildiğin gibi, Tanrı’yı da aynı şekilde ikna edebileceğini düşünüyorsun.</span></p>
				<p class="Style16 para-style-override-13"><span class="char-style-override-6" xml:lang="tr-TR">İncil’deki Tanrı’nın insanı kendi suretinden yarattığı ifadesi kesinlikle yanlış. Tam tersi doğru: İnsan Tanrı’yı kendi sure­tinden yarattı, Tanrı insanın yaratımıdır. Bu nedenle Hindu Tanrısı farklıdır, Yahudi Tanrısı farklıdır; çünkü farklı insanlar Tanrı’nın nasıl göründüğünü, hangi dili konuştuğunu anlama­ya çalışıyordu. Şimdi, Yahudiler Tanrı’nın İbraniceden başka bir dil konuştuğuna inanamaz ve buna Hindular da inanamaz: “Tanrı İbranice konuşuyor! Delirdiniz mi? Tanrı’nın Yahudi olduğunu mu sanıyorsunuz? Tanrı salt Sanskritçe konuşur.”</span></p>
				<p class="Style16 para-style-override-19"><span class="char-style-override-6" xml:lang="tr-TR">İkinci Dünya Savaşı’ndan sonra, bir Alman generalle bir İngiliz general -dinleniyorlar, kumsalda güneş banyosu yapı­yorlar- konuşmaya başlarlar. Alman general, “Bir şey kafamı karıştırıyor: Biz Hıristiyan Tanrısına dua ediyorduk, siz de aynı Hıristiyan Tanrısına dua ediyordunuz ama biz yenildik, siz kazandınız. Bu yanlı bir durum değil mi?” der.</span></p>
				<p class="Style16 para-style-override-19"><span class="char-style-override-6" xml:lang="tr-TR">İngiliz general güler ve “Yanlı değil. Bana tek bir şey söyle: Siz hangi dilde dua ediyordunuz, Almanca mı? Hata oradaydı.</span></p>
				<p class="Style16 para-style-override-19"><span class="char-style-override-6" xml:lang="tr-TR">Tanrı sadece İngilizce anlar, başka dil bilmez, biz İngilizce dua ediyorduk. Bunda anlaşılmayacak bir şey yok, basit” der.</span></p>
				<p class="Style16 para-style-override-29"><span class="char-style-override-6" xml:lang="tr-TR">İnsan kendi suretinden yarattığı bu Tanrı’yı kendine daya­tarak kaybettiklerinin farkında değil. Değerli olan her şeyi, güzel olan her şeyi, kendisine kutsama olabilecek her şeyi kaybediyor.</span></p>
				<p class="Style16 para-style-override-17"><span class="char-style-override-6" xml:lang="tr-TR">Dindar insan kendini bir kurguya odaklamaya başlar ve kendi gerçeğini yitirir, kendini unutur ve yukarıda, gökyü­zündeki birini düşünür. Gökyüzündeki o şahıs namevcuttur ama sen var olmayan herhangi bir şeye odaklanabilirsin. Ve kendini o odaklanmanın içinde unutabilirsin.</span></p>
				<p class="Style16 para-style-override-25"><span class="char-style-override-6" xml:lang="tr-TR">Gerçek din senin içinde oluşur.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bu nedenle duanın gerçek dinle hiç ilgisi yoktur. Benim din­darlığa bakışımda ibadete yer yoktur. Gerçek bir dinde ibadet diye bir şey olamaz, tamamen yapmacıktır.</span></p>
				<p class="Style16 para-style-override-18"><span class="char-style-override-6" xml:lang="tr-TR">İbadet ederken ne yapıyorsun? Önce kendi hayal gücüne dayanarak bir imge yaratıyor, kendi hayal gücüne teslim oluyorsun; sonra o imgeyle konuşuyorsun. Delilere özgü bir eylem gerçekleştiriyorsun. Dünyanın bütün kiliselerinde, sina­goglarında, tapınaklarında bu insanlar delice bir şey yapıyor; ama bütün dünya bu delilerle dolu.</span></p>
				<p class="Style16 para-style-override-29"><span class="char-style-override-6" xml:lang="tr-TR">Bunu yüzyıllardan beri yaptıkları ve sen de onları dindar kabul ettiğin için, benim onların dindar olmadıklarını söy­lemem seni şoke ediyor. Normal bile değiller; dindarlık çok uzakta. Normalin altındalar. O kadar aptalca bir şey yapıyor­lar ki, bunu yapmaya devam ederlerse, kalan birazcık zekâları da yavaş yavaş heba olup gidecek. Belki çoktan gitmiştir.</span></p>
				<p class="Style16 para-style-override-19"><span class="char-style-override-6" xml:lang="tr-TR">Bana göre gerçek din muazzam bir olgudur. Kurgu değildir. Gerçeğin tam kalbine girmektir. Varoluşu tam merkezinden bilmektir. Fakat bunun için kurguları bırakman gerekecek. O kurgular kendi içine girmene asla izin vermeyecek, çünkü o kurgular dışarı doğru yansıtılıyor ve sen onlarla tamamen özdeşleşiyorsun.</span></p>
				<p class="Style16 para-style-override-19"><span class="char-style-override-6" xml:lang="tr-TR">Biliyorsun bir film veya bir televizyon programı izlersin ve onun sadece televizyon ekranı olduğunu ve orada kimsenin bulunmadığını bilmene rağmen pek çok sefer gözlerine yaşla­rın hücum ettiğini gayet iyi bilirsin. Sadece izleyici olduğunu tamamen unutursun. Birisiyle o kadar özdeşleşirsin ki, eğer diğer kişi büyük bir acı içindeyse, gözlerine yaşlar dolar.</span></p>
				<p class="Style16 para-style-override-20"><span class="char-style-override-6" xml:lang="tr-TR">Kolkata’da çok meşhur bir Hint edebiyatı, teolojisi, tarihi, vs. âlimi vardı. Ishwar Chandra Vidyasagar az bulunur bir dehaydı. Vidyasagar, bilgelik okyanusu demektir. O unvan kendisine Hindistan Hindu Âlimleri Konferansı tarafından verilmişti. Bu unvan ne daha önce ne de daha sonra başka hiç kimseye verilmedi. Gerçekten de bilgelik dedikleri şeyin okyanusuydu. Ben buna bilgelik demeyeceğim.</span></p>
				<p class="Style16 para-style-override-13"><span class="char-style-override-6" xml:lang="tr-TR">Sana onun ne kadar bilge olduğunu göstereceğim: Çünkü çok ünlü bir âlimdi ve farklı kaynaklardan her tür doktoraya sahipti; bir Sanskrit üniversitesi ona doktora yerine Vidya Varidhi unvanını verdi; o da bilgelik okyanusu demek. Başka bir tanesi ona bilgelik ustası anlamına gelen Vidya Vachaspati unvanını ve Benares’deki Hindu Üniversitesi en büyük öğret­men anlamına gelen Mahamahopadhyaya unvanını verdi.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bu unvanların hepsine sahipti ve ülkenin her yerinde, özel­likle Bengal’de saygı görüyordu; onun yakınına bile gelebilen kimse yoktu. Açılışı yapması için oyuna davet edilmişti ve olay o kadar büyük kişiler tarafından düzenlenmişti ki reddedeme­di. Hindistan genel valisi bile orada olacaktı, çünkü Kalküta o günlerde Hindistan’ın başkentiydi. Bu yüzden Vidyasagar açılışı yapmaya gitti.</span></p>
				<p class="Style16 para-style-override-19"><span class="char-style-override-6" xml:lang="tr-TR">Açılışı yaptı; hemen ön sırada, genel valinin yanında oturu­yordu. Oyunda çok bozuk, kurnaz bir karakter, sürekli masum bir kadının peşinde dolaşan bir kötü adam var. Hikâye öyle bir yere geliyor ki adam bir noktada kadını köyün uzağında, yalnız buluyor. Su almak için nehre gelmesi gerekiyormuş. Etrafta kimse yok, köy kilometrelerce uzakta ve adam kadını yakalıyor...</span></p>
				<p class="Style16 para-style-override-15"><span class="char-style-override-6" xml:lang="tr-TR">Yere iğne düşse duyulacak cinsten bir sessizlik vardı, çünkü bir tecavüz gerçekleşecekti; adamın niyeti buydu. Ve birden -seyirci buna inanamadı- Ishwar Vidyasagar sahneye atladı ve ayakkabısının tekiyle adamı dövmeye başladı!</span></p>
				<p class="Style16"><span class="char-style-override-6" xml:lang="tr-TR">Bir an kimse Vidyasagar’a ne yapacağını veya ne yapma­ması gerektiğini bilemedi. Fakat o sanatçı onun ayakkabısını eline aldı ve Vidyasagar’a, “Bunu geri vermeyeceğim; haya­tımda aldığım en büyük ödül” dedi. “Hayatım boyunca bu rolü oynadım ama Ishwar Chandra Vidyasagar gibi bir insan bu kadar kapılıyor ve kendini unutacak kadar özdeşleşiyor, bunun yalnızca bir oyun olduğunu ve benim kadına tecavüz etmeyeceğimi unutuyorsa. Her şeyden önce o kadın değil. Bunu biliyorsunuz, herkes biliyor. Bu delikanlı sizin kasaba­nızdan genç bir adam.”</span></p>
				<p class="Style16 para-style-override-13"><span class="char-style-override-6" xml:lang="tr-TR">Ishwar Chandra çok utandı ve “Oyunu berbat ettiğim için özür dilerim” dedi. “Fakat bu doğru; bunun oyun olduğunu tamamen unuttum. Kim olduğumu tamamen unuttum. Kadının kadın olmadığını, sadece rol yaptığını, sizin ona tecavüz etmeyeceğinizi tamamen unuttum. Binlerce insanın ve Hindistan genel valisinin önünde ona tecavüz etmeyeceksiniz. Unutuverdim.”</span></p>
				<p class="Style16"><span class="char-style-override-6" xml:lang="tr-TR">Fakat duygusallaşarak kendini bir filme veya romana kaptırdığını sen de unutuyorsun. Senin sözde dindarlarının yaptığı da bu. Her cins ve tipten hayali tanrı ve tanrıçalara kapıldılar. Kendilerini tamamen unuttular. Var olmayan bir şeye tapıyorlar ama öyle bir dikkatle tapıyorlar ki onun sanrı­sını yaratıyorlar.</span></p>
				<p class="Style16 para-style-override-19"><span class="char-style-override-6" xml:lang="tr-TR">Bir Hıristiyan’ın isa’yı açık gözlerle görmesi mümkün; bir Hindu’nun Krişna’yı açık gözlerle görmesi mümkün.</span></p>
				<p class="Style16 para-style-override-19"><span class="char-style-override-6" xml:lang="tr-TR">Fakat en büyük zorluk, isa’nın bir Hindu’ya görünmesi olur­du. isa bir Hindu’ya asla görünmez. Arada birin fazla zararı dokunmazdı ama o hataya asla düşmezler. Hıristiyan da hata işlenmesine izin vermeyecektir; onun sanrısı isa’dır, Krişna’yı hayal edemez. Ekranda ancak yansıttığın şey görünür.</span></p>
				<p class="Style16 para-style-override-19"><span class="char-style-override-6" xml:lang="tr-TR">Bir film yansıtıyorsan, ekranda ancak o görünür; başka bir film yansıtırsan, o zaman da o film ekranda görünür. Ekranda senin yansıttığından başka bir filmin görünmesi mümkün değildir. Bu yüzden Krişna’nın bir Hıristiyan’a veya bir Yahudi’ye görünmesi imkânsızdır. isa’nın Hıristiyanlar dışında kimseye görünmesi mümkün değildir.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bununla birlikte hayal gücümüzü ve sanrılarımızı kuvvet­lendirmeye, uygulamaya devam eder dururuz. Bundan ne elde ettin? Binlerce yıllık sanrılardan, bütün dünyada gördüğün bu insanlıktan, bu karışıklıktan ne elde ettin? Binlerce yıllık dini uygulamaların, disiplinin, ritüelin, ibadetin sonucu budur. Dünyanın her yerinde milyonlarca kilise, sinagog, tapınak ve sonucu bu: Gördüğün insan, mevcut insan, bütün bu çabadan doğdu.</span></p>
				<p class="Style16 para-style-override-15"><span class="char-style-override-6" xml:lang="tr-TR">Böyle olması kaçınılmazdı, çünkü bütün o yılları din adı altında salt aptallıkla heba ettik. insanın bilinmeyen yüksek­liklere, sırrına erişilemez derinliklere, ruhun özgürlüğüne, ruhun merhametine, bütünlüğe, bireyselliğe erişebileceği bir sürü zamanı boşa harcadık. Eğer bu binlerce yıl düzmece bir Tanrı’yla, değersiz, beş para etmez hokus pokusla heba edil­meseydi.</span></p>
				<p class="Style18 para-style-override-59"><span class="char-style-override-6" xml:lang="tr-TR">“Gerçekten inanmıyor musun?” diye soruyorsun bana. Bu bir inanma veya inanmama meselesi değil; inanacak veya inanmayacak kimse yok. Tanrı yok!</span></p>
				<p class="Style16"><span class="char-style-override-6" xml:lang="tr-TR">O yüzden lütfen hatırla: Benim inançsız biri olduğumu söylemeye başlama. Ben ne inançlı biriyim ne de inançsız. Ben sadece bütün olayın insan zihninin bir yansıtması olduğunu ve kendimize karşı bu oyunu durdurmanın zamanının geldiğini söylüyorum.</span></p>
				<p class="Style16 para-style-override-25"><span class="char-style-override-6" xml:lang="tr-TR">Tanrı’ya sonsuza dek veda etmenin zamanı geldi.</span></p>
			</div>
		</div>
	</body>
</html>