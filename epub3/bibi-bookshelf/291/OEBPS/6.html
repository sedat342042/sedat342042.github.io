<html xmlns="http://www.w3.org/1999/xhtml">
	<head>
		<title>6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x6.html" xml:lang="en-US">
			<div class="Basic-Text-Frame">
				<p class="BOLUM" id="toc_marker-1" xml:lang="tr-TR">Bölüm 1-Sözde din yapıştırma ruh</p>
				<p class="Style8">Soru: Neden bugün insanlık giderek mutsuzlaşıyor?</p>
				<p class="Style16 para-style-override-15"/>
				<p class="Style16 para-style-override-16"><span class="char-style-override-6" xml:lang="tr-TR">Nedeni çok basit, belki fazla basit. Çok yakında, çok açık ve çoğu insanın onu görmemeye devam etmesinin nedeni de bu. Bir şey çok açık olduğunda, onu ciddiye almamaya başlarsın. Bir şey çok yakındaysa, gözlerin onu göremez. Görmek için bir mesafe gerekir.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bu nedenle hatırlamanı istediğim ilk şey insanlığın sadece bugün mutsuz olmadığı. Hep mutsuz oldu. Mutsuzluk adeta alışkanlığımız haline geldi. Binlerce yıl onun içinde yaşadık. Bu kadar yakınlık onu görmemize olanak tanımıyor; yoksa o kadar açık ki.</span></p>
				<p class="Style16 para-style-override-17"><span class="char-style-override-6" xml:lang="tr-TR">Fakat açık olanı görmek için çocuğun görme gücüne ihti­yacın var ve biz hepimiz gözlerimizde binlerce yılı taşıyoruz. Gözlerimiz yaşlı; yeni baştan göremiyorlar. Her şeyi çoktan kabul ettiler ve bu şeylerin mutsuzluğun asıl nedeni olduğunu unuttular.</span></p>
				<p class="Style16"><span class="char-style-override-6" xml:lang="tr-TR">Din peygamberleri, politik liderler, kanun yapıcılar; onlara mutsuzluğunun nedeni olabileceklerinden şüphe bile etmeden saygı gösterdin. Onlardan nasıl şüphe edebilirsin? O insanlar insanlığa hizmet etti, insanlık için kendilerini feda ettiler. Onlara tapıyorsun; onları mutsuzluğunla ilişkilendiremezsin.</span></p>
				<p class="Style16 para-style-override-18"><span class="char-style-override-6" xml:lang="tr-TR">Mutsuzluğun nedenleri güzel kelimelerin, kutsal kitapların, ruhani törenlerin gerisinde gizlidir.</span></p>
				<p class="Style16"><span class="char-style-override-6" xml:lang="tr-TR">Ben öğrenciyken oldu; Hindistan’ın ilk başbakanı kenti ziya­ret etti. Jabalpur’da şehrin bütün pisliği şehrin tam ortasından akar. Şehir çok büyüktür -Portland’ın on katı- ve şehrin tam ortasında, bütün pislik nehir gibi akar.</span></p>
				<p class="Style16 para-style-override-19"><span class="char-style-override-6" xml:lang="tr-TR">Üzerinde bir köprü vardır ve köprüyü geçmek cehennem hakkında bir şeyler bilmek demektir. Ben bu kadar kokan bir yer görmedim.</span></p>
				<p class="Style16 para-style-override-20"><span class="char-style-override-6" xml:lang="tr-TR">Başbakan Jawaharlal Nehru, şehri görmeye geldiğinde, köprü en büyük problemlerden biriydi. Köprüden geçmesi gerekiyordu; şehrin öteki tarafına geçmesinin tek yolu buydu. Bu yüzden köprüyü bir yasemin türü olan mogra çiçekleriyle kapladılar. Yazdı ve mogra çok kokan bir çiçektir. Köprünün her yanı iki taraftan mogra çelenkleriyle donatılmıştı. Köp­rüyü geçerken mograların, çiçek duvarının hemen gerisinde dünyanın en pis yerinin olduğunu fark edemiyordun.</span></p>
				<p class="Style16 para-style-override-21"><span class="char-style-override-6" xml:lang="tr-TR">Daha üniversiteye gidiyordum. İnsanların Naudra Köprüsü’nü -köprünün adı buydu; Naudra denirdi, çünkü pisliğin akması için dokuz kolonu, dokuz kapısı vardı- süs­lediğini, o çiçekleri yerleştirdiğini görünce orada durdum. Süsleme yapan insanlarla birlikte çalışmaya başladım, kimse itiraz etmedi; ekipten olduğumu zannettiler. Çok sayıda insan çalışıyordu ve işin çabuk yapılması gerekiyordu, biraz sonra Jawaharlal geçecekti. Bu yüzden işçilerin, gönüllülerin arasına karışmam kolay oldu.</span></p>
				<p class="Style16 para-style-override-22"><span class="char-style-override-6" xml:lang="tr-TR">Jawaharlal’ın kafilesi geldi, kendisi açık bir cipte ayakta duruyordu; önünde durarak cipi durdurdum. Bunu yapmak başka bir yerde mümkün olmazdı, çünkü her yerde jandarma, korumalar, güvenlik vardı. Naudra Köprüsü’nün üzerinde iki yanda gönüllüler duruyordu; şehrin kalabalığı yoktu, çünkü kimse orada durmak istemiyordu. Kalabalık olan bitenin, bu mogra çiçeklerinin kokuyu tamamen gizlediğinin farkında değildi. Köprü cennet kokuyordu! İnsanlar farkında değildi, çünkü kimse yakınında değildi.</span></p>
				<p class="Style16 para-style-override-13"><span class="char-style-override-6" xml:lang="tr-TR">“Lütfen cipten inin” dedim Jawaharlal’a. “Bu çiçeklerin arkasına bakmalısınız. Bu şehrin gerçeği budur. Kandırılıyorsunuz; bu çiçekler sizi karşılamak için konmuş süslemeler değil, buraya sizi kandırmak için kondular.” “Ne demek istiyorsun?” dedi.</span></p>
				<p class="Style16 para-style-override-20"><span class="char-style-override-6" xml:lang="tr-TR">“Aşağıya gelin, çiçeklere yaklaşın ve arkasına bakın” dedim. Çok duyarlı ve zeki bir insandı. Yerel liderler onu engellemeye çalıştı.</span></p>
				<p class="Style16 para-style-override-23"><span class="char-style-override-6" xml:lang="tr-TR">“Bu aptalları dinlemeyin” dedim. “Onlar bu çiçekleri ayar­layan insanlar. Şehrin başka bir yerinde sizi karşılamak için binlerce çiçeğin düzenlendiğini gördünüz mü? Ayrıca burada kalabalık da yok. Hesap basit. Aşağı gelmeniz yeterli.”</span></p>
				<p class="Style16 para-style-override-20"><span class="char-style-override-6" xml:lang="tr-TR">Cipten inerek benimle birlikte çiçeklerin arkasına bakmaya geldi; inanamadı. İnsanlara, yerel liderlere, belediye başkanı­na, belediye yetkililerine ve meclis başkanına, “Bu genç adam inatçılık etmeseydi, şehrinizin gerçeğini görmeden geçecektim. Burada yaptığınız bu mu?” dedi.</span></p>
				<p class="Style16 para-style-override-13"><span class="char-style-override-6" xml:lang="tr-TR">“Bir gün Yeni Delhi’ye gelecek olursan, ziyaretime gel” dedi bana.</span></p>
				<p class="Style16 para-style-override-23"><span class="char-style-override-6" xml:lang="tr-TR">“Bir gün değil, ziyaretinize hemen geleceğim” dedim, “ama etrafınızı saran bu ahmaklara içeri girmeye iznimin olduğunu söylemeniz gerekiyor.”</span></p>
				<p class="Style16 para-style-override-13"><span class="char-style-override-6" xml:lang="tr-TR">“Onu kimsenin engellememesini sağla” dedi sekreterine. Sekreteri bu şekilde müritlerimden biri oldu. Ve ne zaman ihtiyacım olsa, derhal gerekli ayarlamaları yapmaya hazırdı; Jawaharlal’ın evinin kapıları bana açıktı.</span></p>
				<p class="Style16"><span class="char-style-override-6" xml:lang="tr-TR">Bütün insanlığın başına gelen bu olduğu için bu olayı hatır­ladım. Mutsuzluğu görüyorsun ama nedeni görmüyorsun. Neden çiçeklerle gizlenmiş. Çiçekleri görüyorsun ve çiçekler mutsuz edemeyeceğinden arkanı dönüyorsun.</span></p>
				<p class="Style16 para-style-override-13"><span class="char-style-override-6" xml:lang="tr-TR">Hatırlanması gereken ikinci şey insanın sadece şimdi mutsuz olmadığı; hep böyle oldu.</span></p>
				<p class="Style16 para-style-override-24"><span class="char-style-override-6" xml:lang="tr-TR">Evet, yeni bir şey oldu -küçük bir fark ama gerçekten fark yaratan bir fark- ve o yenilik de insanlığın belli bir yüzdesinin eskisine göre daha uyanık olması.</span></p>
				<p class="Style16 para-style-override-19"><span class="char-style-override-6" xml:lang="tr-TR">Mutsuzluk hep vardı; ama mutsuzluğun farkında olmak yeni bir şey. Dönüşümün başlangıcı da budur. Bir şeyin farkına varırsan, onu değiştirmek için bir şey yapılabilmesi mümkün olur.</span></p>
				<p class="Style16 para-style-override-18"><span class="char-style-override-6" xml:lang="tr-TR">İnsanlar bunun hayatlarının bir parçası olduğunu, kaderle­rinin böyle olduğunu kabul ederek mutsuzluk içinde yaşadı. Kimse nedenini sormadı. Ve birisi nedenini soramadan pey­gamberlerin, mesihlerin ve rahiplerin cevabı hazırdı. Hıristi­yanlığın cevabı hazırdı: “Adem’le Havva ilk günahı işlediği için; sen bu yüzden acı çekiyorsun.”</span></p>
				<p class="Style16 para-style-override-25"><span class="char-style-override-6" xml:lang="tr-TR">Şimdi, sen bir bağlantı görebiliyor musun?</span></p>
				<p class="Style16 para-style-override-19"><span class="char-style-override-6" xml:lang="tr-TR">Hıristiyanlığa göre Dünya İsa’nın doğumundan 4004 yıl önce yaratılmış - hiçbir şekilde doğru değil, kesinlikle aptalca. Dünya milyonlar yaşında; ve “dünya” derken sadece bizim Dünyamızı, bu yeryüzünü kastediyorum; Güneş’i, Güneş sistemini kastetmiyorum, çünkü o çok daha eski. Yıldızlar âlemini de kastetmiyorum, çünkü göründükleri kadar küçük değiller. Güneş’ten büyükler; hepsi güneş ve hepsinin kendi güneş sistemleri var. Bizim Güneş sistemimizden çok daha eskiler.</span></p>
				<p class="Style16 para-style-override-13"><span class="char-style-override-6" xml:lang="tr-TR">Esasında, varoluşu hesaplamaya kalktığında, yıllar ölçü ola­rak kullanılamaz, çok küçüktür. Bir milyon yıl hiçbir şey ifade etmez; Güneş sisteminin ne kadar uçsuz bucaksız olduğunu düşünmeye başladığında, daha önce hiç bu kadar büyük bir şeyle karşılaşmadığımız için normalde kullanılmayan yeni bir ölçü kullanmak zorundasın. O yeni ölçü de fizik tarafından bulundu: ışık yılı.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bir ışık yılının ne anlama geldiğini anlaman gerekir, çünkü galaksimiz milyonlarca ışık yılı yaşındadır. Işık muazzam bir hızla, var olan en büyük hızla yol alır. O hızda yol alan her şey ışığa dönüşür, dolayısıyla ışık hızından daha büyük başka bir hız olamaz. Işıktan hızlı bir füze yapamayız, çünkü ışık hızına ulaştığı anda kendisi de ışığa dönüşecektir.</span></p>
				<p class="Style16"><span class="char-style-override-6" xml:lang="tr-TR">Işığın hızı 299.792.458 metre/saniyedir! Işık, bir dakika içinde altmış kat daha uzağa ulaşır; bir saatte yine altmış kat daha; bir günde yine yirmi dört kat daha; bir ayda yine otuz kat daha; bir yılda yine on iki kat daha - ışık yılının anlamı budur.</span></p>
				<p class="Style16 para-style-override-18"><span class="char-style-override-6" xml:lang="tr-TR">Hıristiyanlar haklı olsa bile, Adem’in ilk günahı en az beş bin yıl önce işlemiş olması gerekir. Birisi beş bin yıl önce bir günah işliyor, o zamandan beri kaç nesil geçti? Ve sen hâlâ onun günahı yüzünden mi mutsuzsun? Bu kesinlikle adaletsiz geliyor. Eğer Adem o günahı işlediyse, Tanrı ona acı çektirmiş. Senin neden acı çekmen gerekiyor? Senin bu işte hiçbir katkın yok. Sıkıntı çekmesi gereken biri varsa, o da Tanrı’nın kendisi olmalı, çünkü her şeyden önce o iki ağacı yaratmanın ne gereği vardı? Eğer insanın o ağaçların meyvesini yemesi yasaksa, çok basitti: Tanrı o iki ağacı yaratmamalıydı. Kendisi ilk günahı işliyordu; eğer biri varsa.</span></p>
				<p class="Style16 para-style-override-26"><span class="char-style-override-6" xml:lang="tr-TR">Ondan sonra, o ağaçları yaratmışsa bile, Adem’e onların meyvelerinden yememesini söylemenin ne gereği vardı? Adem’in kendi başına, şimdiye kadar bile o iki ağacı bulabi­leceğini sanmıyorum. Milyonlarca ağacın arasında, Adem’in onları bulması sadece tesadüf olurdu. Ancak Tanrı ona ağaçla­rı göstererek, “O iki ağaç bunlar, onlardan yememelisin” dedi.</span></p>
				<p class="Style16 para-style-override-27"><span class="char-style-override-6" xml:lang="tr-TR">Bu Tanrı, Yahudi. Sigmund Freud bunu daha iyi anlar -o da Yahudi, ilk günahtan doğmuş-; bu Yahudi Tanrı’dan çok daha iyi anlar. Birine bir şeyi yapmamasını söylemek, onu teşvik etmek, ona meydan okumak, o insanın merakını uyandırmak­tır. Adem’le Havva’nın aklını çelen aslında yılan değil.</span></p>
				<p class="Style16 para-style-override-28"><span class="char-style-override-6" xml:lang="tr-TR">Asıl etkili olan Tanrı’nın “yapma” demesi ve onlar da nede­nini merak ettiler.</span></p>
				<p class="Style16 para-style-override-15"><span class="char-style-override-6" xml:lang="tr-TR">Ağaçlar zehirli değil. Bir tanesi bilgi ağacı. Bilgi ağacının insana yasaklanmasının hiçbir mantığı yok gibi görünüyor. Öteki ağaç da hayat ağacı. İki ağaç da Cennet Bahçesi’nin en iyileri! Tanrı’nın Adem’e, “Bu iki ağacı kaçırma! Başka her şeyi kaçırabilirsin ama bu iki ağacı kaçırmamalısın” demesi gerekirdi. Tam tersine Adem ve Havva’ya, “Bunu yapmayın” diyor. Bu “yapma” itaatsizliklerinin asıl nedeni; yılan bahane.</span></p>
				<p class="Style16 para-style-override-13"><span class="char-style-override-6" xml:lang="tr-TR">Fakat, günahı işlemiş olsalar bile, ister Tanrı ister yılan yüzünden, senin bununla hiçbir ilginin olmadığı -hiçbir şekil­de- kesin. Orada değildin ki onları destekleyesin. Hıristiyan­lar bütün dünyayı aptal yerine koyuyorlar; Yahudiler bütün dünyayı aptal yerine koyuyor, insan ilk günah yüzünden acı çekiyor, sefalet içinde diyorlar. İnsanın geri dönmesi, Adem’le Havva’nın yaptığını bozması gerekiyor. Onlar itaatsizlik ettiler; sen Tanrı’ya itaat etmek zorundasın. Tıpkı onların itaatsizlik edip cennetten kovuldukları gibi, eğer sen tam olarak, hiçbir şüphe barındırmaksızın, hiç sorgulamadan itaat edersen, mutluluk dünyasına, cennete dönmene izin verilecek.</span></p>
				<p class="Style16 para-style-override-15"><span class="char-style-override-6" xml:lang="tr-TR">Yahudilik, Hıristiyanlık ve Müslümanlığa göre ilk günah yüzünden sefalet var. Bu üç din aynı kaynaktan gelir; üçü de aynı ilk günaha ve o günahı işleyen insanların soyundan geldiğimiz için acı çektiğimize inanır.</span></p>
				<p class="Style16 para-style-override-18"><span class="char-style-override-6" xml:lang="tr-TR">İnsanın adalet sistemi bile bir suçlunun oğlunu cezalandıra­maz, çünkü suçlunun oğludur. Babası birisini öldürmüş, büyük bir suç işlemiş olabilir ama bunun için oğlunu da cezalandıra­mazsın. Bunun oğulla hiçbir ilgisi yok. Üstelik Adem’le Havva büyük bir günah işlemediler, sadece biraz meraklıydılar. Biraz sağduyu sahibi herkesin aynı şeyi yapacağını düşünüyorum. Doğamızda var, günah değil. Bilmek, insanın tabiatında var ve Tanrı onu engelliyor. “Cahil kal” diyor.</span></p>
				<p class="Style16 para-style-override-19"><span class="char-style-override-6" xml:lang="tr-TR">Aynı şekilde sonsuz yaşam için de içsel, yoğun bir arzu var. Kimse ölmek istemez. İntihar eden insan bile hayata karşı değildir. Belki bir sonraki yaşamın daha iyi olacağını umut eder. Bunca ıstırap ve kederden o kadar usanmıştır ki, “Bu yaşamda olanak yok, neden şansımı denemeyeyim? Bu hayat sana hiçbir şey vermiyor ve vermeyecek, şansını dene. Kalır da başka bir yaşama girersen, belki...” der. O belki, o geçmeyen arzu insanın içinde hâlâ vardır. Bir şeye karşı intihar ediyor olabilir ama intiharı yaşama karşı değildir.</span></p>
				<p class="Style16 para-style-override-29"><span class="char-style-override-6" xml:lang="tr-TR">Bu ikisi insanın içinde en derine kök salmış, en temel arzu­lardır ve kendi doğasına uygun davranması engellenir; doğası suçlu olarak, günaha kök salmış bir doğa olarak kınanır. Doğasına uygun davranırsa suçluluk duyar; uygun davran­mazsa da mutsuz kalır. Senin mutsuzluğunun altyapısını bu insanlar yarattı.</span></p>
				<p class="Style16 para-style-override-29"><span class="char-style-override-6" xml:lang="tr-TR">Özetleyeyim: Doğalsan, suçluluk duyacaksın. O zaman bu senin mutsuzluğun, kaygın, kederin olacak: Orada senin için hangi ceza olacak? Tanrı’ya itaatsizlik ediyorsun, çünkü bütün kutsal kitapların ve onların emirleri senin doğana karşı. Dolayısıyla doğana uygun davranırsan, mutsuzluk var. Doğa­na uygun davranmazsan da mutsuzluk olacağı kesin, çünkü o zaman da boş, doyumsuz, memnuniyetsiz olacaksın; boş, tümüyle anlamsız hissedeceksin.</span></p>
				<p class="Style16 para-style-override-29"><span class="char-style-override-6" xml:lang="tr-TR">Dünyada iki tip mutsuz insan vardır: biri din peygamber­lerinin peşinden giden, biri de onların arkasından gitmeyen. Üçüncü bir kategori, benim gibi biraz olsun aldırış etmeyen bir adam bulmak çok zor! Ne peşlerinden gidiyorum ne de onlara karşıyım. Onlardan nefret bile etmiyorum; onları sevmem de söz konusu değil. Bana göre tamamen saçma ve anlamsız, varoluşumuzla alakasızlar.</span></p>
				<p class="Style16 para-style-override-29"><span class="char-style-override-6" xml:lang="tr-TR">Hangi tarafı tutarsan tut, sorun yaşayacaksın. Taraf tutma, taraf veya karşı olma; sadece o insanlara, “Cehenneme kadar yolunuz var! Kitaplarınızı da yanınızda götürün” de. Ancak o zaman mutsuzluktan kurtulabilirsin.</span></p>
				<p class="Style16 para-style-override-19"><span class="char-style-override-6" xml:lang="tr-TR">Doğu’da farklı bir açıklamaları var; açıklamalar farklı olabilir ama amaç aynı. Doğu’da Hinduizm, Caynacılık ve Budizm, hepsi mutsuzluğunun nedeninin geçmiş yaşamlardaki kötü davranışlar olduğunu öğretir. Farklı şekillerde, farklı bedenlerde, hayvan olarak, kuş olarak milyonlarca geçmiş hayat yaşadın. Bu şekilde Hindular engin bir bakış açısına sahipler. Sekiz yüz kırk milyon canlı türü mevcut. En azından onların açısı geniş, Hıristiyan’ınki gibi dar değil: sadece 6000</span></p>
				<p class="Style18 para-style-override-30"><span class="char-style-override-6" xml:lang="tr-TR">yıl.</span></p>
				<p class="Style16 para-style-override-20"><span class="char-style-override-6" xml:lang="tr-TR">Onların bakış açısı kesinlikle harika: 840 milyon tür ve sen onların hepsinden geçtin; sonra insan oldun. Bütün o uzun yıl­lar boyunca -Hindular, Caynalar ve Budistler için “ışık yılları” tabirini kullanman gerekecek- iyi ve kötü bir sürü şey yaptın ve seninle ilgili her şey kayıtlı. Eğer acı çekiyorsan, üzerinde kötü davranışlarının yükü var demektir. Acı çekmek zorun­dasın, onlardan kurtulmanın tek yolu budur. Davranışlarının bedelini ödemek zorundasındır. Başka kim ödeyecek? Geçmiş yaşamında birisini öldürdün, şimdi bedelini kim ödeyecek?</span></p>
				<p class="Style16"><span class="char-style-override-6" xml:lang="tr-TR">Onların açıklaması daha matematiksel, Adem günah işlediği için senin 6000 yıl sonra acı çekiyor olmandan daha mantıklı geliyor. Bu kadar nesil geçmiş, günah hâlâ taze. Bu kadar nesil bunun için acı çekmiş ve cezalandırılmış, sen hâlâ bunun için cezalandırılıyorsun. Bir insanın günahına karşılık bu kadar insanı cezalandırabilir misin? Ve bu sonsuza kadar böyle devam edecek.</span></p>
				<p class="Style16 para-style-override-13"><span class="char-style-override-6" xml:lang="tr-TR">En azından Doğulu görüş daha mantıklı geliyor: Geçmiş yaşamında kötü davranışlarda bulundun, haliyle bunların </span><span class="char-style-override-6" xml:lang="tr-TR">acısını çekmek zorunda kalacaksın. Daha mantıklı geliyor diyorum ama varoluş açısından doğru değil.</span></p>
				<p class="Style16 para-style-override-15"><span class="char-style-override-6" xml:lang="tr-TR">Varoluş açısından doğru olmadığını söylerken neyi kaste­diyorum? Her hareketinde, hareketin sonucunun hareketin kendisinin içinde bulunduğunu, bir sonraki yaşamı bekleme­diğini söylüyorum. Neden beklesin? Şu anda zehir içersen, bir sonraki yaşamda mı öleceksin? Hindu şankaraçaryalarla, Cayna rahipleriyle, Budist rahiplerle tartışıyorum, “Söyleyin bana, birisi eline çekiçle vurursa, gelecek yaşamda mı acı çeker yoksa şu anda, burada mı?” diyorum. Hareket derhal tepki doğurur. Beklemez. Neden beklesin ve neden özellikle gelecek yaşamı?</span></p>
				<p class="Style16"><span class="char-style-override-6" xml:lang="tr-TR">İnsanları aptal yerine koyuyorlar, hiç şüphesiz Hıristiyan-lardan ve Yahudilerden daha mantıklı bir şekilde. Bu nedenle bilgili bir Hindu, Müslümanlığa, Hıristiyanlığa veya Yahu­diliğe döndürülemez. Bu imkânsız, çünkü senin fikirlerinin hepsi çok çocukça görünür. O çok daha mantıklı açıklamalara sahip. Fakat o mantıklı açıklamalar ancak yüzeyde anlamlıdır; derinlerde içlerinde fazla bir şey yoktur.</span></p>
				<p class="Style16 para-style-override-17"><span class="char-style-override-6" xml:lang="tr-TR">Bu insanların hepsiyle tartıştım. Biri bile sorumu cevaplaya-madı. Elini ateşe sokarsan, gelecek yaşamda mı yanacaksın? Eylem burada; sonucu da burada olmak zorunda. İkisi bir­birine bağlıdır, ayrılamazlar. Sevdiğin anda mutlusundur. Şu anda sevip şimdi derin bir mutsuzluk içinde olmaz ve gelecek yaşamda da sev ya da sevme, bir gün birden mutluluk -geçmiş yaşamının iyi karması- duymazsın.</span></p>
				<p class="Style16"><span class="char-style-override-6" xml:lang="tr-TR">Olayların doğası gereği ayrılması imkânsız şeyleri ayırıyor­sun. Bir şeyden nefret ettiğinde o nefretin ateşinde yanıyorsun. Öfkelendiğinde, o öfke yüzünden, ondan bağımsız değil, acı çekersin. Benim yaklaşımımda her an, yaptığın her ne olursa olsun, karşılığını o anda alırsın.</span></p>
				<p class="Style16 para-style-override-19"/>
				<p class="Style16 para-style-override-19"><span class="char-style-override-6" xml:lang="tr-TR">Bu insanlar seni kandırıyor, çünkü yerleşik çıkarlara aykırı düşebilecek şeyleri söyleyemiyorlar. Zengin seni sömürdüğü için yoksul olduğunu söyleyemiyorlar; çünkü zenginler tara­fından istihdam ediliyorlar. Şimdi, örneğin bir Cayna rahibi, Acharya Tulsi... Cayna rahipleri yağmurlu mevsimlerde seya­hat etmez. Hindistan’da, Amerika’daki gibi değil; mevsimler iyi ayrılmıştır. Yağmurlu mevsim dört aydır, yaz mevsimi dört aydır ve kış da dört aydır. Son zamanlarda mevsimler her yer­de devam eden atom deneyleri yüzünden değişti; yoksa tam beklendiği tarih ve günde yağmurlar başlar, tam beklendiği tarih ve günde yağmurlar biter.</span></p>
				<p class="Style16 para-style-override-13"><span class="char-style-override-6" xml:lang="tr-TR">Cayna rahibi dört aylık yağmur mevsiminde seyahat etmez. Sekiz ay boyunca gezer, dört ay hiçbir yere gitmez, çünkü toprak ıslaktır, otlar büyümüştür ve otların arasında bir sürü küçük böcek ve karınca vardır. Otların üzerinde yürüyemez, çünkü çimen canlıdır. Islak toprağın üzerinde yürüyemez, çünkü ıslaklığın harekete geçirdiği böcekler olabilir. Yürüye­rek hiçbir canlıyı öldüremeyeceğinden kesinlikle emin olduğu kuru toprağın üzerinde yürümek zorundadır. Dolayısıyla yağmur mevsimi söz konusu değildir. Şemsiye bile taşıyamaz, çünkü o da bir mülktür. Bu yüzden en büyük zorluk yağmur mevsiminde yaşanır. Üç parça giysiden fazlasına sahip değildir ve o üç parça da ıslanacağı için üzerini değiştirmek için giysisi olmayacaktır.</span></p>
				<p class="Style16 para-style-override-15"><span class="char-style-override-6" xml:lang="tr-TR">Bu Cayna rahibi Acharya Tulsi bir yerde kalıyormuş. Ken­disinin 700 rahipten oluşan bir yoldaş grubu var ve o rahipler sekiz ay boyunca bütün ülkeyi dolaşır, dört ay da ustalarıyla birlikte kalmak için bir yere gelirler. Fakat bu çok zor bir problemdir: Ancak çok zengin insanlar yağmurlu mevsimi kendi şehirlerinde geçirmesi için Acharya Tulsi’ye davette bulunabilir, çünkü o yedi yüz rahip de beraberinde gelir. Bu hiçbir şey; 700 rahip ve rahiplerin başındaki Acharya Tulsi -o tarikatta papa gibidir- oradayken binlerce takipçi de dinle­meye gelir. Yağmur mevsiminde Hindistan’da her şey kapanır, hiçbir şey yapamazsın. Dükkânlar boştur; insanlar kâğıt ve satranç oynamaya başlar. Her türlü festival yağmur mevsimin­de gerçekleştirilir, çünkü herkes boştur. İnsanlar akrabalarını ziyaret ederler, çünkü işlerin, tehlikeye sokacak hiçbir şeyin yoktur.</span></p>
				<p class="Style16"><span class="char-style-override-6" xml:lang="tr-TR">İnsanlar dini liderlerini ziyaret ederler. Dini tarikatın liderini görmeye gelen herkesin aynı lider gibi şehrin misafiri sayılması da gelenektir. Dolayısıyla Acharya Tulsi’yi davet etmek milyonlarca rupi harcamak demektir ve buna da ancak çok zenginlerin gücü yeter. Eğer buna güçleri yetiyorsa, iş adamı olmaları gerekir. Bir iş adamı asla kaybetmez. Kumar oynamaz. Her şeyi faiziyle hesaplar. Eğer Acharya Tulsi’ye milyonlarca rupi yatırım yapacaksa -doğru kelime bu-, o zaman Acharya Tulsi’den alabileceği her şeyi faiziyle almadan bırakmayacaktır. İki taraf da bunu anlar; söze dökülmez ama anlaşılır. Acharya Tulsi zengini korumak zorundadır, çünkü Acharya Tulsi’yle rahiplerini koruyan zengin insandır. Bu, basit bir anlaşmadır.</span></p>
				<p class="Style16 para-style-override-18"><span class="char-style-override-6" xml:lang="tr-TR">Aynı şey Hindistan’daki diğer dinler için de doğrudur. Bu çok pahalı bir olaydır. Örneğin, rahipleri çıplak yaşayan baş­ka bir Cayna tarikatı bir evde veya aileyle birlikte kalamaz, çünkü aileye bu kadar yakın olmak bağlılık yaratabilir. Bazı sorunlar çıkabilir, ilgileri başka yöne kayabilir. Ancak tapı­nakta kalabilirler. Cayna tapınakları Hindistan’ın en pahalı ve en iyi tapınaklarıdır. Şimdi o tür bir tapınak inşa etmek zor. Abu Dağı’ndakiler -Cayna tapınaklarını görmüş olabilirsin, orada birkaç kez meditasyon kampı düzenledim- muazzam sanat eserleri. O tapınaklara çok para akıtılmış; hepsi mer­merden ve tek bir tapınağın inşa edilmesi yüzlerce yıl sürebilir. Büyükbaba başlayabilir ve üçüncü, dördüncü veya beşinci nesil tamamlandığında tapınağı açabilir. Üzerinde binlerce işçi, sanatçı, usta çalışır.</span></p>
				<p class="Style16"><span class="char-style-override-6" xml:lang="tr-TR">Çıplak bir Cayna rahibini davet etmek... çünkü çıplak Cay-na rahipliğinin, rahipliğin en yüksek seviyesi olduğuna inanı­lır. Acharya Tulsi, çıplak Cayna rahibi değil. Onun daha alt dereceden biri olduğu düşünülür. Evet, kendisi bir Cayna ama çıplak rahiplerin takipçilerine sorduğunda, “Acharya Tulsi’yle aramızda fazla fark yok. Belki onun üç parça giysisi var, bizim altı: bütün fark bu. Asıl fark rahipler arasında” derler. Hiç şüphesiz çıplak Cayna rahibi kendine dünyada her şeyden fazla işkence eder. Onunla kimse yarışamaz; bulunabilecek en büyük mazoşittir.</span></p>
				<p class="Style16 para-style-override-18"><span class="char-style-override-6" xml:lang="tr-TR">Çıplak bir Cayna rahibini davet etmek, onun saygınlığına denk bir tapınağa ihtiyacın olduğunu gösterir, yoksa onu aşağılamış olursun. Bu yüzden her büyük kasaba, büyük şehir tapınaklar inşa etmeye paralar harcıyor, çünkü çıplak rahip ancak bir tapınakta kalabilir. Caynaların sayısı çok değil ama ülkenin her yerinde o kadar çok tapınakları var ki şaşarsın. Tek bir Cayna ailesinin yaşamadığı yerlerde bile Cayna tapı­nakları göreceksin, çünkü Cayna rahipleri oradan geçerken kalacak bir yere ihtiyaç duyabilir.</span></p>
				<p class="Style16 para-style-override-15"><span class="char-style-override-6" xml:lang="tr-TR">Şaşarsın, bir Cayna rahibinin bir Cayna’dan başka kim­seye dilenmemesi gerekir. Şimdi, Caynaların sayısı az, bütün Hindistan’da sadece üç yüz bin, okyanusta bir çay kaşığı dolu­su tuz gibi. Tek bir Cayna’nın bulunmadığı binlerce kasaba ve köy var. Ancak Cayna rahibi sekiz ay sürekli hareket halinde olmak zorunda; tek bir Cayna’nın yaşamadığı köylerden geç­mek zorunda.Peki Caynalar ne yapıyor? Yirmi ailelik bir kafile yirmi </span><span class="char-style-override-6" xml:lang="tr-TR">otobüs, elli otobüs- rahibi takip ediyor. Neden elli otobüs? Yalnızca bir Cayna ailesine ihtiyaç olsaydı, bir otobüs veya bir araba yeterdi. Hayır, Cayna rahibi dilenmek zorundadır ve sadece bir aileden dilenmesine izin verilmez. Bu, kutsal kitaba terstir. Kutsal kitap yazıldığında bu çok doğruydu, çünkü o zaman çok sayıda rahip vardı, topluma yük oluyorlardı. Dola­yısıyla eğer bir rahip bir aileye gelir, iyi yiyecek bulur ve her gün oraya gitmeye başlarsa, aile için eziyet haline gelecektir. Eğer öteki rahipler de bunu öğrenirse, onlar da aynı aileye gitmeye başlayacaklar.</span></p>
				<p class="Style16"><span class="char-style-override-6" xml:lang="tr-TR">Bu nedenle bir rahibin sadece bir aileden -tek bir öğünün tamamını bile- dilenmemesi kuralı kondu. Tek bir öğün için bile farklı ailelere dilenmesi gerekir: buradan bir-iki parça, şuradan bir-iki parça. Yarın yine aynı kişiden dilenmesine izin yoktur. Bir rahibin daha önce dilendiği bir yerden başka bir rahibin dilenmemesi gerekir. Şimdi bu sorun yaratır; her rahip bir sürü aileden dilenmek zorundadır.</span></p>
				<p class="Style16"><span class="char-style-override-6" xml:lang="tr-TR">Bu nedenle elli-altmış aile her tür gıdayla birlikte bu gezgin rahipleri takip eder. Tabii kendileri için de her şeye ihtiyaçları olduğundan çadırları ve her şeyi taşımak zorundadırlar. Sade­ce yirmi iki çıplak Cayna rahibi kaldı, çünkü olay o kadar zahmetli ki bir çıplak rahip öldüğünde, yeri dolmuyor. Çok zor. Elli-altmış otobüs, bütün kafile bu yüzden. Sonra gece çadırlar ve bütün şehir kurulacak, çünkü sabah rahip gelecek. Tek bir Cayna inananının bulunmadığı yerlerde tapınaklar yapmaları gerekiyor. Tapınakta ibadet eden bir brahman istihdam etmeleri gerekiyor.</span></p>
				<p class="Style16 para-style-override-13"><span class="char-style-override-6" xml:lang="tr-TR">Şimdi, Brahmanlarla Caynalar düşmandır -Caynacılık, Brahmanizm’e başkaldırıdır- ama nasıl ibadet edileceğini bir tek brahmanlar bildiğinden, bunu yapmaları için kendilerine para ödenir. Gerçekte ibadet etmiyorlar; düşmana nasıl ibadet edecekler? Cayna tapınağında heykeli bulunan bu adam, Mahavira, sürekli brahmanları eleştiriyor. Şimdi, brahman para için ibadet ediyor. Belki içinden lanet okuyordur ama dışarıdan övgüler ve çiçekler yağdırıyor, Caynacılığın ibadet için buyurduğu şeyleri yapıyor.</span></p>
				<p class="Style16 para-style-override-19"><span class="char-style-override-6" xml:lang="tr-TR">Sonra bütün şehir sabaha hazırlanır. Rahip gelir ve bu otobüslerin ne olduğunu, çadırlardan oluşan kentin gece kurulduğunu bilir. O gelmeden önceki gün orada tek bir çadır yoktu. Bu insanların hepsi bilir, çünkü dört aydır onu takip ediyorlar. Şimdi, işlerini güçlerini bırakmaları, bütün ailelerini de yanlarına almaları için bu insanların zengin olması şart. Mevsim de çok zordur. Bazı yerlerde yağmur çok fazladır ve rahibi dağlarda da takip etmeleri gerekir, çünkü Caynalar kutsal yerlerini dağlarda yaparlar.</span></p>
				<p class="Style16 para-style-override-13"/>
				<p class="Style16 para-style-override-31"><span class="char-style-override-6" xml:lang="tr-TR">Hindular kutsal yerlerini nehir kıyılarında yapar. Hindular çoktandır nehirleri tekeline aldığı için, Caynalar da onları geçmek zorundaydı. Aynı rekabetçi zihin yapısı her yerde var. Dolayısıyla en iyi şeyin dağların en yüksek zirvelerini seçmek, bu aptallara nehirlerin pisliğini göstermek olacağını düşündü­ler. Hindistan’da insanlar cesetleri, yarısı yanmış cesetleri, ölü hayvanları bile nehirlere atarlar. Senin kutsal yerlerin bunlar mı? Bu yüzden Caynalar kutsal yerlerini yüksek dağlara yap­tılar.</span></p>
				<p class="Style16"><span class="char-style-override-6" xml:lang="tr-TR">O otobüsler onları takip eder ve çadır kentler dağların üstünde kuruluverir, hemen oracıkta, ama gece rahip uyurken, rahibin gözünün önünde değil. Bu çıplak rahiplere sordum: “Bu insanların dört ay boyunca sizi takip ettiğini -aynı yüzler, aynı çadırlar, aynı otobüsler- gerçekten bilmiyor musunuz? Onlar kendilerini kandırıyorlar ama siz kimi kandırıyorsunuz? Bu sirkin amacı ne?”</span></p>
				<p class="Style16 para-style-override-19"/>
				<p class="Style16 para-style-override-19"><span class="char-style-override-6" xml:lang="tr-TR">Yalnızken bana, “Haklısın ama bu konuda ne söylenebilir? Sen hep en can yakan yerden vuruyorsun. İnsanları en zayıf yerinde vurmak konusunda ustasın. Şimdi bu açık, dört ay... biliyorum ama bunu herkesin önünde söyleyemem, başka türlü nasıl hayatta kalırım?” diyorlardı. Rahip bu insanlara bağlı­dır. Bu insanlar işadamı, para yatırıyorlar. Rahibin yoksullara, “Geçmişteki karmalarınız yüzünden acı çekiyorsunuz, bu zen­ginler de geçmiş yaşamın iyi karmalarının keyfini çıkarıyorlar. Siz de keyif çatmak istiyorsanız, iyi karmalar biriktirin, kutsal kitaplara sadık kalın, büyük ustaların miras bıraktığı esaslara uyun. O zaman gelecek yaşamda siz de zengin olursunuz” demesini istiyorlar.</span></p>
				<p class="Style16 para-style-override-29"><span class="char-style-override-6" xml:lang="tr-TR">Rahiplerin neden geçmiş yaşamı öne sürmek zorunda oldu­ğunu açıklamaya çalışıyordum: Çünkü bu yaşam konusunda hiçbir şey yapamazlar. Gelecek yaşamla ilgili bir şey iyi: kimse­nin ne olacağını, bir şey olup olmayacağını, kimsenin hayatta kalıp kalmayacağını bilmemesi. Bu strateji açıklamanın akla yatkın kalması için icat edilmişti. Yoksa kutsal kitapların söy­lediği her şeyi yapan insanlar var, buna rağmen acı çekiyorlar, yoksullar, hastalar. “Söylediğin her şeyi yapıyoruz. O zaman neden acı çekiyoruz?” diye soruyorlar. Onları bir kenara bırak, bu Cayna rahipleri bile... Biri kanserden ölüyor, şimdi o neyin cezasını çekiyor. Hayatı boyunca asla yanlış olduğu söylenebilecek tek bir şey yapmadı. Açıklamayı onun geçmiş yaşamlarında bir yerde bulmak zorundasın.</span></p>
				<p class="Style16 para-style-override-29"><span class="char-style-override-6" xml:lang="tr-TR">İnsan sefalet içinde çünkü dinler onun sefaletin nedenlerini yok etmesine yardım etmedi. Tam tersine olduğu gibi kalsın diye onu avuttular.</span></p>
				<p class="Style16 para-style-override-26"><span class="char-style-override-6" xml:lang="tr-TR">Ayaklanma, devrim, itaatsizlik, karışıklık ve karmaşa yaratmakla aynı şeydir: Gelecek yaşamda çok acı çekeceksin. Şimdi acı çekiyor, daha fazla acı için zemin hazırlıyorsun.</span></p>
				<p class="Style18"><span class="char-style-override-6" xml:lang="tr-TR">Dolayısıyla bu yaşamla gelecek yaşam, geçmiş yaşamla bu yaşam arasında bu boşluğu yarattılar. Güzel bir strateji, çünkü ne geçmiş yaşamınla ilgili -kötü veya iyi hareketlerinle ilgili— bir kanıta, ne de gelecek yaşamda, bir sonraki hayatta başına neler geleceğini bilmek için bir yönteme sahipsin.</span></p>
				<p class="Style16"><span class="char-style-override-6" xml:lang="tr-TR">Güzel açıklamalarda bulundular ve sen çiçek kokusu alasın ve hemen aşağıda, dipte akan pis kokulu nehri unutasın diye, iğrenç gerçeğin tamamını güzel çiçeklerin arkasına gizlediler. O çiçekleri attığın anda insanlığın neden bu kadar sefalet içinde olduğunu görebileceksin.</span></p>
				<p class="Style16 para-style-override-18"><span class="char-style-override-6" xml:lang="tr-TR">Daha önce söylediğim gibi, meydana gelen yeni şey, insan­lığın yüzde birinin bir parça uyanık, farkında olabileceği bir noktaya gelmesidir. İnsanlığın sefaletin farkına varan, bütün insanlığın zaten cehennemde olduğunu göre o yüzde biri soruyor: “Siz hangi cehennemden bahsediyorsunuz? Dünya üzerinde şu anda yaşanandan daha kötü hiçbir şey olamaz.” İnsanlığın bu yüzde biri böyle sorular oluşturdu. O sorular o kadar uyanık olmayan insanlara da ulaştı ama sorular onlara bir şekilde ulaştı. Onlar da duydular ve bir parça bilinç kıpır­tısı hissetmeye başladılar: “Evet, sefalet var, büyük sefalet.”</span></p>
				<p class="Style16 para-style-override-15"><span class="char-style-override-6" xml:lang="tr-TR">Politikacılar seni kandırıyor. “Demokrasi geldiğinde, acı olmayacak. Bağımsızlık varsa, acı olmayacak. Sosyalizm geldiğinde, acı olmayacak. Komünizm gelirse, acı ortadan kalkar” diyorlar. Fakat demokrasi var ve acı büyümeye, birik­meye devam ediyor. Ülkeler bağımsız -köle olmayan ülkeler var- ama bağımsız ülkelerde bile sefalet daha az değil. Belki daha da fazla, çünkü bu sefer mutsuzluklarını başkasının üzerine yıkamıyorlar, bağımsızlar. Köle bir ülkenin en azından avuntusu vardır. Bu, benim deneyimim.</span></p>
				<p class="Style16 para-style-override-19"><span class="char-style-override-6" xml:lang="tr-TR">Hindistan bağımsızlığına kavuşmadan önce bütün Hindistan’da böyle bir duygu vardı. Bizim evimiz kumpas yeriydi. İki amcam birçok kez hapse girdi, hükümet aleyhinde bir şey yapmadıklarını ve hâlâ aynı yerde yaşadıklarını bildir­mek için her hafta karakola gitmeleri gerekiyordu. Kasabadan çıkmaları yasaktı ama insanlar onlara geliyordu ve hepsinin de büyük umutları vardı.</span></p>
				<p class="Style16 para-style-override-13"><span class="char-style-override-6" xml:lang="tr-TR">Ben küçüktüm ama hep merak ederdim: “Bu insanlar sadece bağımsız olmakla bütün sefaletin ortadan kalkacağını söylüyorlar. Bu nasıl olabilir? Hiçbir bağlantı görmüyorum.” Fakat umut vardı. Çok yakında vaat edilen topraklar vardı; bir parça mücadeleyle oraya ulaşacaktın. Istırap vardı ama bundan sen sorumlu değildin, İngilizler sorumluydu. Her şeyi İngilizlerin üzerine yıkmak büyük teselliydi.</span></p>
				<p class="Style16 para-style-override-17"><span class="char-style-override-6" xml:lang="tr-TR">Esasında, gizlice bizim eve gelen veya bazen aylarca bizim evde kalan bu devrimcileri sorguya çekerdim. Bir tanesi, çok ünlü bir devrimci olan Bhavani Prasad Tiwari sosyalist parti­nin ulusal lideriydi. Ne zaman yeraltına inmesi gerekse bizim köye gelir, bizim evde yaşardı. Bütün gün dışarı çıkmazdı ve zaten köyde de onu kimse tanımıyordu. Fakat ben onun peşindeydim. Bana tekrar tekrar, “Öyle uygunsuz sorular soruyorsun ki bazen sizin ev yerine bir İngiliz hapishanesinde yatmanın daha iyi olacağını düşünüyorum. En azından orada birinci sınıf muamele görürüm.”</span></p>
				<p class="Style16 para-style-override-20"><span class="char-style-override-6" xml:lang="tr-TR">Ünlü bir lider olduğu için -siyasi mahkûmlarda özel sınıf-her türlü imkânın, iyi yemeğin ve iyi bir kütüphanenin içinde bulunduğu birinci sınıf bir muamele görürdü. En azından biraz özgürlüğe sahip olurdu, çünkü birinci sınıf mahkûmlar çalışmaya zorlanmaz. Otobiyografilerini ve başka kitaplar yazarlar: Bu büyük Hintli liderlerin bütün kitapları hapis­hanede yazılmıştır. Yürüyüş yaparlardı. Kondukları yerler hapishane bile değildir, onlar için özel yapılmış güzel yerlerdir.</span></p>
				<p class="Style16 para-style-override-20"><span class="char-style-override-6" xml:lang="tr-TR">Örneğin Pune’de, bizim oradaki komünümüzün hemen </span><span class="char-style-override-6" xml:lang="tr-TR">karşısında, nehrin öteki tarafında bir yer vardı: Aga Khan sarayı. Saraydı. Gandhi orada hapis yattı, karısı da. Karısı orada öldü, mezarı hâlâ Aga Khan sarayında. Pune’de görmüş olabilirsin; köprüyü geçtikten sonra hemen tepenin üzerinde güzel bir ev var.</span></p>
				<p class="Style16 para-style-override-21"><span class="char-style-override-6" xml:lang="tr-TR">Evin sahibine sordum, çünkü Mumbai’de yaşıyordu ve bana gelirdi: “Ne istiyorsan alabilirsin, sadece o evi Pune’ye gitmeden önce bana ver. O evi istiyorum.” Orası Pune’nin en yüksek yeriydi, bütün şehri görebiliyordun ve gerçekten güzle bir saraydı.</span></p>
				<p class="Style16"><span class="char-style-override-6" xml:lang="tr-TR">“Bu zor” dedi, “çünkü orası anneme ait. Evin sahibi o ve Gandhi tutukluluğunu orada geçirdiği ve kendisi de Gandhi taraftarı olduğu için orayı satmaz. Orayı Gandhi anısına ulusal bir müze haline getirmek istiyor. Onu ikna etmek imkânsız, özellikle de senin için! Bizim ailede senin adın bile ağza alınamaz. Buraya geldiğimde, başka bir yere gittiğimi söylüyorum.” Gandhiciler benim adımı ağzına almaz, çünkü ben sürekli Gandhi aleyhinde konuşuyorum.</span></p>
				<p class="Style16 para-style-override-21"><span class="char-style-override-6" xml:lang="tr-TR">Yani bu özel yerler hapishane haline getirildi. Dönümlerce yeşil alana, güzel manzaralara sahipti. Bhavani Prasad Tiwari bana, “Gizlenmekten vazgeçsem iyi olurdu, çünkü sen son derece biçimsiz sorular soruyorsun” derdi.</span></p>
				<p class="Style16 para-style-override-13"><span class="char-style-override-6" xml:lang="tr-TR">“Sorularımı cevaplayamıyorsan” dedim, “ülke bağımsızlı­ğına kavuştuğunda ne olacak? Bunlar çözmen gereken sorular olacak. Onları sözlü olarak bile cevaplayamıyorsan, zamanı geldiğinde gerçekten çözmek zorunda kalacaksın.” Ona sordum: “ingilizlerin ülkeyi terk etmesiyle” -fazla ingiliz yok­tu- “yoksulluk nasıl ortadan kalkacak? ingilizler Hindistan’a gelmeden önce, Hindistan’ın yoksul olmadığına inanmamı mı istiyorsun?”Şimdiki kadar yoksuldu, hatta belki daha da yoksul, çünkü ingilizler ülkenin biraz daha iyileşmesine yardımı dokunan sanayi ve teknolojiyi getirdi. Eğitim, okul, kolej ve üniversi­teleri getirdiler. Ondan önce eğitim mümkün değildi: Sadece brahmanlar eğitimliydi, çünkü baba oğluna öğretirdi. Herkesi eğitimsiz bırakmışlardı, çünkü insanların köleliğini devam ettirmenin en iyi yolu buydu. Eğitim tehlikeli olabilir.</span></p>
				<p class="Style16 para-style-override-13"><span class="char-style-override-6" xml:lang="tr-TR">“Yoksulluğu nasıl yok edeceksin? ingilizlerle hiç ilgisi olmayan yüzlerce kaygı ve sefaleti nasıl ortadan kaldıracak­sın? Şimdi, bir koca, karısı yüzünden acı çekiyor; bunun ne faydası olacak? ingilizler gitti, tamam; ama adamın karısı hâlâ orada olacak, koca hâlâ orada olacak. Bu durum işleri nasıl değiştirecek?”</span></p>
				<p class="Style16 para-style-override-23"><span class="char-style-override-6" xml:lang="tr-TR">“Çok zor olduğunu biliyorum ama önce bağımsızlığımıza kavuşalım” dedi.</span></p>
				<p class="Style16 para-style-override-13"><span class="char-style-override-6" xml:lang="tr-TR">“Bağımsızlıktan sonra sorunların aynı, belki daha da kötü olacağını biliyorum” dedim.</span></p>
				<p class="Style16"><span class="char-style-override-6" xml:lang="tr-TR">Daha kötü oldu. Üç yüz yıl boyunca tek bir ingiliz genel valisi suikasta uğramamıştı. Şimdi başbakana suikast düzen­leyebilirsin. Bağımsızlığın sana büyük zekâ kazandırdı! Üç yüz yıl boyunca Pencaplı Sihler asla ayrı bir devlet istedikle­rini söylemediler. Şimdi ayrı bir devlet istiyorlar. Bağımsızlık insanlara bunu verdi. Fakat asıl sorun, Pencap’ta yaşayan Hindu azınlıktır. Hepsi öldürülecekler. Ya Sih olmak zorunda kalacak ya da katledilecekler. Yani mesele sadece bir eyalete bağımsızlık vermek değil, sorun Hindu azınlık. Onları nereye alacaksın? Hepsi öldürülecek.</span></p>
				<p class="Style16"><span class="char-style-override-6" xml:lang="tr-TR">Pakistan’da böyle oldu. Pakistan kurulduğunda, Pakistan’da kalmaya çalışan Hinduların hepsi öldürüldü. Bunu yapmak Pakistan’ı zenginleştirmedi. Zengin olmanın yolları bunlar değil. Pakistan şu anda Hindistan’dan çok daha yoksul. Nüfus arttığı için yoksulluk da arttı. Şu anda nüfusun artmasından ingilizler sorumlu değil. Sen çocuk doğurup duruyorsun.</span></p>
				<p class="Style16 para-style-override-20"><span class="char-style-override-6" xml:lang="tr-TR">Siyasi liderler insanlığı umutla yaşattı; hep uzaklarda bir yerlerde büyük bir umut var. Sınıfsız toplum için Rusya altmış yıldan fazla her acıya katlandı: “Sınıfsız toplum çok yakında gerçekleşecek!” O bekleyiş dolu günler ne zaman bitecek? Bu eski bir stratejidir. isa takipçilerine, “Çok yakında benimle birlikte Tanrı’nın krallığında olacaksınız. Çok yakında beni takip edenlerin kurtarıldığını, beni takip etmeyenlerin sonsuz cehenneme düştüğünü göreceksiniz” derdi. Bu hâlâ olmadı ve isa’nın Tanrı’yla birlikte olup olmadığını bile bilmiyoruz.</span></p>
				<p class="Style16 para-style-override-13"><span class="char-style-override-6" xml:lang="tr-TR">Geri döneceğini bile vaat etmişti. Cesaretini kaybetmiş olmalı; bir kere çarmıha gerilmek yeterli! Şimdi yine çarmıha gerilecek, bu sefer Vatikan’da, çünkü bu sefer Hıristiyan olarak gelecek. Karar verecek kişi de papa olacak: “Bu adam çarmıha gerilmeli. O bir sahtekâr, bir Deccal. O bizim mesihimiz değil, çünkü bizim mesihimiz bir bulutun üzerinde, ihtişamla gelecek. Mesihin böyle gelmesi gerekir. Bu adam bakire bile olmayan bir kadından doğmuş.” Mesihin üzerine binip geleceği bulutu arıyorlar ama mesih kaçtı!</span></p>
				<p class="Style16 para-style-override-20"><span class="char-style-override-6" xml:lang="tr-TR">Fakat umut... Politikacılar umut vermeyi sürdürüyor ve hiçbir şey hayata geçmiyor. Bir şeyin açıkça anlaşılması şarttır: Hiçbir umudun faydası olmayacak; uydurma açıklamaların hiçbirinin faydası olmayacak. Bu saçmalıkları bir kenara bırakmak, gerçeği olduğu gibi görmek zorundasın. Gerçek bu gezegenin bu kadar nüfusu kaldıramamasıdır; nüfusun şu andakinin hemen hemen yarısına düşmesi gerekir. Fakat şu haliyle, ikiye katlanacak. Sefalet de ikiye katlanacak.</span></p>
				<p class="Style16 para-style-override-19"><span class="char-style-override-6" xml:lang="tr-TR">Nüfusun şu andakinin yarısı olmasını isterdim ama bunun için zekâya, anlayışa ihtiyacın var. Çocukların Tanrı tarafından gönderilmediğini anlamak zorundasın. Çocukları gönderen bir Tanrı yok.</span></p>
				<p class="Style16 para-style-override-19"><span class="char-style-override-6" xml:lang="tr-TR">Aslında, tek bir erkek, çocuk yapmaya muktedir olduğu kırk-elli yıllık hayatı süresince yeryüzünün bütün nüfusunu oluşturabilecek sayıda sperme sahiptir! Her cinsel orgazmda, milyonlarca potansiyel insan kaybolur. Bu, Tanrı’nın yaptığı bir şey değil, aksi takdirde çok aptal bir Tanrı demektir. Kadın normalde yılda döllenmiş sadece bir yumurta taşıyabiliyorsa, erkeğe bu kadar çok sperm vermenin ne anlamı var? Sorun yaratan bu: Erkek bir sürü eşe sahip olmaya başladı. Fakat kadının birden fazla kocası olamaz, çünkü bir erkek bir sürü kadını hamile bırakabilir ama eğer bir kadının birkaç kocası varsa, o kocalar ne yapacak? Bir kadını bir erkek hamile bıra­kınca, geriye kalanlar meyhaneye gider, başka nereye gidecek?</span></p>
				<p class="Style16 para-style-override-13"><span class="char-style-override-6" xml:lang="tr-TR">Bunun Tanrı’yla hiç ilgisi yok, bu basit biyolojidir. insanların biyolojiyi anlaması, nüfusu şu andakinin yarısına düşürmek için mevcut bütün yöntemleri kullanması sağlanmalıdır.</span></p>
				<p class="Style16 para-style-override-13"><span class="char-style-override-6" xml:lang="tr-TR">Sinagoga, tapınağa, kiliseye gitmeyi bırak, çünkü onlar seni yeterince kandırdı. Bu insanlara -rabbilere, keşişlere, rahiplere- sormayı bırak, çünkü onların tek bildiği binlerce yıldır teselli vermek ve tesellilerinin hepsinin etkisiz olduğu kanıtlandı.</span></p>
				<p class="Style16 para-style-override-17"><span class="char-style-override-6" xml:lang="tr-TR">Politikacıdan, din adamından bilimciye dönmelisin. Sefalet­ten kurtulmak istiyorsa, bütün insanlığın bilime odaklanması gerekir.</span></p>
				<p class="Style16 para-style-override-13"><span class="char-style-override-6" xml:lang="tr-TR">Ben kendi dinimi içteki ruhun bilimi olarak adlandırıyorum. Din değil, pozitif bilimdir. Aynı bilimin nesnel dünyada işlev göstermesi gibi, bu bilim de öznel dünyada işlev gösterir.</span></p>
				<p class="Style16 para-style-override-20"><span class="char-style-override-6" xml:lang="tr-TR">Unutma, dışa yönelik bilimin ıstırabını ve mutsuzluğunu yüzde doksan civarında azaltmana büyük yardımı doku­nabilir. Fiziksel ve biyolojik ıstırabının ve dertlerinin yüzde doksanını ortadan kaldırdığında -bilim bunları çok kolay giderebilir- o zaman geriye kalan yüzde onluk dert senin için ilk kez belirginleşecektir. Şu anda bu yüzde doksanlık derdin dağınıklığının içinde kayboluyor.</span></p>
				<p class="Style16 para-style-override-13"><span class="char-style-override-6" xml:lang="tr-TR">O zaman bütün o mutsuzluğun bu yüzde onun yanında hiç­bir şey olduğunu görebileceksin; bu yüzde on asıl ıstıraptır. Ve o da ancak içe yönelik hareketle dönüştürülebilir: buna ister meditasyon de, ister farkındalık de, ister dikkat de.</span></p>
				<p class="Style16 para-style-override-19"><span class="char-style-override-6" xml:lang="tr-TR">Fakat o yüzde onluk derdin ağırlığı çok büyüktür. Yüzde doksan hiçbir şeydir, sadece açlıktır; yiyeceğe ihtiyaç duyarsın, barınağa ihtiyaç duyarsın, işe ihtiyaç duyarsın ve bütün bunlar bilimle halledilebilir.</span></p>
				<p class="Style16 para-style-override-19"><span class="char-style-override-6" xml:lang="tr-TR">Rahibi tamamen ortadan kaldır. Onun geleceğe dönük hiç­bir işlevi yok. Zaten yeterince kötülük yaptı. Bilime odaklan; o zaman derhal içinde farkında olmadığın yeni bir boyutun doğmaya başladığını göreceksin.</span></p>
				<p class="Style16 para-style-override-13"><span class="char-style-override-6" xml:lang="tr-TR">O boyut oradaydı, ama aç bir insan yaşamın bir anlamının olup olmadığına nasıl kafa yorabilir? Aç bir insan çiçeğin güzel olup olmadığını düşünemez; karnı açtır. Onunla müzik, şiir ve resim hakkında konuşamazsın. Bu, onun için gurur kırıcı olacaktır; tam anlamıyla hakaret olacaktır. Fakat bu sorunlar ortadan kalktığında, ilk kez ancak öznel bir bilimle cevaplanabilen asıl varoluşsal soruları sormaya başlayacak.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bu nedenle dinin geleceği yok. Nesnel meseleleri ele alan nesnel bir bilimin ve içsel meselelerini ele alan öznel bir bilimin geleceği vardır. Birisi fizyolojinle, biyolojinle ilgilenir. Diğeri de psikolojinle ve esas merkezinle ilgilenecektir: ruhunla.</span></p>
			</div>
		</div>
	</body>
</html>