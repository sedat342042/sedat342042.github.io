<html xmlns="http://www.w3.org/1999/xhtml">
	<head>
		<title>6-1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x6-1.html" xml:lang="en-US">
			<div class="Basic-Text-Frame">
				<p class="BOLUM" id="toc_marker-2" xml:lang="tr-TR">Bölüm 2-Ben buna yaşama saygı diyorum</p>
				<p class="Style8">Soru: Şiddetsizlik felsefesi ve özellikle de Hıristiyanların öteki yanağı dönmesi konusunda ne düşünüyorsun?</p>
				<p class="Style16 para-style-override-13"/>
				<p class="Style16 para-style-override-31"><span class="char-style-override-6" xml:lang="tr-TR">Ben felsefeci değilim. Felsefeci olaylar hakkında düşünür. Bu, zihinsel yaklaşımdır. Benim yaklaşımım, zihinsizlik yak­laşımıdır. Felsefenin tam tersidir. Olaylar, fikirler hakkında düşünmek değil; zihnini kenara koyduğunda, mantık değil sessizlik yoluyla gördüğünde gelen bir açıklıkla görmektir. Görmek, düşünmek değildir.</span></p>
				<p class="Style16"><span class="char-style-override-6" xml:lang="tr-TR">Güneş doğar: Bunun hakkında düşünürsen, güneşin doğuşunu kaçırırsın, çünkü sen bu konuyu düşünürken, ondan uzaklaşıyorsun. Düşünürken kilometrelerce uzaklara gidebilirsin ve düşünceler mümkün olan her şeyden daha hızlı hareket eder.</span></p>
				<p class="Style16 para-style-override-13"><span class="char-style-override-6" xml:lang="tr-TR">Gündoğumunu görüyorsan, senin onu kesinlikle düşün­müyor olman gerekir. Ancak o zaman görebilirsin. Düşünce gözlerinin önünde perde oluşturur. Gerçekliğe kendi rengini, kendi fikrini verir. Gerçeğin sana ulaşmasına izin vermez, kendini gerçeğe dayatır; gerçekten bir sapmadır.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bu nedenle bugüne kadar hiçbir felsefeci hakikati bilemedi. Bütün felsefeciler hakikati düşünüp duruyor. Fakat hakikati düşünmek bir imkânsızlıktır. Onu ya bilir ya da bilmezsin. Eğer biliyorsan, onun hakkında düşünmeye gerek yoktur. Eğer bilmiyorsan, onun hakkında nasıl düşünebilirsin? Hakikati düşünen bir felsefeci ışığı düşünen bir köre benzer. Gözlerin varsa, ışığı düşünmez, onu görürsün.</span></p>
				<p class="Style16 para-style-override-18"><span class="char-style-override-6" xml:lang="tr-TR">Görmek, tamamen başka bir süreçtir; meditasyonun yan ürünüdür.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bu nedenle yaşam biçimime felsefe (philosophy) denmesini istemem, çünkü felsefeyle hiç ilgisi yok. Buna philosia diye­bilirsin. </span><span class="char-style-override-6" xml:lang="tr-TR">Philo kelimesi sevgi demektir; sophy, bilgelik, bilgi demektir: bilgi sevgisi. Philosia’da, philo aynı şekilde sevgi demektir ve sia da görmek demektir: bilgiye değil var olmaya duyulan sevgi: bilgeliğe değil, deneyime duyulan.</span></p>
				<p class="Style16 para-style-override-19"><span class="char-style-override-6" xml:lang="tr-TR">Bu, hatırlanması gereken birinci şey. Şiddetsizlik Mahatma Gandhi için felsefedir; bana göre felsefe değildir, bir philosia’dır. Gandhici felsefecilerle, düşünürlerle sürekli çatıştığım nokta</span></p>
				<p class="Style18 para-style-override-30"><span class="char-style-override-6" xml:lang="tr-TR">bu.</span></p>
				<p class="Style16 para-style-override-13"><span class="char-style-override-6" xml:lang="tr-TR">Gandhi Experiments with Truth (Hakikatle Deneyimler) adını verdiği otobiyografisini yazdı. Şimdi bu tam bir saçma­lık; hakikati deneyimleyemezsin. Sessiz olduğunda, hakikat bütünlüğü içinde, mutlak ihtişamı içinde oradadır. Sessiz değilken, hakikat yoktur. Sessizken, hakikat bir nesne gibi önünde belirmez. Sessizken, birden senin hakikat olduğunu fark edersin. Görecek bir şey yoktur. Gören görülendir, göz­lemci gözlemlenendir; o ikilik artık yoktur. Düşünmek diye bir şey de yoktur. Şüphe yoktur, inanç yoktur; fikir yoktur.</span></p>
				<p class="Style16 para-style-override-18"><span class="char-style-override-6" xml:lang="tr-TR">Gandhi hakikati deneyimlemeye çalışıyordu. Basit çıkarım şudur: Hakikatin ne olduğunu bilirsin; aksi takdirde onu nasıl deneyimleyeceksin? Hakikati bilen biri için, deneyimin ne gereği var? Hakikati bilen insan onu yaşar; onun için seçenek yoktur. Gandhi’ye göre her şey felsefe; bana göre philosia. Gandhi bir düşünür, ben değilim. Benim yaklaşımım varoluşçudur, zihinsel değil. Şiddetsizlik kelimesi benim ilgimi çekmiyor, bana göre değil, çünkü olumsuz. Şiddet olumludur; şiddetsizlik olumsuzdur. Şiddeti senin olumlu, geçerli hale getirdiğin gerçeğine kimse dikkat etmedi; şiddetsizlik bunu tamamen geçersiz kılmaktır.Ben buna yaşama saygı adını veriyorum; şiddetsizlik kelimesini kullanmam. Yaşama saygı - bu olumludur; o zaman şiddetsizlik kendiliğinden gerçekleşir. Yaşama saygı duyu­yorsan, nasıl şiddete başvurabilirsin? Şiddet uygulamamakla birlikte yaşama da hiç saygı göstermemen mümkün.</span></p>
				<p class="Style16 para-style-override-13"><span class="char-style-override-6" xml:lang="tr-TR">Sözüm ona şiddet uygulamayan bu insanları biliyorum. Kolkata’da Caynaların çok önemli bir yere sahip olduğunu öğrenince şaşıracaksın. Bütün büyük şehirlerde -Mumbai, Kolkata- Caynalar süper zengin insanlardır. Kolkata’da tuhaf bir olayla karşılaştım; ilk gördüğümde gözlerime inanama­dım. Sohanlal Dugar adında eşi benzeri az bulunur bir insanın evinde kalırdım. Bu insan birçok bakımdan benzersizdi. Ada­mı seviyordum, çok renkliydi. Yaşlıydı; ilk karşılaştığımızda yetmiş yaşındaydı ama doksan yaşına kadar yaşadı.</span></p>
				<p class="Style16 para-style-override-32"><span class="char-style-override-6" xml:lang="tr-TR">Onunla memleketi Jaipur’da tanıştık, beni Kolkata’ya davet etti, çünkü iş yaptığı yer orasıydı. Orada sadece Hindistan’daki değil bütün Asya’daki gümüş piyasası kontrolü altındaydı. Ona Gümüş Kral diyorlardı. Ondan bahsedildiğini duymuş­tum ama kim olduğunu bilmiyordum. Jaipur’da ilk kez bana geldiğinde, ayaklarıma kapandı -her bakımdan müzelik görü­nen, sarı bir türbanı olan Rajasthani tarzında giyinmiş yaşlı bir adam- ve ceketinin cebinden destelerce para çıkarıp onları bana vermek istedi.</span></p>
				<p class="Style16 para-style-override-26"><span class="char-style-override-6" xml:lang="tr-TR">“Fakat şu anda onlara ihtiyacım yok” dedim. “Sen bana adresini ver; ihtiyacım olursa isterim ve eğer sen de hâlâ zen-ginsen ve vermeye istekli olursan, verebilirsin. Fakat şu anda hiç ihtiyacım yok, neden gereksiz yere başıma dert olsun? Otuz altı saat yolculuk edeceğim ve bu paralara dikkat etmek zorunda kalacağım. Biri alabilir diye uyku bile uyuyamaya-cağım. O yüzden lütfen sende kalsın.” Ağlamaya başladı, gözlerinden yaşlar boşanıyordu. “Seni bu kadar incitecek bir şey söylemedim” dedim.</span></p>
				<p class="Style16 para-style-override-13"/>
				<p class="Style16 para-style-override-13"><span class="char-style-override-6" xml:lang="tr-TR">“Başka hiçbir şey beni daha fazla incitemez” dedi. “Ben yok­sul bir adamım, paradan başka hiçbir şeyim yok. Senin için bir şey yapmak istiyorum -sana bu kadar yakınlık duyuyorum-ama ben para dışında hiçbir şeyi olmayan yoksul bir adamım. Paramı reddediyorsan, beni de reddediyorsun demektir, çünkü başka bir şeyim yok. O yüzden parayı al. Onu yakmak isti­yorsan, hemen şimdi burada yak. Onu atmak istersen, hemen burada at, bu senin bileceğin iş. Fakat unutma, bir daha asla paramı geri çevirme, çünkü o zaman beni de geri çeviriyorsun. Sunacak başka bir şeyim yok.” Gözyaşları o kadar içten ve sahici ve söyledikleri o kadar anlamlıydı ki, “Tamam. Bana şu parayı ver, geri kalanını da çıkar. Cebinde daha var” dedim.</span></p>
				<p class="Style16 para-style-override-20"><span class="char-style-override-6" xml:lang="tr-TR">“Bu doğru! Aradığım insan bu” dedi ve bütün parayı çıkar­dı. Bana tersyüz ettiği ceplerini gösterdi ve “Şimdi, şu anda, başka hiçbir şeyim yok ama aradığım insan bu” dedi. Beni Kolkata’ya davet etti.</span></p>
				<p class="Style16 para-style-override-19"><span class="char-style-override-6" xml:lang="tr-TR">Bir Cayna topluluğuyla yaşıyordu. Caynalar bir yerde birlikte yaşamaya çalışırlar, çünkü “aşağı insanlarla” ilişkiye girmek istemezler. Kendilerinin en üstün, en saf, en dindar olduklarını düşünürler. Orada bana, “Sana şaşıracağın bir şey göstereceğim” dedi. Beni odalarından birine götürdü, pencere­yi açtı ve “Dışarı bak” dedi.</span></p>
				<p class="Style16 para-style-override-20"><span class="char-style-override-6" xml:lang="tr-TR">Dışarıda gördüm... Ne olduğunu anlayamadım. Orada üzerinde yatak olmayan en az yüz karyola vardı ve yüz kişi o çıplak karyolaların üzerinde uyumaya çalışıyordu. “Mesele nedir? Neden yatak yok, neden hiç yastık yok? Kesinlikle rahatsızlar; sağa sola döndükleri görülüyor” dedim.</span></p>
				<p class="Style16 para-style-override-13"><span class="char-style-override-6" xml:lang="tr-TR">“Gördüğün şeyin aslını bilmiyorsun. Bundan fazlası da var; bu insanlar Caynalar tarafından kiralanıyor” dedi.</span></p>
				<p class="Style16 para-style-override-24"><span class="char-style-override-6" xml:lang="tr-TR">“Kiralanıyorlar mı? Ne için?” dedim.</span></p>
				<p class="Style16 para-style-override-24"><span class="char-style-override-6" xml:lang="tr-TR">“Bu karyolaların üzerinde uyumaları için” dedi.</span></p>
				<p class="Style16 para-style-override-24"/>
				<p class="Style16 para-style-override-24"><span class="char-style-override-6" xml:lang="tr-TR">“Fakat bütün bunların amacı ne?” dedim.</span></p>
				<p class="Style16 para-style-override-33"><span class="char-style-override-6" xml:lang="tr-TR">Bana açıkladı. Hindistan’da, sıcak ülkelerde, her cins böcek çok kolay ürer. İngilizcede tahtakurusu denen bir böcek, bir parazit bu karyolalarda yuvalanır.</span></p>
				<p class="Style16"><span class="char-style-override-6" xml:lang="tr-TR">Caynalar şiddetsizlik felsefesi yüzünden onları öldüremez. Bu yataklarda kimse uyumazsa, böcekler öleceği için de bu insanları kiralıyorlar. Gecesine beş rupi veriyorlar: Tahtaku-rularıyla dolu bir karyolada uyuyorsun, bütün gece kanını emiyorlar.</span></p>
				<p class="Style16 para-style-override-13"><span class="char-style-override-6" xml:lang="tr-TR">Şiddet uygulamayan insanlar ille de yaşama saygılı diye bir şey yok. Şimdi burada nasıl bir iş dönüyor? Tahtakurularını koruyorlar ama ya bu yoksul insanlar ne oluyor? Caynalar bunu düşünmüyor. Onlara para ödedikleri için bu konuda sorun yok. İnsanlar karyolalarda uyumayı kabul etmiş, onlar da parasını ödüyorlar.</span></p>
				<p class="Style16"><span class="char-style-override-6" xml:lang="tr-TR">Fakat sadece fikri düşün, bir insanı böyle bir duruma soka­caksın! O insan zorda olmalı, yoksa neden beş rupi için bütün hayatını mahvetmeye hazır olsun? Belki annesi ölüyor, belki karısı hastanede, belki babası kaza geçirdi ve o beş rupi ilaç için, yiyecek için, bir şey için gerekli. Ve her gün kuyruk var: Herkes içeri giremiyor. Sadece yüz karyola var; içeri girebilen­ler şanslı. Onlara para ödeyen bu insanlar üstünlük kazanıyor. Öbür dünyadaki banka hesapları büyüyor; bir sürü tahtaku-rusunu ölümden kurtardılar. Tahtakurularıyla garip bir aşk hikâyesi! Bütün gece eziyet çeken bu insanı düşünmüyorlar. Hayır, ona parasını ödediler, bu konuda suçluluk duyulacak bir şey yok.</span></p>
				<p class="Style16 para-style-override-13"><span class="char-style-override-6" xml:lang="tr-TR">Hatırlamanı istiyorum: Şiddetsizliğe inanan bir insanın ille de yaşama saygılı olması gerekmez. Fakat yaşama saygı duyan birisinin şiddet uygulamayacağı kesindir, bu onun kaçınılmaz doğal sonucudur. Onun şiddetten uzak duruşu tamamen farklı bir özelliğe taşıyacaktır. Mahatma Gandhi’nin şiddetsizliğiyle aynı şey olmayacak.</span></p>
				<p class="Style16"><span class="char-style-override-6" xml:lang="tr-TR">Örneğin: Gandhi müritlerine sürekli şiddetsizliği öğretiyor ve kendi de buna uyuyor. Sahtekârlık yapmıyor; inandığı şey yanlış olabilir ama Gandhi onu bütünlüğüyle yapıyor. Onun niyeti daima içtendir, samimiyetinden şüphe edemezsin ama zekâsı o kadar şüphe edilemez değil. Niyetleri kuvvetli ama yüksek bir zekâ özelliğine sahip olmayan bir insan, herkesten daha tehlikelidir, çünkü niyet kördür. Gandhi şiddetsizliği öğrettiğini düşündü ama esasında insanlara kendilerine şiddet uygulamayı öğretiyordu.</span></p>
				<p class="Style16 para-style-override-21"><span class="char-style-override-6" xml:lang="tr-TR">Benim yaşam biçimimde bu olamaz. Yaşama saygı beni dışarıda bırakmaz. Eğer ben her yönden yaşama saygı doluy-sam, kendi yaşamıma karşı nasıl saygısız olabilirim?</span></p>
				<p class="Style16 para-style-override-15"><span class="char-style-override-6" xml:lang="tr-TR">Derin sessizlikte benimki ve seninki yoktur. Yaşam, yalın biçimde yaşamdır; akış tektir. Görünmeyen ipliklerle birbiri­mize bağlıyız. Seni incitirsem, kendimi de incitirim. Kendimi incittiğimde, herkesi incitiyorum.</span></p>
				<p class="Style16 para-style-override-15"><span class="char-style-override-6" xml:lang="tr-TR">Ayrımın açık olmasını istiyorum. Bu hassas bir konu. Şid-detsizliğe inanan bir insan hiç kimseye şiddet uygulamamak konusunda çok dikkatli olacaktır, fazla dikkatli! Ancak yaşa­ma saygıyı deneyimlemediği için, bu bir ideolojiden başka bir şey değildir. Mantık yoluyla bunun iyi olduğu, bunun doğru yol olduğu sonucuna vardı ve kendine karşı çok yıkıcı olacak. Aslında başkalarına yönelik şiddet duygusu kendine dönecek ama oran aynı kalacak.</span></p>
				<p class="Style16 para-style-override-15"><span class="char-style-override-6" xml:lang="tr-TR">Bunu şiddete başvurabilen, öldürebilen insanlarda, örneğin avcılarda gördüm. Bizim üniversitenin üç yüz kilometre uza­ğında bir orman rezervi vardı: Hindistan’ın en güzel orman­larından biri, Kanha Keshali. Yüzlerce kilometre, her türden vahşi yaşam, orada aklına gelebilecek, hayal edilebilecek her türü bulabilirdin. Genel valinin, eyalet valisinin ve daha sonra başbakanın, başkanın özel misafirleri dışında avlanmak yasaktı.</span></p>
				<p class="Style16 para-style-override-21"><span class="char-style-override-6" xml:lang="tr-TR">Zaman buldukça arabayla Kanha Keshali’ye giderdim. Ora­daki konuk evi kocaman bir gölün üzerinde, göz görebildiğince yeşil alanla çevrili, çok güzel bir yerdeydi. Günlerce kimseyle karşılaşmaz veya görmezdin ama gece binlerce geyiğin geç­tiğini görürdün. Geceleri geyiklerin gözleri alev gibi olurdu. Gece bin ya da iki bin geyik geçerken eğer dolunay varsa sıra halinde hareket eden binlerce küçük ışık görüyordun. Gece su içmek için göle inmeleri gerekiyordu. Bütün hayvanlar gece gelirdi; tek yapılması gereken konuk evinde oturmaktı, o zaman aslanları, kaplanları görebiliyordun.</span></p>
				<p class="Style16 para-style-override-21"><span class="char-style-override-6" xml:lang="tr-TR">Arada bir, bir avcı grubuyla, özel insanlarla karşılaşırdım. Bu avcıların şiddet uygulayan ama çok sevgi dolu, son derece dost canlısı insanlar olduğunu bilmek beni şaşırtırdı. Hiç dost­ça, sevgi dolu davranmayan, şiddete karşı insanlarla yaşadım. Çelişki o boyuttaydı ki bu konuya daha derinlemesine bak­maya başladım: Mesele neydi? Hindistan’ın büyük avcılarıyla, krallarla ve prenslerle -Hindistan’da çok sayıda mihrace ve prens var, hepsi de avcı- arkadaş oldum. Mihracenin sarayına gittiğinde kaç tane aslan öldürdüğünü görüyorsun; hepsi ser­gileniyor. Bütün ev korunmuş, doldurulmuş ölü hayvanlarla dolu. Ve bu onların gurur kaynağı.</span></p>
				<p class="Style16"><span class="char-style-override-6" xml:lang="tr-TR">Bu insanlarla arkadaş olmaya başladım ve hepsinin çok hoş, çok sevgi dolu, çok sade ve son derece masum insanlar oldu­ğunu gördüm. Adam yüz tane aslan öldürmüş olabilir ama çocuk ruhludur. Şiddete karşı bir Cayna’nın veya şiddete karşı bir Gandhicinin kibirli, bencil tavrı onda yoktur. Basit bir adam, sade bir insandır. Ermiş olmadığını bilir. Şiddetsizliğe inanan insanlar otomatik olarak ermiş olduklarına; herkesten </span><span class="char-style-override-6" xml:lang="tr-TR">yukarıda, üstün varlıklar olduklarına inanmaya başlarlar. Bencil tavırlarında, bir sürü hayvan öldürmüş bir avcının bütün yaşamında olabileceğinden daha fazla şiddet vardır.</span></p>
				<p class="Style16 para-style-override-15"><span class="char-style-override-6" xml:lang="tr-TR">Şiddete karşı olan inançlı kişi fiziksel şiddete başvurmaz ama psikolojik olarak şiddet uygulamaya son derece açıktır. Psikolojik yönden üstünlüğünü ispatlamak için her yolu deneyecektir. Bir şey daha: Başkalarına ulaşmasını engellediği şiddet ortadan kalkmamıştır; bu şekilde hiçbir şey kaybolmaz. Şiddete açık zihin içtedir. Şiddeti başkalarına ifade etmesine imkân vermediğinde kendine dönecektir.</span></p>
				<p class="Style16 para-style-override-15"><span class="char-style-override-6" xml:lang="tr-TR">Bu nedenle şiddete karşı olan insanlar her bakımdan ken­dilerine eziyet ediyorlar. Kendilerine işkence etmenin yeni yöntemlerini bulma konusunda çok yaratıcılar. Şiddet ortadan kaybolmadı; sadece göbekten döndü. Gandhi kendine karşı çok acımasızdı, en ufak bahanede oruca başlardı. Oruç, şiddet­tir. Başka birisini aç bırakmak, şiddettir. Kendini aç bırakman şiddet değil mi? Bu, çifte standart değil mi?</span></p>
				<p class="Style16 para-style-override-13"><span class="char-style-override-6" xml:lang="tr-TR">İster seni aç bırakmışım ister kendimi, aynı şey; aynı prensip ve standardın uygulanması gerekir: Ben şiddet uygulayan bir insanım, senin bedenine değilse, o zaman kendi bedenime. Sana karşı şiddete başvursaydım, aynı şekilde karşılık verme olanağın olabilirdi; sana gösterdiğim şiddeti engelleyebilirdin. Ancak kendi bedenine şiddet uygulamak dünyadaki en kolay şeydir. Bedenin ne yapabilir? Karşılık veremez, seni engelle­yemez. Sana karşı savunması yoktur. Bu nedenle başkalarına şiddet uygulayan insan, en azından kendini savunma hakkına sahip ve karşılık olarak şiddet uygulayabilecek birisine şiddet göstermiştir. Kendine şiddet uygulayan biriyse, gerçekten kurnaz, çok kurnazdır. Dünyadaki en masum, savunmasız kurbanı buldu. Bedenine istediğini yapabilirsin.Her sabah bütün vücudundan kan gelinceye kadar kendi bedenini döven rahipler var. Onların büyük ermişler oldukları düşünülüyor! İskenderiye’de on sekiz metre yüksekliğinde bir sütunun üzerinde duran -sütunun tepesinde ancak oturabile­cek kadar yer vardı- bir Hıristiyan ermişi vardı. Otuz yıldır o sütunun tepesinde yaşıyordu. Orada uyuyordu; insanların gönderdiği yiyecekleri iplerle yukarı çekiyordu. Sütunun tepesinden bağırsaklarını boşaltıyor, idrarını yapıyordu... fakat insanlar bunu dünya zevklerinden uzak durmak olarak yorumluyordu. Yüzlerce kilometre uzaktan bu deliye saygı­larını sunmaya geliyorlardı. Başka hiçbir özelliği yoktu ama krallar bile ona saygılarını sunmaya geliyordu. Bu adam ne yapıyordu? Kendine eziyet ediyordu.</span></p>
				<p class="Style16 para-style-override-18"><span class="char-style-override-6" xml:lang="tr-TR">Hindistan’da kendine çok değişik şekillerde eziyet eden o kadar çok insan gördüm ki, dinlerin şimdiye kadar sado-mazoşistler tarafından idare edildiğine kesin olarak kanaat getirdim. Bu konuda hiçbir şüphem yok. Bu dinler dinleri kuran ve dinleri takip eden insanların sado-mazoşist oldukla­rına dair yeterince kanıt veriyor.</span></p>
				<p class="Style16 para-style-override-26"><span class="char-style-override-6" xml:lang="tr-TR">Yıllardır ayakta duran bir adamla karşılaştım. Şimdi, çok uzun süre ayakta duramazsın; adam yıllardır ayaktaydı. Bede­ni olduğu gibi çökmüştü. Bütün ağırlık bacaklara binmişti; bacaklar fil bacağına benzemişti. Artık oturmak istese bile, bu imkânsızdı. Ayakta uyuması gerekiyordu. Hemen önünde tavandan sarkan ağaç bir destek vardı. Kollarını bu desteğin üzerine koyarak uyuyabiliyordu ve bütün gün de ayakta duru­yordu. Binlerce insan da ona tapıyordu.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bu insanlara sordum: “Hangi özelliğine tapıyorsunuz? Sırf ayakta durduğu, sırf aptal olduğu için mi? Ayakta durarak ne kazandı? Yüzüne bir bakın. Bugüne kadar anlamlı tek bir şey söyledi mi?” Çok sıradan bir adamdı. Fakat ayakta dikilerek büyük bir ermiş olmayı başarmıştı. Şimdi, bu adam kendinden başka hiç kimseye şiddet uygulamıyor; yaptığı katıksız şiddet­tir. Eğer yaşama saygın varsa, kendi yaşamını bu şekilde nasıl mahvedebildiğini anlayamıyorum.</span></p>
				<p class="Style16 para-style-override-33"><span class="char-style-override-6" xml:lang="tr-TR">Caynacılık, bir rahibin, eğer isterse ölümüne oruç tutmasına imkân veren tek dindir. Onlar buna intihar demez, bunun için güzel bir kelimeleri var: santhara. Santhara yaşama tutkusundan vazgeçmiş, yaşama tutkusunun ötesine geçmiş kişi demektir. Pek çok Cayna rahibi her yıl santhara’dan ölür. Hükümet buna hiçbir şey yapamaz, çünkü bu onların dini çalışmasıdır. Laik hükümetin kimsenin dinine karışmaması beklenir. Ayrıca zehir içerek veya kendilerini kılıçla öldürerek intihar etmiyorlar; hayır, çok acı verici bir yöntemleri var. Elektrikli sandalyeyle çok daha şiddetten uzak olurdu; oturu­yorsun ve gidiyorsun, hissetmeyebilirsin bile. Kloroformla da öldürülebilirsin, var mısın yok musun hissetmezsin bile.</span></p>
				<p class="Style16 para-style-override-19"><span class="char-style-override-6" xml:lang="tr-TR">Fakat Cayna rahibi iki ay, üç ay oruç tutar. Doksan günü bulan vakalar var: hiçbir şey yemeden üç ay. İskelete dönüşür; günler geçtikçe daha çok insan gelmeye başlar ve rahip gözle­rini bile açamaz. İnsanlar onu öven şarkılar ve ilahiler söyler ama hiçbirini duyabildiğini sanmıyorum. İki ay oruç tutmuş, artık bir deri bir kemik kalmış. Nefes almaya devam ettiği için yaşadığını söyleyebilirsin ama solunum, nabız ve kalp atışı dışında yaşam belirtisi yoktur. Bunlar şiddetten uzak duran insanlar!</span></p>
				<p class="Style16 para-style-override-13"><span class="char-style-override-6" xml:lang="tr-TR">Gandhi kendi şiddetsizlik konusunu bu aptallardan öğren­di. Gurularından, ustalarından biri ve kendine eziyet eden ve aynısını insanlara da öğreten bir Cayna rahibi olan Shrimad Rajchandra’yı onayladı. İnsanlara başka ne öğretebilirsin? Sen ne yapıyorsan, insanlara da onu öğreteceksin. Bu yüzden sado-mazoşist olduklarını söylüyorum; bu insanlarda her ikisi de var. Normalde akıl hastanelerindekilerden birisi sadisttir,birisi de mazoşisttir; iki özelliği birden taşıyan, sado-mazoşist birini bulmak zordur.</span></p>
				<p class="Style16 para-style-override-34"><span class="char-style-override-6" xml:lang="tr-TR">Sadist başkalarına eziyet etmekten zevk alır. Adolf Hitler, Joseph Stalin, Mussolini, Mao Zedong, Timurlenk, Nadir Şah, İskender, Napoleon; bunlar, başkalarına eziyet etmekten zevk alan sadist insanlardır. Bir de kendine eziyet etmekten zevk alan mazoşistler vardır. Mazoşistler eziyet edilmesi için kendilerini sunarlar. Sadist arayışındadırlar.</span></p>
				<p class="Style16"><span class="char-style-override-6" xml:lang="tr-TR">Birisi bana nasıl bir erkek ve kadının en iyi çifti meydana getireceğini sormuştu. “Biri sadist, öteki de mazoşist olmalı. Dünyanın en uygun çifti böyle bir araya getirilebilir. Bu ikisi asla boşanmaz. Biri eziyet etmekten zevk alır, öteki de eziyet edilmekten. Tam anlamıyla doyuma ulaşırlar” dedim. Sırf biri sadist, öteki mazoşist olduğu için ideal çift olarak gördüğün çiftler var. Birbirlerine uygundurlar.</span></p>
				<p class="Style16 para-style-override-13"><span class="char-style-override-6" xml:lang="tr-TR">Mazoşist tuhaf yollar, felsefeler, gerekçeler bulur. Burada bir kadın var. İlk kez on beş yıl önce beni görmeye geldiğinde, genç bir adam getirdi; o genç adamla birlikte gelmişti. Genç adam ona sadece suyun üzerinde yaşamayı öğretebilecek bir usta arayışı içindeydi. Kadın o mazoşisti getirmişti. Fakat adam mazoşist olduğunu düşünmüyordu. En doğal yaşama şeklini aradığını zannediyordu. Elbette benimle kalamadı. Kadın onu getirmişti; adam kaçtı, kadın benimle kaldı.</span></p>
				<p class="Style16"><span class="char-style-override-6" xml:lang="tr-TR">Böyle insanlar her yerde bulunur. Birisi doğacı olur, natü-ropatinin kendisine verdiği ideallere göre yaşar. Halalarımdan biri natüropati delisiydi. Ona birçok kez, “Bu aptal şeyleri yaparken kendini öldüreceksin” dedim. Ve bu oldu. Kendisi gayet iyiydi ama natüropat yanlış bir şeyler bulup duruyor­du. Ararsan bulursun; vücut karmaşık bir yapıdır. Hafif bir baş ağrısı çekmen oruç tutmak için yeterli bir sebep; kendini yorgun hissediyorsun, lavman yapmak için bu kadarı yeterli.</span></p>
				<p class="Style16"><span class="char-style-override-6" xml:lang="tr-TR">Her şey... ve ne yapman gerektiğini biliyorsun, çünkü okuyup duruyorsun. Basit tedavilerin bulunduğu kitaplar mevcut ve sayıları fazla değil, bu yüzden her hasta natüropati alanında doktor oluyor. İnce herhangi bir kitabı okuyabilirsin, hepsi bu kadar, fazla bir şey değil.</span></p>
				<p class="Style16"><span class="char-style-override-6" xml:lang="tr-TR">Ona defalarca söyledim. Dört yıl onunla birlikte kaldım ve onu mümkün olan her şekilde engelliyordum. Lavmanlarını attım, küvetini attım; Değişik boyutlarda oturaklı küvetleri vardı. Tuhaf aletlerden oluşan bir koleksiyona sahipti ve ben onları öylece atıyordum. Bir şey buldum mu, atıyordum. Sürekli midesinin, başının, sırtının üstüne çamur paketleri koyuyordu. “Ne oluyor?” dedim. “Sürekli... günün yirmi dört saati mi? Ortalıkta milyonlarca insan dolanıyor ama senin bu yaptıklarını kimse yapmıyor.” Dolayısıyla evde olduğum zamanlar onun çamur paketlerini, buz paketlerini, sıcak paketlerini atardım; ama o da ben üniversiteye gitmek için evden çıkar çıkmaz, kendi şeylerini yapmaya çalışırdı.</span></p>
				<p class="Style16 para-style-override-19"><span class="char-style-override-6" xml:lang="tr-TR">Mastır için iki yıl Jabalpur dışına çıkmam gerekti. O iki yıl­da halam kendini öldürdü; iki yıl bile değil, sadece bir yıl aldı. Oradaki eğitimimi tamamlamamıştım bile; dokuz veya on ay sonra onu görmeye gittim; beni tanımadı. Bunu kendi yaptı. Kocasına, “Şimdi görüyor musun? Sen de onu destekliyordun. İkiniz de bana karşıydınız, çünkü onun aletlerini ve eşyalarını alıyordum” dedim. Fakat onları hep farklı yerlerde bulmaya çalışıyordu. Farklı kaynaklardan farklı çamur türlerine sahipti. Özel bir çamur türünü bulmak için kilometrelerce yol giderdi. “Bana, ‘Bu şeyleri atıyorsun, bu iyi değil’ derdiniz” dedim. Uzakta olduğum dokuz ay içinde delirdi. Doktorlar hayatta kalmasının imkânsız olduğunu söylediler; bütün sistemini mahvetmişti.Hindistan’da natüropati haliyle yogayla ilişkilendirildi,çünkü bu geleneksel bir şeydir. Yani kendini temizlemek... Şimdi, nasıl bir pislik söz konusu? Üstelik eğer kendini gerçek­ten temizleyeceksen, öleceksin, çünkü her şey pis. İçeride kan, balgam, et vesaire var; her şey pis. Yani kendini mi temizleye­ceksin!?</span></p>
				<p class="Style16 para-style-override-18"><span class="char-style-override-6" xml:lang="tr-TR">Halam sürekli kendini temizliyordu. Lavmanla kalın bağır­saklarını temizleyebilirsin ama yukarı kısmı temizleyemezsin. Yogada bunun için bir yöntem var: İnce bir sicim gibi yaklaşık dokuz metrelik bir kumaşı yutarsın. İçine gitmesi için yutmaya devam edersin -dokuz metre olduğu için doğruca içeri gide­cek- ve sonra onu olabildiğince uzun süre orada bırakırsın. Sonra dışarı çektiğinde beraberinde balgam vesaire, içeride temiz olmayan her şeyi getirir. Halamın bunu yapmasını engelliyordum ama ben gidince tamamen serbest kalıyor ve kendini temizliyordu. Ve öldü. Kocasına, “Şimdi sen de kendi­ni temizle ve onu izle” dedim.</span></p>
				<p class="Style16 para-style-override-29"><span class="char-style-override-6" xml:lang="tr-TR">Başkaları da sadece pirinç yer; pirincin tek doğru şey oldu­ğunu söylerler. Bu insanlar temelde kendilerini, kendilerine iyi bir şey yaptıklarına inandırmanın bir yolunu buluyorlar.</span></p>
				<p class="Style16 para-style-override-18"><span class="char-style-override-6" xml:lang="tr-TR">Adolf Hitler gibi insanlar sadisttir. Sonra mazoşistler vardır. Mazoşistler fazla zarar vermezler, onlara sadece kendilerine zarar verirler. Sadistler büyük zarar verir, çünkü başkalarına eziyet etmekten keyif alırlar. Fakat en büyük zararı sado-mazoşistler verir.</span></p>
				<p class="Style16 para-style-override-20"><span class="char-style-override-6" xml:lang="tr-TR">Mahatma Gandhi sado-mazoşisttir. Önce kendine eziyet eder; kendine eziyeti ona sana da eziyet etme yetkisini verir. Yolu bilir, yöntemi bilir; kendisi hepsini yaptı. O da nöropa-tiye, çamur paketlerine ve lavmanlara, sadece şunu yemeye ve bunu yememeye meraklıydı. Ve buna herkes tarafından uyulması gerekiyordu. Elbette müritlerinden çok ilerideydi, bu yüzden yetki sahibiydi. Müritler sınırlarının olduğunu biliyorlardı ama elinden gelenin en iyisini yapıyorlardı. Usta hiç şüphesiz ustadır.</span></p>
				<p class="Style16 para-style-override-19"><span class="char-style-override-6" xml:lang="tr-TR">Şiddetsizlik benim felsefem değil ama benim de bir yaşam biçimim var; yaşama saygı diyebilirsin. Bu, tamamen farklı bir bakış açısıdır.</span></p>
				<p class="Style16 para-style-override-18"><span class="char-style-override-6" xml:lang="tr-TR">Şiddetsizlik sadece başkalarını öldürmemeni söyler. Bunun yeterli olduğunu mu düşünüyorsun? Bu sadece olumsuz bir ifadedir: başkalarını öldürme, başkalarına zarar verme. Yeterli mi? Yaşama saygı paylaşmanı; sevincini, sevgini, huzurunu, mutluluğunu vermeni söyler. Paylaşabildiğin ne varsa, paylaş.</span></p>
				<p class="Style16 para-style-override-35"><span class="char-style-override-6" xml:lang="tr-TR">Yaşama saygılıysan, o zaman ibadet olur.</span></p>
				<p class="Style16 para-style-override-17"><span class="char-style-override-6" xml:lang="tr-TR">O zaman her yerde varoluşun canlılığını hissedersin. O zaman bir ağaca su vermek ibadet olur. O zaman bir konuğu doyurmak ibadet olur. Ve kimseyi zorlamıyorsun, hizmet etmi­yorsun; sadece keyfine bakıyorsun. O insanlar eziyet etmekten nasıl keyif alıyorsa, sen de paylaşmaktan zevk alıyorsun.</span></p>
				<p class="Style16 para-style-override-18"><span class="char-style-override-6" xml:lang="tr-TR">Bu nedenle benim yaklaşımımım yaşama saygı olduğunu hatırlamanı istiyorum. O zaman şiddetsizlik kendiliğinden gelir, bu konuyu dert etmeye gerek kalmaz. Kendiliğinden geldiğinde asla çirkin değildir.</span></p>
				<p class="Style16 para-style-override-18"><span class="char-style-override-6" xml:lang="tr-TR">Bana Hıristiyan felsefesi hakkında, Hıristiyanların öteki yanağı çevirme tavrı konusunda ne düşündüğümü soruyorsun. İsa o fikri Hindistan’dan öğrendi. Bunu öğrenmesinin başka yolu yoktu, çünkü Yahudilerin kutsal kitaplarında şiddetsizli-ğe ilişkin fikirler yoktur. Yahudilerin Tanrısı bile şiddete karşı değildir. Açıkça, “Ben öfkeli bir tanrıyım. Benim yanımda olmayanlar, bana karşı demektir. Ben sevimli değilim. Ben sizin amcanız değilim” der.</span></p>
				<p class="Style16 para-style-override-13"><span class="char-style-override-6" xml:lang="tr-TR">Hiç şüphesiz amcan değil, babandır. Bir amcayla hoş bir ilişkin, dostluğun olabilir. Amcalar genellikle tatlıdır. Fakat baban.   Bu yüzden açıklık getiriyor: “Beni amcan yapmaya çalışma. Ben senin amcan değilim.” Aslında şunu açıklıyor: “Ben senin amcan değilim, bunu aklından çıkarma ve sevimli de değilim; çok öfkeli ve kıskanç bir tanrıyım.” Adolf Hitler, “Yanımda olmayanlar bana karşı demektir” dediğinde, tam bir Yahudi gibi davrandığının belki de farkında değildi! Yahu­di Tanrısının tavrı budur.</span></p>
				<p class="Style16 para-style-override-13"><span class="char-style-override-6" xml:lang="tr-TR">İsa, şiddetsizlik fikrini nereden aldı? Bu düşünce Hindistan dışında hiçbir yerde yoktu. Özellikle Mısır’dan Hindistan’a gittiği sırada bu fikir çok yaygındı, çünkü Buddha ve Maha-vira öleli daha beş yüz yıl olmuştu. Çok önemli bir usta olan Sanjay Viletthiputta, aynı şekilde çok karizmatik bir şahsiyet olan Ajit Keshkambal, Makhkhali Gosal; bu insanların hepsi Hindistan’ın her açıdan şiddetsizliğe yöneltmişti. Herkes şid-detsizlikten bahsediyordu.</span></p>
				<p class="Style16 para-style-override-17"><span class="char-style-override-6" xml:lang="tr-TR">Brahmanlar kitaplarından utanç duydu; kutsal kitaplarının tefsirlerini değiştirmeye başladılar. Rimellerini değiştirmeye başladılar. Şu anda bir Hindu tapınağına gidecek olursan, bir hindistancevizi sunman gerekir. Bu hindistancevizi aslında hindistancevizi değil, insan başıydı. Fakat hindistancevizi insan başına benziyor: İki gözü, sakalı ve kafatası var. Kutsal kitaplarının onun aslında insan başı olmadığını söyleyecek şekilde yorumlamaya başladılar; sunmak zorunda olduğun şey hindistancevizinden başka bir şey değildi. Hindistan’da kırmı­zıya boyanmış Hanumana heykelleri göreceksin. O kırmızı bir zamanlar kandı ama bunu değiştirmek zorunda kaldılar, aksi takdirde çok aptal görüneceklerdi.</span></p>
				<p class="Style16 para-style-override-13"><span class="char-style-override-6" xml:lang="tr-TR">Bütün ülke bu büyük öğretmenlerden etkilendi; hepsi büyük öneme sahipti ve mantıksal olarak çoğunlukla sağlam bir temele dayanıyorlardı. Her tür kurbanı durdurdular. Fakat kan olmayınca ne yapacaksın? Kırmızı renk aynı işi görür. Katı Ortodoks birkaç yer kendi usulünce devam etti. Örneğin,Kolkata’da, Kali tapınağında, hâlâ her yıl hayvanlar öldürülür ve Kali’nin üzerine kan dökülür. Bu âdet çok Ortodoks yerler­de kaldı; başka yerlerde yok oldu ve yerine başka şeyler geldi.</span></p>
				<p class="Style16 para-style-override-21"><span class="char-style-override-6" xml:lang="tr-TR">İsa Hindistan’a vardığında, bütün ülkenin şiddetsizlik fel­sefesine can attığı bir zamana denk gelmiş olsa gerek. Fikri Hindistan’dan aldı; Yahudilerin onu kabul edememesinin nedenlerinden biri de bu. Hindistan ve Mısır’dan bir sürü fikir aldı. Geri döndüğünde otuz yaşındaydı. On üç yaşından otuz yaşına kadar geçen on yedi sene bütün Hıristiyan hikâyelerinde tümüyle atlanmış. O on yedi seneyi Mısır’da, Hindistan’da, Keşmir’de, Ladakh’da ve belki Tibet’te de geçirdi. Buddha ve Mahavira’nın etkisi hâlâ çok canlıydı, yani bu onun kendi görüşü değildi. Fakat şiddetsizlik görüşünden çok etkilendi.</span></p>
				<p class="Style16 para-style-override-19"><span class="char-style-override-6" xml:lang="tr-TR">Ayrıca fikir mantıklıydı: Birine zarar vermek Tanrı’ya aykırı olmalı, çünkü o kişi Tanrı’nın eseridir; yok edici olmamalısın. Fakat ya başkası sana zarar verirse, o zaman ne yapacaksın? Öteki yanağı dönme meselesi o zaman devreye giriyor; bu onun buluşuydu. Hindu kitaplarının hiçbir yerinde öteki yanağını dönmekten bahsedilmez. Anlaşılan böyle bir soru ortaya atılmamış. Şiddetsizlik o kadar mantıklı bir şekilde telkin edilmişti ki, kimse, “Birisi sana zarar verirse ne yapa­caksın?” diye sormadı.</span></p>
				<p class="Style16 para-style-override-36"><span class="char-style-override-6" xml:lang="tr-TR">Mahavira ve Buddha mükemmel bir şekilde hazır olurdu: “Bırak sana zarar versin, kendi karmalarının cezasını çekecek­tir. Bu konuda endişelenme; kendi yoluna git.</span></p>
				<p class="Style16 para-style-override-20"><span class="char-style-override-6" xml:lang="tr-TR">Evet, bir keresinde bir rahip, Buddha’ya, “Biri bana vurursa ne yapmam gerekir?” diye sormuş.</span></p>
				<p class="Style16 para-style-override-19"><span class="char-style-override-6" xml:lang="tr-TR">Buddha, “Yürüyorsun ve üzerine bir ağaç dalı düşüyor, sana vuruyor. Ne yapacaksın?” der.</span></p>
				<p class="Style16 para-style-override-19"><span class="char-style-override-6" xml:lang="tr-TR">Adam, “Ne yapabilirim? O bir kazaydı, ağacın altında olmam ve dalın düşmesi sadece tesadüftü” der.</span></p>
				<p class="Style16 para-style-override-23"><span class="char-style-override-6" xml:lang="tr-TR">“Aynısını yap” der Buddha. “Birisi çıldırmıştı, delirmişti ve öfkeliydi; sana vuruyor. Aynı dalın üzerine düşmesi gibi. Bundan rahatsız olma, dikkatini bununla dağıtma. Hiçbir şey olmamış gibi yoluna git.”</span></p>
				<p class="Style16"><span class="char-style-override-6" xml:lang="tr-TR">Fakat İsa Kudüs’e geri dönüp bunu söylemeye başladığında, insanlar ona tekrar tekrar sormuş olsa gerek, çünkü bu olay Yahudi geleneği için çok yeniydi. Yahudi yapısıyla hiç uyuş­mayan, çok yabancı bir görüşü gündeme getiriyordu.</span></p>
				<p class="Style16 para-style-override-17"><span class="char-style-override-6" xml:lang="tr-TR">İsa, eğer birisi bir yanağına vurursa, öteki yanağını çevir­meni söyledi. Bana bu konuda ne düşündüğümü soruyorsun. Bu, şiddetsizliğe inanan bir insanın, şiddetsizlik felsefesini benimsemiş birisinin tutumudur. Fakat, birisi sana vurduğun­da, öteki yanağını çevirirsen, dünyada şiddeti teşvik edersin. Bu, şiddetsizlik değildir.</span></p>
				<p class="Style16 para-style-override-13"><span class="char-style-override-6" xml:lang="tr-TR">Ayrıca tamamen senin hayal gücüne dayanan bir şeyi varsa­yıyorsun. Birisi bana vurursa, İsa’ya göre ona öteki yanağımı çevirmeliyim. Fakat onun zevkleri farklı olabilir. İlk tokat hoşuna gitmiş olabilir, ikincisinden daha da çok keyif alabilir: İsa, sadist olabilir. O zaman bir sadisti insanlara eziyet etmeye teşvik ediyorsun; şiddeti teşvik ediyorsun. Birisinin senin bede­nine eziyet etmesine izin vermen bile şiddeti teşvik etmektir.</span></p>
				<p class="Style16 para-style-override-13"><span class="char-style-override-6" xml:lang="tr-TR">Hayır, bu aptal düşünce tarzı bütün Hindistan’ın çöküşü oldu. Buddha ve Mahavira’dan sonra, Hindistan bir daha asla eskisi gibi altın kuş olmadı. Çöküş Buddha ve Mahavira’dan sonra başladı. Buddha ve Mahavira kesinlikle Hindistan’da yirmi beş yüzyıllık köleliğin sorumlusudur, çünkü insanlara şiddetsiz olmayı öğrettiler. Ülkeyi çevreleyen öteki insanların şiddetsiz olmadığını tamamen unuttular. O insanları yüreklen­diriyor, davet ediyorsun: “Gelin ve bize şiddet uygulayın.”</span></p>
				<p class="Style16 para-style-override-19"><span class="char-style-override-6" xml:lang="tr-TR">Yirmi beş yüzyıldır Hindistan tarihinde yaşanan budur. Servet, kadın, köle isteyen herkes Hindistan’ı istila etti. Sorun yoktu; Hindistan şiddetsizdi. Büyük olasılıkla krallıkların içinden geçerlerdi ve hiçbir şekilde savaş çıkmazdı, dirençle bile karşılaşmazlardı.</span></p>
				<p class="Style16 para-style-override-19"><span class="char-style-override-6" xml:lang="tr-TR">Kendi şiddetsizliğine bakarsan, o şiddetsizliğin şiddete yol açtığını görürsün. O zaman nasıl bir şiddetsizlik bu? Dünyaya daha önce olduğundan daha fazla şiddet getirdi. Buddha ve Mahavira’dan önce Hindistan hiç istilaya uğramamıştı. Asla şiddet görülmemişti, çünkü insanlar Hindistan’ı istila etmenin ölüme davetiye çıkarmak olduğunu biliyorlardı. Fakat Budd-ha ve Mahavira’nın öğretilerinden sonra, insanlar aynı tere­yağı gibi oldu; bıçağınla deşersin, hiç ses çıkmaz. Milyonlarca insan öldürüldü, yakıldı, hiçbir dirençle karşılaşmadan, çünkü direnç şiddet demekti.</span></p>
				<p class="Style16 para-style-override-19"><span class="char-style-override-6" xml:lang="tr-TR">Fakat diğer insanda şiddeti uyandırdığın noktasını atlıyor­sun. Bundan kim sorumlu? Şimdi, öteki yanağı çevirmek, diğer insana, “Lütfen bana biraz daha vur, bu kadar yetmez; tatmin olmadım. Biraz daha azizleşebileyim diye bana biraz daha vur” demektir. Ve yalnızca iki yanağın var. İkinci yanağına da vurduğunda ne yapacaksın? İsa’nın söylediği güzel bir sözmüş gibi geliyor ama hiç gerçekçi, pragmatik veya bilimsel değil.</span></p>
				<p class="Style16 para-style-override-19"><span class="char-style-override-6" xml:lang="tr-TR">Yaşama saygı, sorunun tamamına farklı bir açıdan yaklaşır. Seninki de dahil yaşama saygı göstermeni söylüyorum. Esasın­da önce kendine saygılı olmalısın, ancak o zaman başkasına da saygı gösterebilirsin. Kendine karşı sevgi dolu ol, o zaman başkalarını da sevebilirsin.</span></p>
				<p class="Style16 para-style-override-19"><span class="char-style-override-6" xml:lang="tr-TR">Yaşama saygı, şiddetin kışkırtılmasına izin vermeyecektir. Şiddeti başlatmayacak ama birisi başlattığında da derhal durduracaktır.</span></p>
				<p class="Style16 para-style-override-19"><span class="char-style-override-6" xml:lang="tr-TR">İsa, “Birisi yanağına tokat atarsa, öteki yanağını dön” diyor. Ben şöyle diyorum: “Tamam, onun öteki yanağını çevir ve sen ona daha sert vur! Ona bir ders ver. Birisine tokat atmanın o kadar kolay olmadığını anlamasını sağla; geri döner, hem de daha sert bir şekilde geri döner. Ve eğer yapabiliyorsan, aynı anda iki yanağına birden vur. Ona vur ve aynı anda da, ‘Şiddete inanmıyorum, bu yüzden onu ilk fırsatta durdurmak zorundayım. Ve engellenmeden şiddet gösteremeyeceğini de unutma’ de.”</span></p>
				<p class="Style16 para-style-override-25"><span class="char-style-override-6" xml:lang="tr-TR">Yaşama saygın varsa, şiddeti engellemek zorundasın.</span></p>
				<p class="Style16"><span class="char-style-override-6" xml:lang="tr-TR">Başka bir açıdan da adama vurmak, öbür yanağını dön­memek saygıdır, çünkü öteki türlüsü büyük saygısızlıktır. Bu sana biraz zor gelebilir: Bana vuruyorsun ama ben sana vur­muyorum, sana öteki yanağımı gösteriyorum ve “Lütfen bana vurur musun?” diyorum. Ben insanüstü bir varlık olmaya ve seni insanlıktan aşağıya düşürmeye çalışıyorum. Sana vurarak yapabileceğimden çok daha fazla aşağılıyorum seni. Sana vurarak sadece ikimizin de insan olduğunu ve seninle aynı dili konuştuğumu ortaya koyarım. İkimiz de aynı konumdayız.</span></p>
				<p class="Style16"><span class="char-style-override-6" xml:lang="tr-TR">Bu daha saygılı bir tutumdur, çünkü kendini daha yükseğe çıkarmıyorsun; kendi diğer insanla aynı seviyede tutuyorsun. Ona, “Sen benim kardeşimsin; bana vurursan, karşılığını fazlasıyla alırsın. Dikkatli ve uyanık ol, yoksa bir yerde başın gerçekten derde girebilir” diyorsun.</span></p>
				<p class="Style16 para-style-override-13"><span class="char-style-override-6" xml:lang="tr-TR">Ben senin diğer kişiden üstün olmandan yana değilim. İsa’nın söylediği bu: “Uysal ol, alçakgönüllü ol, öteki yanağını dön, çünkü o zaman Tanrı’nın krallığını miras alacaksın.”</span></p>
				<p class="Style16 para-style-override-17"><span class="char-style-override-6" xml:lang="tr-TR">Ben sana Tanrı’nın krallığını vaat etmiyorum. Hiçbir şeyi miras almayacaksın. Sen onu evvelce miras aldın; o senin yaşamın. Ona karşı sevgi dolu ve saygılı ol. Başkalarına karşı sevgi dolu ve saygılı ol. Fakat üstün, yukarıda ve başkalarının üzerinde olmaya çalışma. Öteki insanı küçük düşürme.</span></p>
				<p class="Style16 para-style-override-13"><span class="char-style-override-6" xml:lang="tr-TR">İsa’nın cümlesinde bunu görmüyorsun ama orada: Ötekini aşağılıyorsun. Ötekinde suçluluk yaratıyorsun. Evde bunu düşünecek: “Ben ne yaptım? O nasıl bir insandı? Ona vurdum ve bana öteki yanağını döndü. Ben nasıl zalim ve hayvan biriyim ki öteki yanağına da vurdum.” Adam bütün gece uyu-yamayacak. Ertesi gün geri gelecek. İstediği ilk şey bağışlan­mak olacak. Fakat bağışlamak, onu yine küçük düşürmektir. Hayır, sana vuracak olursa, tam bir sportmen ol. Süpermen olmaya çalışma, sadece sportmen ol. Adama sertçe vur ve ona, “Sağlam bir tokat yemeğe ihtiyacın olursa, her zaman bana güvenebilirsin” de.</span></p>
				<p class="Style16 para-style-override-19"><span class="char-style-override-6" xml:lang="tr-TR">Asla kimseye zarar verme ama asla kimsenin de sana zarar vermesine izin verme; ancak o zaman insanca bir dünya yaratabiliriz. Hindistan’da diğer türlüsünü denedik, deneme tamamen başarısız oldu. Yirmi beş yüzyıllık kölelik, katliam, tecavüz ve hâlâ hiç kimse bundan Buddha ve Mahavira’nın sorumlu olduğunu söylemek için parmağını kımıldatmıyor. İkisi bütün ülkede bu güçsüzlüğü, bu zayıflığı yarattılar. Hayır, ben güçsüzlük, kölelik yaratmaktan, insanları şiddete teşvik etmekten yana değilim.</span></p>
				<p class="Style16 para-style-override-19"><span class="char-style-override-6" xml:lang="tr-TR">Asla kendiliğinden şiddete başvurma ama başkasının da sana bunu yapmasına asla izin verme. İnsanca bir dünya yaratmak ancak o zaman mümkündür.</span></p>
			</div>
		</div>
	</body>
</html>