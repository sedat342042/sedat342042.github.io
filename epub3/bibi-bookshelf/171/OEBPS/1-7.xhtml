<html xmlns="http://www.w3.org/1999/xhtml">
	<head>
		<title>1-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-5" xml:lang="en-GB">4  </p>
			<p class="paragraf">Tarih 16 Mart 1920, günlerden salıydı. Kâmil Bey, saatlerden beri bahçede çalışmış, Ayşe de küçük küreği, kovası, tırmığıyla babasına yardım etmişti. Şimdi cigara molasında, baba kız ilerde yapacakları işler üzerinde konuşuyor, büyük havuzu onarıp su tutar hale getirmeyi, böylece içinde ördekler yüzdürmeyi tasarlıyorlardı. Ayrıca ak tavuklar, kara tavuklar, paçalı tavuklar alınacak, hatta birkaç tane de iri kaz bulunacaktı. Ayşe, “O zaman çiftlik olur mu burası babacığım?” derken Dülger Cemil Usta çıkageldi. Telaşlıydı. Soluk soluğa sordu:  </p>
			<p class="paragraf">“Duydunuz mu Kâmil Bey?”  </p>
			<p class="paragraf">“Hayrola!”  </p>
			<p class="paragraf">“İngilizler bu sabah İstanbul’u işgal ettiler.”  </p>
			<p class="paragraf">“Yok canım!” Kâmil Bey, Garden Bar gecesi dans ederken Sabriye’nin söylediklerini hatırlamıştı. Şaşırdı. “Allah Allah! Duymuştum da inanmamıştım.”  </p>
			<p class="paragraf">“Duydunuz mu? Kimden?”  </p>
			<p class="paragraf">“Tanımazsınız! İnanılır şey değil... Hatta ben, ‘İşgal altında olan bir şehri neden tekrar işgal etsinler?’ demiştim.”  </p>
			<p class="paragraf">“Benim de aklım ermedi. Var bunda bir oyun... İngiliz oyunu... Kan gövdeyi götürmüş Beyazıt-Fatih taraflarında, diyorlar.”  </p>
			<p class="paragraf">“Vuruşulmuş mu? Emin misiniz?”  </p>
			<p class="paragraf">“Kimi diyor ‘On ölü’, kimi diyor ‘on beş’.”  </p>
			<p class="paragraf">“İngilizlerden mi?”  </p>
			<p class="paragraf">“Onlardan da ölen olmuştur elbette... Bunlar bizden...”  </p>
			<p class="paragraf">Kâmil Bey, Sabriye’nin İngilizleri kızdırmamak için söylediklerini hatırlayıp kapıya doğru kaçamak baktı.  </p>
			<p class="paragraf">“Tutuklamışlar mı şunu bunu?”  </p>
			<p class="paragraf">“Tutukladıklarını duymadım...”  </p>
			<p class="paragraf">“Duymadınız...” Kâmil Bey biraz düşündü. “N’olmuş babacığım n’olmuş?” diye telaşla eteğini çeken Ayşe’nin başını okşadı: “Yok birşey!.. Önemsiz.”  </p>
			<p class="paragraf">Ertesi gün, işgal sırasında sadece beş Türk askerinin öldüğü anlaşıldı. Söylenenler doğruysa bunlar Şehzadebaşı’ndaki mızıka karakolu erlerindenmiş. Uykuda öldürülmüşler. Buna karşılık, Harbiye Nezareti, Genelkurmay Başkanlığı, tersaneler, kışlalar işgal edildiği halde çarpışma yok!  </p>
			<p class="paragraf">Akşama doğru büsbütün inanılmaz bir haber duyuldu. Esir İstanbul’u tekrar işgal eden İngilizler Eskişehir’le Afyonkarahisarı’ndaki askerlerini geri çekmişlerdi.  </p>
			<p class="paragraf">Kâmil Bey kuşkulu birkaç gün geçirdi. Kapının her çalınışında Nermin’e belli etmemeye çalışarak irkiliyordu. Henri Dikson, Musul’daki topraklarını satmadığı için bu karışıklıkta küçük bir bahane bulup kendisini biraz süründürebilirdi. İşgal altındaki bir şehri yeniden işgal eden, bu yolda kan dökmekten bile çekinmeyen akılsızlıktan her şey beklenir.  </p>
			<p class="paragraf">Bereket versin halanımla Sabriye geldiler, söz arasında herifin selamını söylediler de rahatladı.  </p>
			<p class="paragraf">Sabriye biraz yalnız kalmalarından yararlanarak “Ben size demiştim de inanmamıştınız!” diye fısıldadı. Hayır, Sör Henri satış meselesini bir daha açmamıştı. “Kibar adamdır çok,” diyordu Sabriye. “Bana sorarsanız, o geceki üstelemesinden utanıyordur bile...”  </p>
			<p class="paragraf">Halanım, İttihatçı düşmanlarının ağzıyla, sanki İstanbul’u Kuvayı Milliyeciler işgal etmişler gibi Anadolu’ya ateş püskürmekteydi. İnancına göre bütün kötülükler subayların, hele de paşaların başı altından çıkıyordu. Bunlar zanaatları gereğince dövüşmekten başka bir şey bilmeyen alık heriflerdi. Bir bakıma haklıydılar. Aptal gibi yenilmişler, askerliği de yüzlerine gözlerine bulaştırmışlardı. “Ordu dağılınca erler köyüne giderek rençperliğe başlar,” diyordu. “Ya subaylar ne halt eder?”  </p>
			<p class="paragraf">Halanım’a göre, Derviş Fuat Bey’in evinde tanıdığı Hürriyet İtilafçı bir topçu yarbayı da tıpkı böyle söylemişti: “Yenilen haddini bilmeli, kuyruğunu apış arasına alıp yenilginin sonucuna katlanmalı. Memleketi bu duruma İttihatçılar getirdi. İngilizler az mı yalvardılar, 1914’te savaşa girmeyin diye... Para bile teklif ettiler... Almanlardan güçlü müyüz, daha mı akıllıyız sanki biz? Nasıl sinip oturuyor herifler! Çünkü onların generalleri Avrupalı... Ayrıca vatansever! Milletine acır! Koca Alman’la beraberken yenildik! Şimdi bir başımıza, çoban sopasıyla yedi düvelin karşısına çıkmak ne demektir? Kudurganlıktır bu... Resmen kudurganlık... Bereket versin akıllandı bizim alık milletimiz. Subay demiyor musunuz, şeytan görmüş gibi kaçıyor! Oh olsun! Bizde bir süt ana vardı, ‘Ev yandı ya, fareler de yandı ya,’ derdi. Yenildik ya, şu subay denilen kudurganlar da aylıktan, tayından oldular ya!”  </p>
			<p class="paragraf">Halanım giderken biraz para bırakmaya kalkıştı, borç olduğunu da hemen ekledi. Kâmil Bey hiç beklemediği böyle bir teklif karşısında birden irkilmiş, kekeleyerek teşekkür etmişti. Gerekirse istemekten elbet çekinmeyecekti. Somurtkanlığı atamadı üstünden bir türlü, Nermin’e bir şey sezdirmemek için kendisini zorladığı için de büsbütün sıkıldı.  </p>
			<p class="paragraf">Kâmil Bey, İngilizlerin edepsizlik etmeleri kuşkusundan kurtulalı beri çevresindeki insanları sezdirmeden incelemeye başlamıştı. Dünyayı bu kadar gezdiği halde, şimdiye kadar yenilmiş bir memlekete yolunun düştüğünü hiç hatırlamıyor, bunu düşündükçe, “Yenilip yere serilmiş bir memlekete gezgin gitmek tatsızdır da ondan,” diyordu. Burada bulunmadığından, birinci işgalin etkisini görmemişti, ama ikinci işgal, halkın son direnme gücünü de yerle bir etmişti. Üsküdar’da, hele Bağlarbaşı’nda kimsenin ağzını bıçaklar açmıyordu. Açık bir yılgınlık çökmüştü erkeklerin üstüne... Davranıp silkinmek beklenemezdi. Görünüşe bakılırsa, polisler, jandarmalar, memurlar, artık kendi hükümetlerine çalışmadıkları halde görevlerini yapıyorlardı eskisi gibi... Sokaklarda çocuklar gene bağıra çağıra oynamakta, kadınlar komşularına gitmekte, alışveriş edilmekte, düğünler yapılıp mevlitler okutulmaktaydı, ama tatsız...  </p>
			<p class="paragraf">8 Mart’ta sadrazam olan Salih Paşa 25 gün sonra çekilmiş, Tevfik Paşa kabul etmediği için bu makama, dördüncü defa Damat Ferit Paşa getirilmişti.  </p>
			<p class="paragraf">İngilizler bazı milletvekillerini Millet Meclisi’nde tutukladıklarından Meclis başkanıyla birtakım mebusların savuştuğu söyleniyordu.  </p>
			<p class="paragraf">Cemil Usta’ya bakılırsa gene son umut Anadolu’da kalmıştı.  </p>
			<p class="paragraf">Kâmil Bey, ömründe Yakacık’tan öteye geçmemiş bir İstanbul çocuğuydu. Anadolu hakkında zaten hiçbir fikri yoktu. İstanbul’a gezgin satıcı, apartman kapıcısı, hamal, besleme sağlayan sınırları belirsiz bu memleket, elbet içinde yaşayanlardan başka türlü olamazdı. Öyleyse, kendi kendisine davranıp kalkmasını, isyan ederek silaha sarılmasını ummak boşunaydı. İstanbul –İmparatorluğun başı– kubbelerden kamburlarını çıkararak böyle sinmişken, Anadolu ne yapabilir ki? Hele Antalya-Konya bölgeleri İtalyanların; Antep, Maraş, Adana Fransızların; Samsun tarafları İngilizlerin, Zonguldak Fransızların işgali altında olursa... ‘Anadolu’ neresi? Yunanla dövüşenler kimler? Ankara ile Mustafa Kemal mi?  </p>
			<p class="paragraf">Kâmil Bey fazla düşünmeden milletin –yani İstanbul’un– ümitsizliğine hak verdi.  </p>
			<p class="paragraf">  </p>
			<p class="paragraf">Nisan ortalarında sıcaklar apansız bastırınca bahçede çalışmanın zevki kalmamış, işsizliğin can sıkıntısı başlamıştı.  </p>
			<p class="paragraf">Eskiden her gün bir yere davetli olur, evinde her zaman birkaç konuk bulunurdu.  </p>
			<p class="paragraf">Oysa şimdi, belki de fakir düştüğü duyulduğundan, kimse kendisini arayıp sormuyordu. Tanıdıklarının hepsi de iyi gün dostu değillerdi. Yardım isteyeceğinden korkanlar bir yana bırakılırsa, asıl sohbetlerinden zevk duyduğu insanlar, teselli kabul etmez derde düşmüş bir dosta, hallerine gizlice şükrederek acımış görünmek istemiyor olmalıydılar. Zaten bunlardan önemli bir kısmı da ortada yoktu. Bu ortada olmayanları sorduğu zaman, karşısındakiler korkuyla iki yanlarına bakarak, “Anadolu’ya geçti galiba?” diye fısıldıyorlardı.  </p>
			<p class="paragraf">Hala Hanımın kocası, böyle işsiz güçsüz dolaşmasını uygun bulmayarak Hariciye’de bir memuriyet istemesini salık verdi. Gerekirse Hariciye Nazırı’nı, daha başka nüfuzlu kişileri görecekti. Gidip gördü de... Bunların hemen hepsi, Kâmil Bey’in babası merhum Selim Paşa’yı iyi tanıyan insanlardı. Oğluna değersiz bir memuriyet vermek istemediler, biraz sabırlı olmasını söylediler.  </p>
			<p class="paragraf">Kâmil Bey, aydınları her zaman kolaylıkla iş bulan, okumuş yazmışı kıt memleketlerde olduğu gibi, işsizliğinden hiç telaşlanmıyordu. Avukata göre davalardan bir ikisi neredeyse kazanılacak, davalı kira bedellerinden de ellerine toplu paralar geçecekti.  </p>
			<p class="paragraf">Bu sebeple, Kâmil Bey bahçeyle uğraşıp yirmi ocaklı bir bağ yeri hazırlamış, kitaplar bularak tavuk, kaz, ördek yetiştirmeye hazırlanmıştı. Bilhassa kaz beslemek üstüne Fuat Mahir Bey’in söyledikleri Kâmil Bey’in pek hoşuna gitti.  </p>
			<p class="paragraf">“Bu dünyada, birçok öğrenilmesi kolay, faydalı hakikatler var. Biz bunlardan şüphe dahi etmeden boşu boşuna yaşayıp gidiyoruz! Sözgelimi, kaz için ‘aptal’ deriz. Oysa hayvanların içinde ondan daha zekisi, uyanığı, hatta sevimlisi bulunmaz. Bir kere temizdir. Kuş cinsinden olduğu halde insana kuvvetli görünür. Yani merhamet duyurmaz. Bu kuvvetli görünüşte, yırtıcı kuşların yürek ürperten korkunçluğu da yoktur. Tıpkı bizim gibi canım... Kalabalık yaşamayı sever. Erkekleri çok evlenme taraflısıdır. Kadınları eski harem töresince birbirlerini pek kıskanmadan, kadın kadıncık yaşarlar. Erkek kaz hem kabadayı hem kıskanç olur. Çoğu zaman onuru uğruna ölesiye dövüşür. Dövüş sırasında hanımları ona bir ağızdan bağırarak gayret verirler. Fakat bu da biz insanlarda olduğu gibi yenmek şartına bağlıdır. Bizim dişiler gibi kaz hanımlar da, kavgada yenileni pek sevmezler. Galibin arkasına takıldıkları çok olur. Size bir şey söylesem şaşarsınız... Kaz da insana, koyun gibi alışıyor. Benim ‘Akağa’ adında bir dövüş kazım vardı. Bana alışıktı. Çağırsam gelir, verdiklerimi hiç çekinmeden elimden yerdi. Sonra çok faydalı yaratıklardır bunlar... Bir tanesinden, iyi beslenirse, iki, iki buçuk okka yağ alınırmış. Ben denemedim. Bu yağdan çeşitli börekler, tatlılar, hele pirinç pilavı yapılırmış ki parmaklarını yermiş insan... Bu kış deneyelim. Ama bakın bir önemli sakınca var, bahçeyi domuzlar gibi eşeler kaz kısmı... Sonra bir kaz, bir mandadan daha fazla yiyor. ‘Fazla yiyor’ burada bir şey belirlemez! Hiç durmadan yiyor, hiç durmadan... Anadolu’da ‘Kaz boğazı, kız boğazı’ diye bir laf ederler. Artık bilmem ne kadar uygundur. Bildiğim, kazın kazlığı aralıksız tıkınmasından gelse gerek...”  </p>
			<p class="paragraf">Kâmil Bey için en zor, en alışamayacağı iş çarşıya çıkıp öteberi almak oldu: İlk gün Nermin’in istediklerini kâğıda yazarken bununla avunacağını, hatta zevkleneceğini ummuştu. Dışarı çıkıp kapıyı çekince duraladı. Sokakta kendisini en korkunç yoksulluğun derinliklerinde bulmuş, Selim Paşa’nın oğlu Kâmil Bey’e karşı yüreğini parçalayan derin bir acıma duymuştu.  </p>
			<p class="paragraf">Şakakları zonkluyor, göğsü sıkışıyordu. Yüzünün kıpkırmızı olduğuna emindi.  </p>
			<p class="paragraf">Fuat Bey’le karşılaşmaktan korkarak hızlandı. Bakkala, kasaba, dilenecekmiş gibi tepeden tırnağa ürpererek girdi. Cebindeki kâğıda bakarsa nereye tekerlendiği sanki anlaşılacaktı. Aklında kalanları istedi. Paketler üçü geçince büsbütün şaşırıp telaşlandı. Bunları yüklenip götürmesine, hayır, imkân yoktu. Sebzecinin, “Çırak bırakıversin!” sözünü bir an anlayamadı, sonra dünyalar kendisine verilmiş gibi sevindi.  </p>
			<p class="paragraf">Eve döndüğü zaman sırtı ter içindeydi. Hâlâ ürperiyordu.  </p>
			<p class="paragraf">Hemen odasına girdi. Bir şey söylenirse duyduğu utanç dışarı vuracak, onuru bir daha onarılmaz biçimde yaralanacak sanıyordu.  </p>
			<p class="paragraf">Sabahleyin bir defter almış, üstüne tarih atıp parasının tutarını yazmıştı. Aklı sıra, gündelik masrafı meteliğine kadar kaydedip ev bütçesi tutacak, aylık masrafını bilecekti. Bunu vaktiyle, milyoner bir Fransız fabrikatörün hanımında görmüş, imrenmişti.  </p>
			<p class="paragraf">Fiyatlarını hatırlamaya çalışarak aldıklarını alt alta yazdı:  </p>
			<p class="paragraf">2 paket Ahali cigarası 16 kuruştan 32 kuruş - 5 okka lahana, altışar kuruştan 30 kuruş - Bir okka şeker 60 kuruş - Yarım okka kahve 60 kuruş - Bir okka İngiliz pirinci 35 kuruş - Bir okka Halep yağı 200 kuruş - Bir okka İspanya kalamata zeytinyağı 130 kuruş - Bir okka zeytin 70 kuruş - Bir okka sabun 47 kuruş - Ekmek (iki okka) okkası 17 kuruş - Bir okka tuz 10 kuruş.  </p>
			<p class="paragraf">Bu ev bütçesi gayreti ancak iki hafta sürebildi. İlk günler kendisini ciddi bir iş olarak bunu kabullenmeye zorluyor, yalnız aldıklarının değil, ilerde almak zorunda kalacaklarının fiyatlarını da defterin bir sayfasına yazıyordu. Sözgelimi gazete ilanlarından şunları kaydetmişti: “Zarif ve şık kumaşlardan sivil paltolar. 750 kuruştan 5000 kuruşa kadar - Halis köseleden pek ziyade şık kunduralar: 400 kuruştan 2000 kuruşa kadar - İngiliz muşambaları: 500 kuruştan 2500 kuruşa kadar - Don gömlek (yün takım) 365 kuruştan 550 kuruşa kadar - Olağanüstü nefis battaniyeler: 600 kuruş - İspanya basması, arşını 25 kuruştan 40 kuruşa kadar - İngiliz basması, arşını 30 kuruştan 50 kuruşa kadar - Kara saten (çift en) arşını 80 kuruştan 100 kuruşa kadar - Patiksa (yardası) 38 kuruş - zafir keten (çift en) arşını 32 kuruştan 40 kuruşa kadar - Pantolonluk çift en arşını 80 kuruştan 105 kuruşa kadar...”  </p>
			<p class="paragraf">Karamanlı bakkalın çırağı her sabah uğrayıp istenenleri getirmeye başladıktan sonra, Kâmil Bey kendi mizacında bir mirasyedi için ev bütçesi tutmaya kalkmanın acıklı gülünçlüğünü fark etti. Metelikleri biriktirip borsadan hisse senetleri alan milyoner Fransız karısına özenmeye kalkışması düpedüz aptallıktı. Daha da beteri, kendisini aldatmak... Böyle saçmalıklarla sadece işsiz güçsüz olduğunu anlamazdan gelmeye çalışmıyor, hiçbir işe yaramaz serseriliğini kendisine karşı örtbas etmeye çabalamakla gerçeklerden kaçmaya yelteniyordu.  </p>
			<p class="paragraf">Önünde açık duran defterin üstüne elini umutsuz koydu. Son yazdıkları tramvay paralarıydı. Avukatına gittiği gün cebinde kalan biletten çıkarmıştı: “Birinci Bölge-Birinci 4 kuruş, ikinci 3 kuruş... İkinci Bölge-Birinci 5 kuruş, ikinci 3 kuruş... Üçüncü Bölge-Birinci 6 kuruş, ikinci 5 kuruş... Sonuna kadar-Birinci 8 kuruş, ikinci 5 kuruş...”  </p>
			<p class="paragraf">Sayfayı yukardan aşağıya o kadar hırsla çizdi ki kurşunkalemin kalın ucu kırıldı.  </p>
			<p class="paragraf">Sabahleyin komşusu Derviş Fuat Bey telaşla gelmiş, Düzce’de isyancıların yirmi dördüncü tümeni esir ettiklerini, Tümen Komutanı Yarbay Mahmut Bey’i öldürdüklerini söylemişti. Perişandı. Çerkez Mahmut Bey’in Çerkez isyancıların elinde böyle pisi pisine ölmesini aklı almıyordu. Savaş boyu bütün çarpışmalarda beraber bulunmuşlar, belki yüz kere ölümün tırpanı altından geçmişlerdi. Acısı o kadar derin olmasa çocuk gibi ağlayacaktı. Parmaklarını birbirine geçirmiş, ovunuyordu. “Seni boşlayacağım, varlığından habersiz yaşayacağım,” diyerek dünyaya meydan okumaya kalkan bahtsız Fuat Bey’in sarındığı bütün zırhlar dökülmüş, altındaki yaralı insan çırılçıplak ortaya çıkmıştı. Artık güçsüzlüğünü saklamaya çalışmıyor, yenilgisini boynu bükük kabulleniyordu. Sabaha kadar düşünmüş, ölçüp biçmiş, dervişliğe sığınmanın maskaralığını anlayarak Anadolu’ya geçmeyi kararlaştırmıştı. Evet, orada ne yapacağını, hangi işe yarayacağını şimdiden kestiremiyordu, ama bundan başka çıkar yol kalmadığına da kesinlikle inanıyordu.  </p>
			<p class="paragraf">Sözünü bitirince masanın üstüne bir zarf bıraktı. Kâmil Bey’in sormasına meydan vermeden, içinde 1200 lira olduğunu, bir ara tekkeye bağışlamayı düşündüğünü, sonra... Elini kaldırıp Kâmil Bey’i susturdu, bunu kendisine borç vermenin daha uygun olacağına karar verdiğini söyledi. Sesi de yüzü gibi derinden acılıydı. İğrendiği açıkça belli olan bu konuda sözü uzatmamasını Kâmil Bey’den adeta yalvarıyordu. Ayşe’yi kendi adına öpmesini söyleyip kaçar gibi çıktı.  </p>
			<p class="paragraf">Fuat Bey’in Bağlarbaşı’ndaki yaşayışında boş bıraktığı yeri, Kâmil Bey, hiçbir zaman, hiçbir insan dostluğuyla dolduramadı. En güçsüz sıralarında tazelenen bu dostluğun ruhunda kalan derinliği ölçülemez etkisini, uzun yıllar farkına varmadan taşıdı.  </p>
			<p class="paragraf">Anadolu’dan –Cemil Usta’nın aracılığıyla– kötü haberler geliyordu.  </p>
			<p class="paragraf">Bolu-Düzce ayaklanması bir türlü bastırılamamış, tersine bir yandan Beypazarı’na, beriden Adapazarı’na doğru genişlemişti.  </p>
			<p class="paragraf">Konya’da, Yozgat’ta kötü kımıldanmalardan söz edilmekte, Anadolu’nun taraf taraf kaynadığı ileri sürülmekteydi.  </p>
			<p class="paragraf">Anzavur üçüncü defa ortaya çıkmış, birtakım yeni isyancılar Tokat yakınlarında taburlar bozmuştu.  </p>
			<p class="paragraf">Yunanlıların genel saldırıya geçecekleri söyleniyordu. Belli ki her şey bitmek üzereydi.  </p>
			<p class="paragraf">  </p>
			<p class="paragraf">“<span class="CharOverride-2">Don Kişot</span>’a başlamalı. Başka çare yok!”  </p>
			<p class="paragraf">“Efendim? Bir şey mi dediniz?  </p>
			<p class="paragraf">Kâmil Bey, karısının yüzüne anlamadan baktı. Sabahleyin uyanır uyanmaz <span class="CharOverride-2">Don Kişot</span>’tan bahsetmek... Kadın şaşırmakta haklı... Nermin’in elini tuttu. Yüzüklü parmağını âdeti üzere öptü.  </p>
			<p class="paragraf">“Ayşe’yi getireyim mi?”  </p>
			<p class="paragraf">“Ben giderim. Şaşırdınız değil mi? <span class="CharOverride-2">Don Kişot</span>’u Türkçeye çevirmeyi çoktan beri istiyordum. <span class="CharOverride-2">Don Kişot</span>, sonra Voltaire’den <span class="CharOverride-2">Candide</span>, sonra Goethe’den <span class="CharOverride-2">Faust</span>, sonra Dostoyevski’den <span class="CharOverride-2">Budala</span>, sonra İbsen’den <span class="CharOverride-2">Hortlaklar</span>, sonra Edgar Poe... Sonra Dickens... Sonra... Yahut <span class="CharOverride-2">Don Kişot</span>’tan hemen sonra <span class="CharOverride-2">Gülliver’in Seyahatleri</span>...”  </p>
			<p class="paragraf">“Yoruluyorsunuz...”  </p>
			<p class="paragraf">“Sanmam! Böyle boş oturmaktan yoruluyorum. Dehşetli yoruluyorum. Benden şikâyetçi değilsin ya karıcığım?”  </p>
			<p class="paragraf">“Ne gibi?”  </p>
			<p class="paragraf">“Seni yalnız bıraktığım için...”  </p>
			<p class="paragraf">“Hayır. Neler düşünüyorsunuz? Bir yere çıktığınız yok.”  </p>
			<p class="paragraf">“Hani bir hizmetçi bulmanı söylemiştim.”  </p>
			<p class="paragraf">“İstemez. Beceriksiz bir hizmetçi beni daha çok yoracak... Hele kış gelsin...  </p>
			<p class="paragraf">“Yorulma da... <span class="CharOverride-2">Don Kişot</span>’u çevirmek... Değer, değil mi?  </p>
			<p class="paragraf">“Siz bilirsiniz...”  </p>
			<p class="paragraf">Kâmil Bey, hemen kalktı. Acele giyindi. <span class="CharOverride-2">Don Kişot</span>’u çevirmeyi çok eskiden kararlaştırmış, hazırlık bile yapmıştı. Kitabın gayet ender, gayet eski bir İspanyolca nüshası, birkaç Fransızca, birkaç İngilizce çevirisi kitaplığında işe başlamasını bekliyorlardı. İspanya’dayken bir edebiyat meraklısı ahbabının isteğiyle ilerde yapacağı bu çeviri için birçok da resim çizmişti.  </p>
			<p class="paragraf">Kahvaltıdan sonra kitapları, sözlükleri, ansiklopediyi alarak masasına oturdu.  </p>
			<p class="paragraf">Cervantes’in hayatını kısaca anlatan, sanatını uzun uzun inceleyen bir önsöz yazacaktı.  </p>
			<p class="paragraf">Bir zaman heyecanla çalıştı. Başlangıçta cümleler kendiliklerinden yazılıyor gibiydiler. Fakat sonra iş yavaşladı, giderek büsbütün durdu. Yazacak şey bulamadığından değil, tersine, <span class="CharOverride-2">Don Kişot </span>hakkında o kadar çok söz edilmiş ki hepsini sıralamak gerekse, eserin aslı büyüklüğünde bir başka kitap meydana gelecekti.  </p>
			<p class="paragraf">En iyisi önsözden vazgeçerek doğruca esere girmek... Ne Cervantes ne de eseri, herhangi bir önsöze muhtaç mıdırlar?  </p>
			<p class="paragraf">Dışarıya yağmur yağıyordu. Dünya daralmış, bir pencerelik kalmıştı. Islak ağaçlarla dolu bir pencerelik dünya...  </p>
			<p class="paragraf">Neden sonra önündeki kâğıda baktı. Farkına varmadan bir şeyler çizmişti. Demek sabahki enerji çevirisiyle değil, resimle ilgiliymiş... İçinde bulunduğu ruh haliyle bunun, sanata sığınmaktan başka bir şey olmadığını hemen anlayamadığından pek şaşırdı.  </p>
			<p class="paragraf">Büyük bir kâğıdın üzerine iki tane ağaç resmi yapmıştı. Büyük bir yorgunluk, tadına doyulmaz bir yürek ferahlığı duyarak bir zaman arkasına dayandı. Eskinin büyük sanat eserlerine dair karmakarışık şeyler düşünerek bir süre öylece kaldı. <span class="CharOverride-2">Don Kişot</span>’u, Cervantes’i, onlardan sonra çevrilme sırası bekleyen büyük eserleri unutmuştu.  </p>
			<p class="paragraf">“Bir pencere dolusu dünya... Ama bir pencere dolusu dünya bile ölümlü bir insana bazen elveriyor... Bazen bize bir tek mısra nasıl yeterse, işte öyle...”  </p>
			<p class="paragraf">Pencereden baktı. Marmara’yı duman kaplamıştı. Duman değil, Marmara bir volkan ağzı gibi tütüyor, daha doğrusu doğa, şimdi bütün ana unsurlarıyla öfkeli fakat aptal bir hayvan gibi insanın üstüne yürüyordu. Ondan korkmamak mümkün değildi. Bu korkuyu, romantik Alman ressamlarının ağır bulutlu, karanlığı bol tablolarını seyrederken birçok kereler duymuştu.  </p>
			<p class="paragraf">Uzakta, İstanbul, kurşunilerden, bu rengin koyudan açığa, açıktan koyuya giden bütün zavallı ayrıntılarından ibaretti.  </p>
			<p class="paragraf">Ara sıra bulutları yaran güneş, bu yaşlı “Esir Şehre” maskara renkleriyle makyaj rezilliği veriyordu.  </p>
			<p class="paragraf">Kâmil Bey, Tevfik Fikret’in “Sis” şiirini hatırladı. Şair, kocaman bir çocuk gibi, sevdiği şehrin taşına, toprağına öfkelenmiş, onu biraz da haksız yere hırpalamıştı. Oysa İstanbul da, bütün öteki şehirler gibi, üzerinde yaşayan insanlar iyi, haklı, güzel işler yaptıkları zaman, böyle kasvetli günlerde bile temizlenip gençleşir... Her yerinde korkaklık, adilik, yeniklik varsa suç onun mu?  </p>
			<p class="paragraf">Neden sonra, kendisini dışarıdaki gizli dehşetten kurtarıp yaptığı resimlere döndü. İki ağaç çizmişti. Bunlar, şaşılacak derecede canlı, yalnız canlı değil, insan gibi beş duygulu korkunç yaratıklardı. Birisi genç, birisi yaşlı, fakat ikisi de akıl almayacak kadar yırtıcıydılar. Gövdelerinin toprağa yakın yerleri damar damar... Toprağa kinle, kıskançlıkla, öfkeyle geçirilmiş parmaklar gibi... Dalları da aynı hırsla gökyüzünü parçalıyor.  </p>
			<p class="paragraf">Kâmil Bey “ağaç milleti”nin, Allah tarafından, niçin yere mıhlı yaratıldığını anlar gibi oldu. Bunları, başka türlü zaptetmenin imkânı olamazdı. Kan emerek yaşayan vampir bitkileri, bir de dallarına insan başları asılan tarihin kanlı kavağını düşündü.  </p>
			<p class="paragraf">Kâğıdı çevirip resimleri baş aşağı getirdi. Hiçbir şeyin değişmediğini korkuyla gördü. Bu suretle, gökyüzü bir şeffaf toprağa, toprak, çamurdan bir gökyüzüne benzemişti, o kadar...  </p>
			<p class="paragraf">Kâmil Bey ağaç sevgisine ihanet ediyormuş gibi garip şeyler duyarak kederlendi. Belli ki sinirleri bozuktu. Bunlar modeli olmayan karakunculus hayalleriydi. İçindeki perişanlığın, umutsuzluğun, yaşamaktan usanmanın belirtileri...  </p>
			<p class="paragraf">Acele bir başka kâğıt aldı. Bu sefer, şuuraltının kurşunkalemini fenalığa çekmesine meydan bırakmadan başka ağaçlar, genç fidanlar çizdi. Heyecandan yüzü pembeleşmiş, solukları sıklaşmıştı. Kalem, bir yere yetişmek istiyor gibi çizgiden çizgiye atlıyordu.  </p>
			<p class="paragraf">Bir saat bütün gayreti, iyi niyeti, sevgisiyle çalıştı. Sonra kâğıdı biraz uzaklaştırıp gözlerini kısarak baktı.  </p>
			<p class="paragraf">Kendisini tutmasa, “Nermin, Nermin!” diye haykıracaktı.  </p>
			<p class="paragraf">Karakunculusu çok şükür tepelemişti. Birinci resmin, namuslu bir insanın bir aralık, gayet namussuz bir iş düşünmesi gibi kaleminden, daha doğrusu yüreğinden gelip geçtiği anlaşılıyordu. Doğa asla o kadar hain, ahlaksız, hele insana düşman olamazdı, olmamalıydı.  </p>
			<p class="paragraf">İçindeki iyi duyguları –umudu– dağıtmamak için kimseye bir şey söylemeden yukarıya sandık odasına çıktı. Bavullardan birisinde unutulup kalmış resim kâğıtlarıyla kalemleri indirdi.  </p>
			<p class="paragraf">O günden sonra kahramanları ağaçlar olan bir güzel dünya yarattı. Resme ilk heves ettiğinden beri bu işin dâhilerine yetişemeyeceğini anlamış, daha çok süslemeler, minyatürlerle ilgilenmişti.  </p>
			<p class="paragraf">Yaptığı ağaçlara bu tarzdan özellikler koyduğunu anlayınca bir kat daha sevindi. Bunlar doğanın ağaçlarına benzemiyorlardı. Fantezisinden çıkmış, renkleri ve şekilleriyle çeşitlerini inkâr eden uydurma şeylerdi. Fakat hepsinde birleşik bir yön vardı. Gençtiler, umutluydular. Görüp de “Ne güzel!” diye gülümsememek, küçük bir çocuğun cenneti hayal ederken düşündüğü şeylere yaklaşmamak mümkün değildi.  </p>
			<p class="paragraf">Kâmil Bey, ruhuna bol bol umut doluncaya kadar resim yaptı. Albümler doldurdu. Nihayet umut, bu uydurma umut da yüreğinde dayanılmaz bir ağırlık haline geldi, ama İstanbul’un yağışlı günlerinin sıkıntısını da atlatmış oldu.  </p>
			<p class="paragraf">Gerçekte bütün bu buhranlar fakirliğe, parayı hesapla harcamaya, gelecek günlerden, ömründe ilk defa korkmaya mecbur kalışından ileri geliyordu.  </p>
			<p class="paragraf">Kaç gündür Cemil Usta görünmemişti. İki gün daha bekledi. Üçüncü günün ikindisinde, saçmalığını bildiği sıkılganlığı yenerek, adeta arkasından itiliyormuş gibi mahalle kahvesine gitti.  </p>
			<p class="paragraf">Kendi buraya ilk defa geliyordu ama, mahalleli, yeni komşu hakkında esaslı bilgiye sahipti. Ninesiyle paşa babasını tanıyanlar vardı. Merhum hanımefendinin mescitle çeşmenin onarımına yardım edişi, fakirlere merhameti unutulmamıştı. Sonra, alçakyürekli bir paşa oğluydu Kâmil Bey... Amelelerle beraber çalıştığını, tavuklarıyla kendisinin uğraştığını görmüşlerdi. Köşkte, böyle bir felaket devrinde, çalgı sesi, sarhoş narası gökyüzüne çıkmıyordu.  </p>
			<p class="paragraf">Kâmil Bey’i edeple, sevgiyle karşıladılar. İmam Efendi ile binbaşı emeklisi Hasan Bey’in, Cemil Usta’nın oturdukları köşeye buyur ettiler. Bu köşe, havı dökülmüş bir halıyla örtülüydü. Köşenin gedikli müşterilerinden birisi bile orada olsa, mahallenin delikanlıları, esnafı, tavla pullarını, dominoları fazla şakırdatmazlar, iskambil kâğıtlarını şaklatmazlar, yüksek sesle küfretmezler, üst üste kahkahayla gülmezler, öfkelerine sahip olurlar, edepli mektep çocukları gibi davranırlardı.  </p>
			<p class="paragraf">Kâmil Bey içeri girdiği zaman köşede yalnız İmam Efendi vardı. Lapçınlarını çıkarmış, mestli ayaklarından birisini altına alarak yarı bağdaş kurmuştu. Toparlanıp yer gösterdi. Kahve ısmarladı.  </p>
			<p class="paragraf">Hal hatır sordu. Karısı, “Safa geldiniz,” demeye uğrayacakmış, ama kendisi, “Henüz yerleşmemişlerdir,” diyerek...  </p>
			<p class="paragraf">“Teşekkür ederim. Gelseydiler... Memnun olurduk...”  </p>
			<p class="paragraf">İmam, biraz şaşı gözlü, burnunun ucu çopur, çatık kaşlarından celalli olduğu belli bir adamdı. Seferberlikte, mahallenin erkeksiz kaldığı sıralarda, askerde bulunan Duvarcı Tosun’un evine bir gece hırsız girmiş; kadınların feryadına yetişen İmam Mümin Efendi hırsızı bir tokatta baygın yere sermişti. Her ne kadar, imamla her gün buluşmadan yapamadığı halde bir saat çekişmeden duramayan Cemil Usta, “Hırsız açmış, yoksa ne haddine!” diyorsa da imamın o zamandan beri bilhassa külhanbeyliğe hevesli delikanlılar arasında namı yürümüştü.  </p>
			<p class="paragraf">İmam Mümin Hoca, misafire kahve gelinceye kadar bekledi. Sonra sözünü bıraktığı yerden aldı:  </p>
			<p class="paragraf">“Derken Hazreti Ömer vaaza başlamış...” Bir an durdu. Kâmil Bey’e döndü: “Meselenin baş tarafını duymadınız. Bir gaza neticesinde, ganimetten bütün Müslümanlara birer entarilik düşmüş. Ertesi gün cuma. Hazreti Ömer halife olduğundan hutbeden sonra vaaza başlamış. Dinden, dinayetten, Allah’ın emrinden anlatırken bedevinin biri ayağa kalkmış. ‘Ya Ömer!’ diye bağırmış, ‘senin bütün sözlerin vallah yalandır.’ Camidekiler öleyazmışlar. Boru değil, Allah’ın kitabı inkâr ediliyor. Hem de kimin ağzından? Hazreti Ömer’in ağzından... Mübarek, hiç telaşlanmadan, ‘Niçin?’ diye sormuş. ‘Çünkü sen hırsızsın. Hırsız olduğundan sözlerin de yalandır,’ ‘Benim hırsız olduğumu sen nereden biliyorsun?’ ‘Şundan biliyorum ki, ganimetten hepimize birer entarilik düştü. Bana düşeni eve götürdüm, ölçüp biçtik. Eteği diz kapaklarıma ancak yetişen bir entari çıktı. Oysa sen benden en aşağı bir karış daha boylusun. Topuklarına kadar inen bir entari yaptırmışsın.’ Hazreti Ömer gülmüş: ‘Sana oğlum cevap versin!’ demiş. Ön sırada oturan oğlu ayağa kalkmış. ‘Evet,’ demiş, ‘babama düşen paydan entari çıkmadı da, ben kendiminkini ona verdim.’”  </p>
			<p class="paragraf">İmam susarak, hikâyesinin etkisini araştırdı. Dinleyenler, bir ağızdan beğeniyle inlediler.  </p>
			<p class="paragraf">İmam Mümin Hoca elini kaldırdı:  </p>
			<p class="paragraf">“İslam böyle emirlerin yüzü suyu hürmetine cihanın her tarafında dal budak saldı. Şimdi biz İslam mıyız? Hâşâ! Biz İslam’ın eli kiriyiz! Başımıza gelenler de hep bundan...”  </p>
			<p class="paragraf">Cemil Usta hikâyenin yarısında içeri girmiş, kapıda durup sözün bir yere bağlanmasını beklemişti.  </p>
			<p class="paragraf">Başını sallayarak yaklaştı:  </p>
			<p class="paragraf">“Gene eski defterleri açmışsın Hoca! Yahudi müflisleyince eski defterleri yoklarmış...”  </p>
			<p class="paragraf">“Tövbe estağfurullah! Sen nereden çıktın dülgerlerin yüz karası?..”  </p>
			<p class="paragraf">“Tam zamanında yetiştim. Yeni komşumuzu acemi buldun da hemen Hazreti Ömer’den başladın, değil mi?”  </p>
			<p class="paragraf">“O gelmeden anlatıyordum.”  </p>
			<p class="paragraf">Cemil Usta selam verip oturdu. Kâmil Bey’e göz kırptı:  </p>
			<p class="paragraf">“Bunlar, Hazreti Ömer olmasa bilmem ki ne halt edecekler? Sanki Hazreti Ömer’in adalet çağı, bugüne imdat edebilirmiş gibi... Sen ne sandın Mümin Hoca? Bugün elinde Hazreti Ömer gücü olanlar bu anlattığın hikâyeleri bilmiyorlar mı? Senden beş fazlasını biliyorlar. Şeyhülislam Efendi bugün fetvahaneyi gezmeye gelen İngiliz karılarını kaç kere eteklemiştir de, karnını bir güzel doyurduktan sonra dalkavuklarına senin gibi Hazreti Ömer kıssaları anlatmaya girişmiştir. Haberin olsun ki, lafla peynir gemisi yürümez!”  </p>
			<p class="paragraf">“Tövbe Yarabbi! Tövbe Yarabbi! Şu dil uzattığı yere bakın... Herif sen giderek çizgiyi tamam çıktın. Şimdiye kadar, ‘Bu herif doğru cehenneme gider!’ diyordum, ama fikrimi değiştirdim. Sen meyil dereliksin farmason, hem de bir daha çıkmamacasına...”  </p>
			<p class="paragraf">“Hocalar?”  </p>
			<p class="paragraf">“Hocaları ağzına alma!”  </p>
			<p class="paragraf">“Onlar cennete gideceklerse, ben zaten orada yokum... Yahu! Ben aklımı kaçırmadım. Bu dünyada bir tek Mümin Hoca elvermekteyken...”  </p>
			<p class="paragraf">“Kes melun! Misafirden ayıp. Sahi sanır!”  </p>
			<p class="paragraf">Kâmil Bey buraya gelirken duyduğu çekinmenin bu kadar çabuk dağılmasına, sanki yıllardır bu insanlarla ahbaplık ediyormuş gibi rahatlayışına şaşıyordu.  </p>
			<p class="paragraf">Bir hafta geçmeden, mahalleyi enine boyuna tanıdı. Yalnız mahalleyi değil, bu mahalleden öğrendikleriyle memleketi de biraz anladı.  </p>
			<p class="paragraf">İmam Mümin Hoca ile binbaşı emeklisi Hasan Bey Anadolu’ya karşıydılar. <span class="CharOverride-2">Peyam-ı Sabah</span> gazetesini okuyorlar, Ali Kemal’in yazdıklarına yüzde yüz inanıyorlardı. İnançlarınca gene “İttihatçı” denilen domuzların şerrine uğranılıyordu. Bu herifleri, on yıldır süren savaşlar bir türlü kana doyuramamıştı. Leş yiyen akbabalar, sırtlanlar da böyle değillerdi. Şimdi de iki buçuk zeybekle yedi düvele karşı koymaya yeltenmekteydiler. Hem neden yeltenmeyeceklermiş? Kazanırlarsa hürriyet kahramanı, kaybederlerse paralar cebe, yallah Avrupa’ya...  </p>
			<p class="paragraf">Cemil Usta güvenli, sakin karşılık veriyordu:  </p>
			<p class="paragraf">“İttihatçı ayıracak sıramız değildir. Vatan kurtarmaya elbirliğiyle çabalamak sırasıdır.”  </p>
			<p class="paragraf">Topçu binbaşılığından emekli Hasan Bey de kendisinden emindi. Elini kaldırdı:  </p>
			<p class="paragraf">“Orada dur bakalım dülger ustası... Bu zamana kadar sen hiç ‘Vatan batıracağım!’ diye ortaya çıkanı gördün mü?”  </p>
			<p class="paragraf">“Ne demek?”  </p>
			<p class="paragraf">“Şu demek ki azizim, herkes vatan kurtarmaya çıkar. İttihatçısı da, Jöntürkü de, bilmem kimi de hep vatan kurtarmak çabalamasındadır. Şimdi, aklın varsa, az biraz düşün de karşılığını ver bakalım! Anadolu’daki, ‘Milliciler’ dediğin padişaha, hilafete bağlı mıdır?”  </p>
			<p class="paragraf">“Elbette... Şüphen mi var!”  </p>
			<p class="paragraf">“Var ki ne kadar, akılsız dülger! Padişaha bağlı olan adam padişahın hakkına saldırır mı?”  </p>
			<p class="paragraf">“Hangi hak! Kim saldırmış?”  </p>
			<p class="paragraf">“Kabine reisi seçmek padişahın hakkı değil mi? Memurları kabine tayin etmeyecek mi? Bu hakkı uluorta kullanmak, padişahın hakkına saldırmak olmaz mı?”  </p>
			<p class="paragraf">“Yahu padişahı da kurtaracaklar... Vatanı kurtarıp padişahı esir mi verecekler?”  </p>
			<p class="paragraf">“Orasını bilmem! Asker toplamak padişahın, halifenin hakkı mı? Karşılık isterim.”  </p>
			<p class="paragraf">“Hakkı.”  </p>
			<p class="paragraf">“Öyleyse birkaç baldırı çıplak zibidiyi silahlandırıp padişah ordusunu yıldırmak, buradan verilen emirleri dinlememek, gönderilen komutanlara birlikleri teslim etmemek, kanunla, kullukla uyuşur mu?”  </p>
			<p class="paragraf">“Kendi eşkıyalığı için mi yapmakta? Hayır, Yunan yürümüş gelmektedir. Kötü Yunan’ı tepelemek için yapmakta...”  </p>
			<p class="paragraf">“Tepelemek içinse de kanunsuz olmaz. Neden kanunsuz?.. Çünkü hırsızlar, soyguncular, adam eti yiyenler, memleket batırmaktan suçlular birikmiş Ankara’ya... Böylelerinin, işlerine gelmez kanun... İşlerine gelmez padişah buyruğu... Padişahı kurtaracak olsa, kudurmuş mu bu padişah ki tekerleğine odun soksun, kendisini kurtarmaya çabalayanların?”  </p>
			<p class="paragraf">“Aradaki Damat Ferit’i, Ali Kemal’i, İngilizi n’apalım?”  </p>
			<p class="paragraf">“İngiliz’in kimden yana olduğunu ben daha kestiremedim dülger ustası. Sen kestirdinse aferin!”  </p>
			<p class="paragraf">“Vay başıma gelenler! Bu da yeni aklı mı Nigehban takımınızın?.. Albay Sadık Bey’iniz mi aldı geldi gâvur içinden bu aklı?”  </p>
			<p class="paragraf">“Ya ne sandın! Anadolu’da ordu yok! Yunan neden yürüyüp gelmez Ankara’ya?”  </p>
			<p class="paragraf">“Zeybekleri n’apalım? Arslan zeybeklerimizin telli kurşunlarını?”  </p>
			<p class="paragraf">“Zeybek kurşunuyla ordu bozulsa, Enver Paşa’nızın zamanında Anadolu dağları eşkıya doluydu. Bir sayıma iki yüz elli bin, bir sayıma üç yüz elli bin tüfekli zeybek gezinmekteydi Anadolu dağlarında... Şimdinin üç buçuk baldırı çıplağı kaç para! Benim sözüme kulak vermeli, dülger ustası, omuz vermeli değil... Ben geçenki Londra Konferansı’ndan pirelendim iyicene... Bu İngiliz’in işinde bir iş var ya bilmem nasıl bir iş var!”  </p>
			<p class="paragraf">“Millicileri çağırınca mı işin içinde iş oluyor, aklına kurban olduğum?  </p>
			<p class="paragraf">“İngilizlerin işi akıl ermekten çıktı arkadaş! Bu herif padişahtan yana olsa burasını yeniden işgal edip padişahın dayanağı Millet Meclisi’ni kapatmayacaktı. Padişahtan yana olsa Mustafa Kemal’le çatışan Ali Rıza Paşa kabinesini ‘Filan filan nazırları değiştireceksin,’ diye sıkıştırıp çekilmeye zorlamayacaktı. Bunlar hep padişahımıza karşı oyunlar... İngiliz, padişaha karşıysa İngiliz’le boğuşan Mustafa Kemal’in padişahla çekişmesi ne demek?  </p>
			<p class="paragraf">“Tamam! İşte geldim meselenin bamteline... Boşuna soluk tüketmekteyiz binbaşım... Bizimkilerin işi danışıklı dövüş.”  </p>
			<p class="paragraf">Kâmil Bey onları dinlerken anladı ki, Mustafa Kemal Paşa’yla Ankara artık bir insan, bir kasaba adı olmaktan çıkmış... Anadolu’ya kaçanları Merdivenköy’üne kadar geçirip orada Kuvayı Milliye çetesine teslim ettiğini öğrendiği Manav Ali Ağa artık bir işlemeli poturdan, bir abani sarıktan ibaret İstanbul esnafı değil... Bu kaba saba suratın altında galiba, övünmeye asla tenezzül etmeyecek bir kahraman gizli.  </p>
			<p class="paragraf">Kısa bir zaman sonra, Kâmil Bey için, gerçek sandığı birçok şeyler tepetaklak oldu. Şimdiye kadar polisin, jandarmanın, memurun işgal kuvvetlerine var güçleriyle çalıştıklarına emindi. Oysa yanıldığını anlıyordu. Kuvayı Milliyecilerden birisini tutmaya gelmiş İngiliz polislerine yardım eder görünen şu yorgun polis, belki aynı gece, Anadolu’ya geçen kalabalık bir takıma kılavuzluk edecekti.  </p>
			<p class="paragraf">Henüz bir ay geçmeden, İngilizlerin soğuk kasıntısı, Fransızların sinire dokunan kibarlığı, İtalyanların acemi sömürgeciliği, Amerikalıların hoyrat neşesi, Japonların panter ciddiliği, Kâmil Bey’i artık eskisi kadar ürkütmez olmuştu.  </p>
			<p class="paragraf">Çünkü millet göründüğü kadar yılgın değildi. Cemil Usta’nın dediği gibi, “İşlerin er geç düzelmemesine imkân yoktu. Bunu anlamamak için insanın yalnız eşek değil –sözüm burdan dışarı– eşşoğlu eşek olması gerekti.”  </p>
			<p class="paragraf">Cemil Usta, bunu hoca ile binbaşı yokken söylerken keyifle gözünü kırparak kesinlikle öyle bir sallıyordu ki, Kâmil Bey dinleyip seyretmeye doyamıyordu.  </p>
			<p class="paragraf">Kâmil Bey İstanbul’a geldiğinin haftasında avukata gitmiş, durumunu öğrenmek istemişti. Kira getiren mülklerden para edenlerin yok pahasına satıldığı, birtakımının da yanıp kül olduğu anlaşıldı. Yangın yerindeki arsalara dönüp bakan yoktu. Bazı hisseli mülklerin hissedarları ölümler yüzünden o kadar artmış, bunların nerede bulunduklarını, sağ olup olmadıklarını öğrenmek o kadar imkânsızlaşmıştı ki, kimi dükkânlarla kimi hanların mülkiyeti adeta kiracılara geçmişti. Bundan başka, kiralar yıllardan beri artırılmadığı için, boşaltma davalarına harcananlarla icra masrafları, alınacak paraları aşmışa benziyordu.  </p>
			<p class="paragraf">Avukat, konak satılırken Selim Paşa’dan kalan bütün kâğıtları bir demir çekmeceye kilitleyip Bağlarbaşı’ndaki köşkün selamlığına koyduğunu, şimdiye kadar da gözden geçirmeye fırsat bulamadığını söylemişti.  </p>
			<p class="paragraf">Derviş Fuat Bey’in bıraktığı para azalınca Kâmil Bey avukatına uğradı. Avukat haczedilmiş bazı eşyaların satılmak üzere olduğunu haber verdi, bunu beklerken eski kâğıtları gözden geçirmesini öğütledi. Miras yoluyla mütevelli hakkı Kâmil Bey’e geçmiş bazı vakıflar çıkarsa, biriken kiraları ele geçirmek belki mümkün olabilirdi.  </p>
			<p class="paragraf">Kâmil Bey işsizlikten bunaldığı bir ikindiüstü demir çekmeceyi kimseye göstermeden odasına taşıdı. Buna çok zor karar vermiş, bir iki kere yerinden kalktığı halde, cigara yakmak bahanesiyle biraz dolanıp duvardaki resimlere bakarak ayak sürümüştü.  </p>
			<p class="paragraf">Sandığı sedirin üstüne bırakırken Cemil Usta’nın çok kullandığı, “Yahudi müflisleyince eski defterleri yoklar,” sözünü tekrarlıyor, utançla gülümsüyordu. Açmayı geciktirmeye çalıştığını fark edemeden çekmecenin demir oymalarını, kilit süslerini gözden geçirdi. Sanki niyeti okumak değilmiş gibi fetvaların, fermanların, senetlerin kâğıtlarını, yazılarını inceledi. Ecdat sahibi olmanın, onlardan böyle kâğıtlar miras almanın, sahiplerinden, yazıp imzalayanlardan çok daha uzun ömürlü olmalarına takıldı.  </p>
			<p class="paragraf">Kâğıtlardan birini gelişigüzel aldı:  </p>
			<p class="paragraf">1063 yılında, yani aşağı yukarı üç yüz yıl önce yazılmıştı. Şunları anlatıyordu:  </p>
			<p class="paragraf">“Aslında İstanbul ahalisinden olup Musul mirlivası bulunan Hacı Nureddin Ağa oğlu Süleyman Ağa, bir yıl önce İstanbul’un Zeyrek Mahallesi’nde yaptırdığı on dört odalı medresesine yine ol mahallede bulunan dışta bir oda bir miktar avlusu olan pederinden kalan ev ile mezkûr mahallede, gene bir oda ve bir ahır dış ve iki oda biraz avlusu olan iç kısımlarıyla diğer bir ev ve bir tarafı ayrıca mülkü olan beş kurnalı ve aralık tabir edilen soğukluğu ve bir camekânı bulunan bir hamam ve iki dükkân ile ve kendi satın aldığı bir diğer evi ve yüzde beş faiz ile işletilmek üzere 550 kuruş vakfetmiştir. Bunlardan bir ev müderrisin oturmasına bırakılmıştır. Hamam, dükkânlar ve öteki akarın geliri müderrise aittir. Senede seksen iki buçuk kuruş tutan 550 kuruşun faizi de şuralara şöyle bölünecektir: Üç kuruştan 14 hücrenin aydınlatılması, 1 kuruş; mütevelliye, 2 kuruş; akarat ve medrese onarımına, 15 kuruş; müderrise, 15 kuruş; müderrisin seçeceği 14 hücredeki öğrencilerden nöbetle sabah namazından sonra Kuran’dan bir cüz okuyacaklara, 7 kuruş; yine cüz okumak için ayrı bir hafıza yarım kuruş ki toplamı seksen iki buçuk kuruş. Bu şartların yerine getirilmesi için medreseye ölümüne kadar müderris tayin edilen Acemzade Nasreddin Efendi, aynı zamanda mütevelli tayin edilmiş ve Zeyrek Mahallesi halkı da parasız denetçi dikilmiştir. Müderrisin ölümünden sonra ailenin en büyük erkek evladı, bulunmadığı takdirde, en yaşlı damadımız mütevellilik edecektir. Bu vakfın şartlarını icabına göre değiştirmeye, azaltma ve çoğaltmaya vaktin sadrazamı salahiyattar kılınmıştır. Başka türlü değiştirme mümkün olmaz ve ailemden kimse bulunmaz ise akar ve gelirlerinin Müslümanlardan fakir olanlara verilmesi şarttır.”  </p>
			<p class="paragraf">Buna ekli bir başka kâğıt, bu medreseye sonradan dört oda daha eklendiğini, sokak tarafındaki sınırına “ince yontulmuş sarı taştan muntazam ve metin” bir kütüphane binası, cenup tarafına bir ahşap cami ve şadırvan yaptırıldığını gösteriyordu.  </p>
			<p class="paragraf">Kâmil Bey, bir başka kâğıtta, Mısır Valisi Mehmet Ali Paşa isyanına dair şunları okudu:  </p>
			<p class="paragraf">“...Fermanım varınca biline ki hâlâ Mısır Valisi Hacı Mehmed Ali ile Sayda Valisi Abdullah Paşa aralarındaki çekişmeden dolayı Mısır Valisi bu esnada taraf-ı şerif-i padişahanemden bir gûna emr ü irade olmaksızın kendiliğinden saldırı ve hareket suretinde muharebe maksadıyla Sayda havalisine karadan ve denizden asker ve biraz gemi göndermiş olduğunu bundan önce duymuştum. Kullarımdan istediğim memleket düzenini bozmamak ve halkın rahatını kaçırmamak olduğu halde böyle vakitte birbirleriyle muharebeye kalkışmaları yüzünden fakir fukaranın zarara uğrayacaklarından hem şeriata hem de benim istediğime aykırı olduğuna oysa onların ikisi de kullarımdan bulunduklarından kendilerini dünyada ve ahirette kötü sonuçlardan kurtarmak için beyinlerini ıslah ve barıştırmaya, yani birbirleriyle davaları ne ise taraf-ı saadetime bildirerek iktizası görülmek suretiyle evvela Mısır Valisi işbu gönderdiği askeri hemen Mısır’a çekmek ve Sayda Valisi dahi katiyyen Mısır’a ait işlere karışmamak üzere ikisine dahi başka başka memurlar gönderilerek gereken tenbihler yazılmış ise de Mısır Valisi bu kerre ve gerek ki bundan önce her türlü öğütlerle yazılan tenbihata kulak asmayarak henüz cevap göndermemesi cihetiyle kendisinde kötü niyetler sezildiğinden gereken işlemin yapılması, söz dinlemediği halde isyancı sayılacağından hak ettiği cezanın verilmesi düşünülerek şimdiden Akkâ taraflarında bulunan Mısır askerini geri atmak üzere halen Rakka Valisi olup bu defa Haleb eyaleti de kendisine verilen Haleb eski kaymakamı vezirim Mehmed Paşa Şam ve Arabistan seraskerliği unvanıyla memur tayin kılınmış ve İstanbul’dan dahi mirliva Haydar Paşa ve Necip Paşa kumandanlarıyla piyade ve süvari asker alayları ve topçu ve lağımcı neferleri yollanarak gereğine göre hareket eylemeleri halen serasker müşir vezirim Hüsrev ve Mehmed Paşa tarafından...”  </p>
			<p class="paragraf">Kâmil Bey, arkasına yaslanıp, bir zaman pamuk yığınlarına benzeyen bulutlara bakarak, bu çetrefil, güvensiz dille konuşan bahtsız tarih parçasını düşündü. Yavuz, elbette fermanlarını böyle yazmamıştı. Devletler, tıpkı insanlara benziyorlar, yaşlandıkça acınası, titrek, gülünç oluyorlardı.  </p>
			<p class="paragraf">“...eyleyemez babında fermanım çıkmıştır. Buyurdum ki vardıkta yazıldığı gibi iş göresiniz, şöyle bilesiniz ve âlâmet-i şerifeme itimad kılasız...”  </p>
			<p class="paragraf">Altında 1247 tarihi vardı. Yani doksan şu kadar yıl önce...  </p>
			<p class="paragraf">Şimdi içinde yaşanılan çöküntü günleri nasıl yavaş yavaş hazırlanmış!  </p>
			<p class="paragraf">Kâmil Bey, bu eski kâğıtları karıştırdıkça bir garip kedere kapıldı. Eski adamlar, bütün davranışlarını dine uydurmaya uğraşmışlardı. Yürüyen ve değişen hayatı donmuş kalıplara uydurmaya çalışmaktan daha zavallı bir iş olur mu? Zamanın hâkim sosyal fikri (din) olduğu, herkes servetini, canını, şerefini ona bağladığı halde, onu kurtarıp yaşatalım derken nasıl da kolayca berbat etmişlerdi. İşte, her vesika, her ferman, her kadı mahkemesi hükmü, dini, başka başka kazançlara alet edebilmek için, akıl almaz şeriat hileleriyle dolu...  </p>
			<p class="paragraf">Kâmil Bey, o zamana kadar bir türlü anlayamadığı bazı şeylerin sebeplerini şimdi bulmuştu. Sözgelimi, İstanbul’u dolduran büyük camilerin yanına neden böyle sürü sürü cemaatsiz mescit yapılmış? Devrin, bir fermanla baş kesip aynı fermanla bütün bir serveti yağma etmek düzenine çare bulmak için... Her vakıf, din perdesi altında garanti edilmiş bir servetten, güvene alınmış bir mirastan başka bir şey değil...  </p>
			<p class="paragraf">Bu başı sarıklı, dili Kuran’lı dalavereye sarılarak ekmek parası çıkarmaya uğraşmak Kâmil Bey’e pek ayıp bir iş gibi geldi. Bu duyguya kapılınca dedelerinden kalma kâğıtları karıştırmaktan vazgeçti. Bir kısmını götürüp ‘Ne yaparsanız yapınız’ diye avukata bırakmak kararıyla demir çekmeceyi yavaşça kapattı.  </p>
		</div>
	</body>
</html>