<html xmlns="http://www.w3.org/1999/xhtml">
	<head>
		<title>1-21</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-19" xml:lang="en-GB">6  </p>
			<p class="paragraf">Yargılama bir hafta sonra başladı.  </p>
			<p class="paragraf">Harp Divanı beş subaydan kurulmuştu. Savcılığı Kurmay Binbaşı Burhanettin Bey yapıyordu. Daha ilk oturumda, bütün heybetine, halk arasına saldığı korkuya rağmen divanı Burhanettin Bey’in hiçe saydığı anlaşıldı. Bu hal, adam asan o kurulun pis, haksız bir iş yaptığını bilmesinden ileri gelse gerekti.  </p>
			<p class="paragraf">Arabacıyı bırakmışlar, Nedime Hanım hakkında delil bulamamışlardı. Ortada, Kâmil Bey’le Ramiz Efendi’den başka suçlu yoktu.  </p>
			<p class="paragraf">İlk oturumdan döndükleri zaman –artık yalnız kapatılmak kaldırılmış olduğu için Ramiz Efendi’yi de yanına vermişlerdi– Kâmil Bey sordu:  </p>
			<p class="paragraf">“Dikkat ettiniz mi? Üstlerinde bir acayiplik var gibi geldi bana... Sanki dışarıdan bir ses bekliyorlar. Rahatsızlar.”  </p>
			<p class="paragraf">“İyi bildiniz. Yunan saldırısı başlamış.”  </p>
			<p class="paragraf">“Yok canım! Nereden haber aldınız?”  </p>
			<p class="paragraf">“Kapıda beklerken bir subay arkadaş söyledi. Daha doğrusu bir başkasına söyledi de bana duyurdu. Saldırının yönünü olsun öğrenebilsek...”  </p>
			<p class="paragraf">“İnşallah öğreniriz.” Aklına başka bir şey geldi. “Şimdi sizi mahalleden soracaklar. Yedek subay olduğunuz anlaşılırsa...”  </p>
			<p class="paragraf">“Meraklanmayın, anlaşılmaz. Rahmetli kardeşim kazancıydı. Adı Ramiz’dir. Benim adım Remzi... İkimiz de harbe gittik. Bir aralık ikimizin de “kayıp kâğıdı” geldi. Bugün kim kime? Ramiz’i bilen nerede, Remzi’yi bilen nerede? Nuri Usta o kadarcık şeyi becerir.”  </p>
			<p class="paragraf">“Nuri Usta kim?”  </p>
			<p class="paragraf">“Bizim mahallenin muhtarı. Tesviyecidir. Gemiye kahveci girerken iyi hal kâğıdını Nuri Usta uydurdu. Meselenin içyüzünü bilir.”  </p>
			<p class="paragraf">“Anlaşılmasın da...”  </p>
			<p class="paragraf">“Anlaşılsa ne olur? Adam sen de...”  </p>
			<p class="paragraf">“Yalanınız meydana çıkar. Yedek subaylığınız bilinirse, külhanbeyi ağzına inanmazlar. Ne güzel taklit yapıyorsunuz.”  </p>
			<p class="paragraf">“Pek de taklit sayılmaz. Gençliğimizde bir zaman tulumbacılık ettik, sandık taşıdık. Kaldırım efeliği yaptık. Sonra öğretmen olunca hepsinden vazgeçtik ya... Evet, heriflerin üzerinde bir acayiplik vardı. Onlar, düşmanın kazanmasını istiyorlar. Biz, bizim kazanmamızı... Bunu, ileride bir gün anlatacaklar da, bebekler bile inanmayacaklar.”  </p>
			<p class="paragraf">“Daha tuhafı, bunlar da memlekete iyilik ettiklerine inanıyorlar.”  </p>
			<p class="paragraf">“Sanmam! İyilik ettiklerine inansalar, o kadar kuşkulu olmazlardı. Yenilirsek yanarım Kâmil Bey... Yenildiğimize değil, haklı olduğumuzu ispat edemediğimize...”  </p>
			<p class="paragraf">“İnşallah yenilmeyiz.”  </p>
			<p class="paragraf">“İnşallah ama... Memleketin halini bilmiyorum. Birinci İnönü’nden, Çerkez Etem’den sonra birkaç ay içinde neler yapabildiler? Ordu olmazsa, orduya karşı durulmaz. Bu iş başıbozukluğun başaracağı çaptan çıktı. Siz askerlik etmediniz, bilmezsiniz. Başıbozuk kuvvet ne kadar çoğalırsa, bir memleketin dayanma kaynakları o kadar çabuk tükenir. Düşünsenize... On yıldan beri harp eden bir memlekette beş yüz atlıyla bir köye iniyorsunuz. Erkeksiz bir köy. Sizin arkanızda hiçbir örgüt yok. Hayvanlar yem, insanlar ekmek ister. Eyerlerin, bellemelerin, kantarmaların onarımı lazım. Giyimler yırtılmış, kunduralar parçalanmış olur. Noksanları tamamlamak zorundasınız. Eşkiıya yolları kestiği için para bile değerini kaybeder. Siz köylüye istediğiniz kadar ırzdan, namustan, düşman zulmünden söz edin. O yalnız, o gün aldığınız arpayı bilir. Arkanızdan beddua eder. Her şeyi saklamaya, hiçbir şey kaptırmamaya bakar. Civarda gezen meşhur eşkıyaların namlarına sığınarak geceleri yüzünü sarıp komşularını soymaya kalkanlar olur.”  </p>
			<p class="paragraf">“Bunları hiç aklıma getirmemiştim.”  </p>
			<p class="paragraf">“O sebepten dövüşmek size kolay geliyor.”  </p>
			<p class="paragraf">“Mustafa Kemal Paşa mutlaka ordu kurmuştur. Göreceksiniz.”  </p>
			<p class="paragraf">“İnşallah... Zaten ordu kurmaya vakit bulamadıysa felaket...”  </p>
			<p class="paragraf">“Harp Divanı üyeleri de sizin gibi bunları bilirler. Oradan haber de almışlardır. Ordu olmasa bu kadar tutuk davranmazlar sanırım.”  </p>
			<p class="paragraf">“Evet... Belki de... Bakın azizim. Bu seferki saldırıyı da durdurabilirsek, iyi kötü bir ordu kurmuş demektir. O zaman biz bu harbi mutlaka kazanırız. Bizim asker bir kere dayanmaya başlarsa, kolay sökülmez. Hele bu dayanmanın sonunda düşmanı kuvvetten düşüreceklerine inanırlarsa... Tamam...”  </p>
			<p class="paragraf">“Deli olmak işten değil... Nasıl haber alacağız? Bir memleketin hayatı böyle bir tek unsura nasıl bağlı kalıyor? Allah esirgesin!”  </p>
			<p class="paragraf">“Ben başka türlü düşünüyorun. Bir memleketin kaderi bir tek unsura bağlı kalabilir, bazı bazı kalmalıdır da... Bundaki tehlike, nihayet yüzde ellidir. ‘Kürt’ü kovalaya kovalaya dövmeli!’ diye bir söz işitmiştim. Yani, ‘İnsanları fazla sıkıştırmaya gelmez,’ anlamına... Bizi de fazla sıkıştırdılar. Kaçacak yerimiz kalmadı. Evlerimizdeki hamamlıklara kadar kaçtık. Şimdi hamamlık dolaplarının kapısını zorluyorlar. Hatta zorladılar. Çırılçıplak dışarıya uğradık. Bunu millet anladıysa, tamamdır.”  </p>
			<p class="paragraf">Nerden haber alacağız? Baksanıza <span class="CharOverride-2">Peyam-ı Sabah</span>” bir şey yazmıyor.”  </p>
			<p class="paragraf">“‘Kötü haber tez geli,’ demişler. ‘İyi işler oluyor,’ diyelim de iyi çıksın...” Ramiz Bey seyrek dişlerinin arasından kindar bir ses çıkardı. “Memleket ne halde, biz burada nelerle uğraşıyoruz? Vay namussuzlar vay!”  </p>
			<p class="paragraf">Kâmil Bey, yüreğini çıkarıp verir gibi ona bir cigara uzattı. Karşısındakinin duyduklarını tıpatıp duymak, aynı şeylere inanmak... Asıl kardeşlik buydu, asıl güçlendiren kardeşlik...  </p>
			<p class="paragraf">  </p>
			<p class="paragraf">Artık her gün, birbirini tutmaz, daha doğrusu ürkütücü haberler almaya başladılar. Düşman, Uşak ve Bursa gruplarıyla saldırmış. Gönderilmeden yakalanan belgelerde yazıldığı gibi.  </p>
			<p class="paragraf">Kâmil Bey yumruklarını dizlerine vurarak hep aynı sözü tekrarlıyordu:  </p>
			<p class="paragraf">“İşi berbat ettik! Yüzümüze gözümüze bulaştırdık. Kâğıtlar mutlaka yetişmeliydi.”  </p>
			<p class="paragraf">Ramiz Efendi aynı karşılığı vermekteydi:  </p>
			<p class="paragraf">“Aldırma gözüm... Bizimkiler kim bilir kaçıncı kopyası... Haber vaktinde gitmiştir. Zaten İstanbul yoluyla cephe haberi gitmez. Biz İstanbul’dan ancak İstanbul’la Trakya haberleri gönderebiliriz. Unutmayın ki düşman bizim toprağımızda bulunuyor. Katırına bir nal çaktırsa haberimiz olur. Göreceksiniz, saldırı hazırlığı haber alınmıştır çoktan.”  </p>
			<p class="paragraf">Bir zaman sonra Kâmil Bey’in aklına bir başka ihtimal geldi:   </p>
			<p class="paragraf">“Sakın Londra’daki sulh konuşmaları bizimkileri gafil avlamasın?”  </p>
			<p class="paragraf">“İmkânı var mı? Masa başı konuşması başka, siperde beklemek başka... Bekir Sami Bey cephe komutanı değil ki yahu!”  </p>
			<p class="paragraf">Bir aralık Eskişehir’in düştüğü, düşmanın Ankara üzerine yürüdüğü duyuldu.  </p>
			<p class="paragraf">Ramiz Efendi hiç sarsılmadı:  </p>
			<p class="paragraf">“Ben gene İnönü’nde hesaplaşırız sanmıştım! Olmadı. Pekâlâ! Eşek bile bir düştüğü çukura bir daha düşmez. Karşımızdakiler anlaşılan eşek değil, katır... Ankara önünde görüşürüz, palikaryalar... Eğer Mustafa Kemal Paşa, Timurlenk’in Bayezid’e attığı köteği bunlara atmazsa, uf olsun ervahına! Siz üzülmeyin Kâmil Bey...”  </p>
			<p class="paragraf">Ramiz Efendi, Kâmil Bey’in söz dinlemeyip üzüldüğünü görünce konuyu değiştirmeye çalıştı:  </p>
			<p class="paragraf">“Niyazi hergelesini yakalayamadıklarına canım sıkıldı, arkadaşların... Kıstırıp temizleyemediklerine...”  </p>
			<p class="paragraf">“Adam sen de... Zaten ölmüş bir herif!”  </p>
			<p class="paragraf">“Hiç de ölmüş değil... Daha çok ev yıkar. Hele namussuz kambur! Bir de milis yüzbaşısı yapmışlar da Sapanca’ya yollamışlar.”  </p>
			<p class="paragraf">“İnsanları hiç tanımıyormuşuz. Ben bu odada, kendimi onun hainliğine inandırıncaya kadar neler çektim. Nedime Hanım onu öyle severdi ki... Hani bir sabah musluk başında size bir şeyler söyledim ya... Orada çektiğim azabı bir ben bilirim, bir de Allah’ım bilir.”  </p>
			<p class="paragraf">“Neden? Ben pek mi heybetliyim?”  </p>
			<p class="paragraf">“Niyazi’nin ihanetinden sonra bana güvenemezsiniz diye korkuyordum. Güvenmezseniz de haklıydınız elbet...”  </p>
			<p class="paragraf">“Önce şüphelenmedim değil... İlk gelişinizde yakalandık. ‘Bunda bir iş var,’ dedim. Kimin dost kimin düşman olduğu anlaşılmıyor ki kardeş!”  </p>
			<p class="paragraf">“Evet, anlaşılmıyor. Ömrümde bari yalan söyleyen bir adam olsam... O akşam idarehanede Ada yalanı aklıma nereden de geldi?”  </p>
			<p class="paragraf">“Nedime Hanım’ı sevdiğinizden...”  </p>
			<p class="paragraf">“Hastaydı, rahatsız edilmesin diye düşündüm. Bir de bana güvenememelerine artık kızmaya başlamıştım. Hep Doğulu kafası... ‘Vay! Ne demek olsun! Ben bir kadından aşağı mıyım?’ diyerek onur meselesi yapmışım galiba... Pek de iyi olmuş. “  </p>
			<p class="paragraf">“Olmaz mı? Eğer siz o gereksiz yalanı söylemeseydiniz Niyazi’nin ne mal olduğu çok daha zor anlaşılırdı.”  </p>
			<p class="paragraf">“Zavallı Ahmet de bir yalan söylemişti. Ararat vapuru meselesi. Tesadüfe bakın!”  </p>
			<p class="paragraf">“O da Nedime Hanım’ı Ada’ya mı göndermiş?”  </p>
			<p class="paragraf">“Hayır! Tersi... Ben Nedime Hanım’ı işe karıştırmak istemem. Rahmetli, bizim acente direktörüyle yaptığımız konuşmayı nedense kadıncağıza mal ettiydi. Yalan o kadar ileri gitmişti ki artık düzeltememiştim. Burada da Doğulu kafası var. Burada da iş tersine! Zorluğu ben halletmiştim. Bunu ileri atmak istiyorum zannedilir, diye düşündüm.”  </p>
			<p class="paragraf">“Öyle olacak, böyle olacak, bir namussuzun içyüzü meydana çıkacak. Ne demişler: ‘Bir sıçrarsın çekirge... İki sıçrarsın çekirge.’”  </p>
			<p class="paragraf">“Hep düşünüyorum. Acaba elli bin lirayı bulup verseydik, bizi gene ele verir miydi?”  </p>
			<p class="paragraf">“Sanmam! Belki o zaman paradan payını alır, defolurdu. Ama hiç belli olmaz. Böyle reziller fenalığı, çok zaman fenalık olsun diye yaparlar.”  </p>
			<p class="paragraf">“Doğru söyleyin Ramiz Efendi, benden epey şüphelendiniz mi?  </p>
			<p class="paragraf">“Hayır! Sandığı nereden aldığınızı söylememiştiniz, bir de Nedime Hanım’ı ele vermiyordunuz. Harp Divan’ına çıkıncaya kadar minicik bir şüphe elbette kaldı. Fakat iddianame elime geçince, ‘Tamam,’ dedim, ‘bu bizden.’”  </p>
			<p class="paragraf">“Ama çektiğim azabı bir de bana sorun... Eğer Nedime Hanım tutuklansaydı da benden şüphelenseydi, karar vermiştim, kendimi öldürecektim. Ay... Yüzümü kestim işte...”  </p>
			<p class="paragraf">“Ne lüzum vardı kardeş? Ben bu işi yapacağına kanı görmeden de inanırdım.”  </p>
			<p class="paragraf">Gülüştüler. Bunları, ziyaret günü, tıraş olurken konuşuyorlardı.  </p>
			<p class="paragraf">Nermin bugün ikinci defa gelecekti. Kâmil Bey, Harp Divanı’na çıktıklarını, Teğmen Şerif Efendi’nin odasında haftada iki defa görüşebileceklerini yazmıştı.  </p>
			<p class="paragraf">“Bakalım hanımlar ne havadis getirecek?”  </p>
			<p class="paragraf">Ramiz Efendi yüzünü kolonyayla ovalarken güvenle karşılık verdi:  </p>
			<p class="paragraf">“Yengeyi bilmem, bizim hatun havadissiz gelmez. İyi kötü bir şeyler söyler. Bir huyu da var ki dağlar taşlar dayanmaz. Şaşı maşı bilmez, kör vesselam! Yalvarırım. ‘Canımı sıkacak haberleri sen vermeyiver. Başkasından duyayım. Yoksa ben senden bu gidişle soğuyacağım karı!’ derim. Hiç aldırmaz. Pek dobradır benim hatunum... Bak göreceksin. Ankara düşmüş olsa, müjde verir gibi anlatır. Bugün ayın kaçı?”  </p>
			<p class="paragraf">“Nisanın ikisi...”  </p>
			<p class="paragraf">“Bizimki ne zaman uğradıydı? Martın yirmi beşinde çamaşır bıraktı. O zaman saldırıdan kimsenin haberi yoktu galiba... Herkes Londra Konferansı’nı konuşuyordu. Ne olduysa Martın 29’undan bu yana olmuştur. Şu Ali Kemal’i elime verseler kör testereyle doğrarım. Yazsana namussuz, iyi de olsa, kötü de olsa, gerçeği yazıver. Arkadaşlar da telaştalar galiba... Bizim burada patladığımızı akıllarına bile getirmiyorlar.”  </p>
			<p class="paragraf">“Bunlar hiç iyi alamet sayılmaz. Ali Kemal’in yazmaması insanın yüreğine su serpse de...”  </p>
			<p class="paragraf">Ramiz Efendi böyle düşünerek sözü değiştirdi:  </p>
			<p class="paragraf">“Hanımlar üşümüş gelecekler. Şu İbrahim dangalağını çağıralım da mangalı yaksın, demliği üstüne koysun. Biz yukarıdayken çayı hazırlar.”  </p>
			<p class="paragraf">“Pekâlâ!”  </p>
			<p class="paragraf">İlk defa Kâmil Bey’i çağırdılar. Ramiz Efendi, “Belki bir gizli lafınız vardır,” diyerek beraber çıkmak istemedi.  </p>
			<p class="paragraf">“Gizli laf! Şerif Efendi’nin önünde bu nasıl bir gizli lafmış. Hadi yürüyün. Ayşe’yi de görecektiniz ya...”  </p>
			<p class="paragraf">“Peki öyleyse... Ben kızı, bir de Şerif aptalını lafa tutarım. Siz, icabında bir iki kelime kaçırırsınız.”  </p>
			<p class="paragraf">Nermin yine yalnız gelmişti. Kâmil Bey telaşla sordu:  </p>
			<p class="paragraf">“Nerde Ayşe? Yoksa bir tarafa mı saklandı yaramaz?”  </p>
			<p class="paragraf">“Getirmedim. Hava çok soğuk. Biraz da boğazı ağrıyor.”  </p>
			<p class="paragraf">“Evde yalnız mı?”  </p>
			<p class="paragraf">“Hayır. Bir haftadan beri halamın hizmetçisi Eleni bizde kalıyor.”  </p>
			<p class="paragraf">“Kız beni unutacak...” Ramiz Efendi’yi hatırlayarak kabahatli gibi gülümsedi: “İzin verin Nermin, size Ramiz Efendi’yi tanıtayım. Bir odada kalıyoruz. Ayşe’yi görmek istiyordu.”  </p>
			<p class="paragraf">Nermin, Ramiz Efendi’ye elini uzatmadı. Yorgun bir gülümsemeyle selamladı:  </p>
			<p class="paragraf">“Enchantê efendim. Odanızda ateş var mı?”  </p>
			<p class="paragraf">Kâmil Bey anlattı:  </p>
			<p class="paragraf">“Var.” Şerif Efendi’yi gösterdi. “Şerif Bey, Allah razı olsun, hiçbir şeyimizi noksan bırakmıyorlar.”  </p>
			<p class="paragraf">“Halam da gelecekti. Bir işi çıktı. Yargılamanın iyi gittiğini söylüyorlar.”  </p>
			<p class="paragraf">“İyi evet... Ne var ne yok, havadislerden?”  </p>
			<p class="paragraf">“Ne havadisi? Evden çıkmıyorum. Ayşe huysuzluk ediyor.”  </p>
			<p class="paragraf">Sözleri bitmiş gibi sustular. Ramiz Efendi, biraz bekledikten sonra tedirgin sessizliği bozmak istedi:  </p>
			<p class="paragraf">“Hanım ablacığım... Bizim oğlandan bilirim. Hemen boğazı şişer. Bademcik mi, fıstıkçık mı ne karın ağrısıysa... İşte onlar. Hatun bağırta çağırta gırtlağına tentürdiyot çalar. Ihlamur içirir. Terletir. Ertesi gün bakarsınız turp gibi sıçramış kalkmış...”  </p>
			<p class="paragraf">“Evet... Bademcikler vücudun kaleleriymişler. Mikrop girince ilk boğuşma orada onlarda olurmuş. Türkçesi, meraka değmez.”  </p>
			<p class="paragraf">“Evet...” Nermin kocasına döndü. “Bir şeye ihtiyacınız var mıydı? Bir şey getiremedim. Paket taşımak, kalabalıklarda zor oluyor. Hafta içinde Eleni uğrayacak. Çamaşırlarınızı verirsiniz. Neye ihtiyacınız olursa daha önce yazınız.”  </p>
			<p class="paragraf">“Peki... Demek hiçbir havadis işitmediniz?”  </p>
			<p class="paragraf">“Enişte Bey’im Harbiye Nazırı paşa hazretleriyle görüşmüş, bir şeyler yapacaklarını söylemişler.”  </p>
			<p class="paragraf">“Teşekkür ederim. Ben ortalığın halini sormuştum.” Bir türlü, “Anadolu’dan ne haber?” demeye cesaret edemiyordu. “Harp haberlerini...”  </p>
			<p class="paragraf">“Hiç ilgilenmedim... Barış olacakmış... Londra’da konuşuluyormuş...”  </p>
			<p class="paragraf">“Evet... Ayşe pek mi hasta?”  </p>
			<p class="paragraf">“Soğuk almış. Meraka değmez. Önceki gün Arif Paşaların büyük kızı uğradı. Süreyya Beyefendi’nin haremi de beraber... O kadını hiç görmemiştim. ‘Şehla’ diyorlardı. Adeta şaşıymış. Hasılı, bu hafta işitenler, birer birer bizi yokladı. Size hepsinin selamları var. Pek üzülüyorlar.”  </p>
			<p class="paragraf">“Teşekkür ederim.”  </p>
			<p class="paragraf">Karı koca yine sustular. Bir zaman sonra Nermin, nasıl vakit geçirdiklerini sordu. Deminden beri söze karışmak fırsatını arayan Teğmen Şerif Efendi, Kâmil Bey’in resim yaptığını, “hakçası” resmi de iyi yaptığını, yaptığı resimlerin “adama benzediğini”, büyüttüğü resmi görenlerin küçük dillerini yuttuklarını söyledi.  </p>
			<p class="paragraf">Kâmil Bey, karısının resimleriyle ilgilenmesini, onları görmek istemesini pek istedi. Fakat Nermin, kederli bir dalgınlıkla susuyordu.  </p>
			<p class="paragraf">Ramiz Efendi çayı hatırladı:  </p>
			<p class="paragraf">“Aman Şerif abi, emret de çaydanlıkları falan getirsinler. Aşağıda kaynıyor. Yenge hanım üşümüştür.”  </p>
			<p class="paragraf">“Hay hay!” Teğmen kapıya doğru seslendi: “Posta!”  </p>
			<p class="paragraf">Nermin önlemeye çalıştı:  </p>
			<p class="paragraf">“İstemez efendim... Zahmet buyurmayın. Araba bekliyor. Gideceğim. Çocuk hasta...”  </p>
			<p class="paragraf">Ramiz Efendi kesip attı:  </p>
			<p class="paragraf">“Olmaz. Çay içmeden giderseniz, Allah göstermesin siz de hastalanırsınız. Kâmil Bey abimiz kederinden ölür. Her şey hazır. Bardaklarımızın temizliğine de Kâmil Bey abimiz kefildirler.”  </p>
			<p class="paragraf">“Hayır. Onu demek istemedim. Belki beyefendiyi rahatsız ederiz.”  </p>
			<p class="paragraf">“Şerif abiyi mi? Yok canım! Öldü mü erkeklik!”  </p>
			<p class="paragraf">Teğmen ellerini ovuşturarak:  </p>
			<p class="paragraf">“Ne münasebet hanımefendi. Biz görevdeyiz!! Akşama kadar oturun... Keyfinize bakın.”  </p>
			<p class="paragraf">“Posta”ya çayı getirmesini emretti. Havaların bu yıl bozuk gittiğinden başlayarak, “Hıdırellez”in pek tatsız geçeceğinden korktuğunu, oysa arkadaşlarla Kâğıthane’ye gitmeyi kararlaştırdıklarını falan anlatıyordu ki kapı birdenbire açıldı, “Burada mısınız?” diyerek içeriye kara çarşaflı, kısa boylu, zayıf bir kadın girdi. Peçesini arkaya atmıştı. Küçük esmer yüzü, çarşafın kara çerçevesinde büsbütün ufak görünüyordu. Birisine yol verdi:  </p>
			<p class="paragraf">“İşte baban! Al bakalım!”  </p>
			<p class="paragraf">Ramiz Efendi hemen kalktı:  </p>
			<p class="paragraf">“Nerdesin bunca zamandır köpoğlusu?”  </p>
			<p class="paragraf">Çocuk, tos vuracak bir keçi yavrusu gibi kendisini babasına çarptı. Kucaklamak için çamurlu potinlerinin burnunda yükseldi:  </p>
			<p class="paragraf">“Konuşturmuyorlarmış... Annem öyle söylediydi. İşte konuşturuyorlar ya...”  </p>
			<p class="paragraf">“Aferin ulan!”  </p>
			<p class="paragraf">Ramiz Efendi, oğlunun önüne çömeldi. Ellerini tuttu:  </p>
			<p class="paragraf">“Donmuşsun rezil! Hadi, ellerini ısıt! Sonra da buradakilere ‘Merhaba’ de. İşte Kâmil Bey amcan... Bu da Nermin Hanım teyzen.”  </p>
			<p class="paragraf">Ramiz Efendi’nin oğlu Kadir ellerini ısıtmak üzere sobaya yaklaştı. Zayıftı. Yüzünde kan yoktu. Bu da, gözlerinin karalığını büsbütün arttırıyordu. Hareketleri çekingen değildi ama, arsız da değildi.  </p>
			<p class="paragraf">Kadın, çarşafının pelerini altından büyük bir bohça çıkarıp bir iskemleye koydu. Yüzü, dışarıdaki soğuğa rağmen hafifçe terlemişti. Titiz olduğu için belli ki, ‘et, can tutmaz’ kadınlardandı.  </p>
			<p class="paragraf">Ramiz Efendi’nin sürdüğü iskemleye oturdu. Nermin’le bakıştılar. Kocasına döndü:  </p>
			<p class="paragraf">“Nasılsın bakalım efendi, keyfin yerinde ya?”  </p>
			<p class="paragraf">“Eh... Siz yürüyerek mi geldiniz? Ayaklarınızın çamurundan belli...”  </p>
			<p class="paragraf">“Yokuşu çıkıverdik.”  </p>
			<p class="paragraf">Ramiz Efendi, Nermin’e gülümsedi:  </p>
			<p class="paragraf">“Kocamustafapaşa’dan geliyorlar, ‘Yokuşu çıkıverdik,’ dediği yer orası...”  </p>
			<p class="paragraf">Nermin, Kocamustafapaşa’nın nerede olduğunu bilmediği için sadece gülümsedi.  </p>
			<p class="paragraf">Bu sırada, gardiyan asker İbrahim’le posta neferi çaydanlıkları ve bardakları getirdiler.  </p>
			<p class="paragraf">Ramiz Efendi’nin karısı bunları görünce, çok bilmiş çok bilmiş başını salladı:  </p>
			<p class="paragraf">“Demek müjdeyi aldınız? Bu ziyafet onun şerefine...”  </p>
			<p class="paragraf">“Ne müjdesi?”  </p>
			<p class="paragraf">“Hadi oradan ... Bir de eğleniyor. Hanımefendi söylemedi mi?”  </p>
			<p class="paragraf">“Ne var yahu?”  </p>
			<p class="paragraf">Bunu Ramiz Efendi hafif bir çığlık halinde sormuş, Kâmil Bey de yüreği durmuş olarak ayağa kalkmıştı.  </p>
			<p class="paragraf">Kadın, erkeklerin haline gerçekten şaştı:  </p>
			<p class="paragraf">“Sahiden mi duymadınız? İyi vallaha! Dünya birbirine giriyor. İnönü’nde yine kazanmışız.”  </p>
			<p class="paragraf">“Ne diyorsun?”  </p>
			<p class="paragraf">“İnönü’nde mi?”  </p>
			<p class="paragraf">Teğmen Şerif Efendi atıldı:  </p>
			<p class="paragraf">“Rica ederim hanım teyze, siyasi konuşmayacaksınız. Emir aldım.”  </p>
			<p class="paragraf">Ramiz Efendi’nin karısı Fatma Hanım, bit görmüş bir titiz kadın gibi gözlerini kısarak subaya baktı:  </p>
			<p class="paragraf">“Siyasi ne demek? Ben siyasi falan bilmem... Bir iş olmuş, onu söylüyorum. İnönü’nde düşmana kötek atmış bizimkiler... Sevinmediniz mi siz yoksa?”  </p>
			<p class="paragraf">“Estağfurullah... Lakin aldığım emir...”  </p>
			<p class="paragraf">“Kimse böyle emir veremez. A, üstüme iyilik sağlık... Hamdolsun gâvur içinde değiliz...” Ramiz Efendi’ye dargın dargın kaşlarını çattı. “Ne duruyorsunuz efendi, çay verecekseniz veriniz.”  </p>
			<p class="paragraf">Kâmil Bey’le Ramiz Efendi çaydanlığa beraber saldırdılar. İkisinin de elleri titriyordu.  </p>
			<p class="paragraf">Ramiz Efendi bardakları doldururken boğuk bir sesle sordu:  </p>
			<p class="paragraf">“Nasıl olmuş bu iş? Ne zaman olmuş?”  </p>
			<p class="paragraf">“Hangi iş? Muharebe mi? Basbayağı... Dün olmuş... Bir dövüşmüşler bizimkiler... Bir satır atmışlar... Arkasından sapan taşı yetişmiyormuş. ‘Bu sefer, Kemal Paşa İzmir’i mutlaka gelir alır,’ diyorlar. Nermin’e sordu. Siz duymamış mıydınız?”  </p>
			<p class="paragraf">“Hayır efendim!”  </p>
			<p class="paragraf">“Şaştım doğrusu? Biz kaç gecedir uyumuyorduk. Dua ediyorduk. İşler önceleri az kalsın kötüye gidiyormuş... Düşman bizim orduyu az kalsın bozuyormuş. Derken dün gece yarısı, ben yatmıştım. Baktım ki kafesi vuruyorlar. ‘Kim o?’ dedim. Nuri Usta’nın oğlu Mustafa, ‘Hey Kadir! Uyuyor musun hayvan!’ dedi. Telaşla kalktım, Mustafa Efendi müjdeyi verdi Allah razı olsun, geçti öteki kapıya... Mahalleye bir hal oldu birdenbire... Işıklar yandı. Kapılar açılıp kapandı. Bereket Nuri Usta aklını kaçırmadı da bizi zaptetti. Kadınlar bir eve toplandık. Kocası, oğlu, kardeşi Anadolu’da olanlar biraz durgun. Malum ya, muharebe olmuş. Nice ana baba kuzuları ölmüştür. Onları teselli ettik. Erkekler kahveyi açtırmışlar... Sabaha kadar havadis yağdı. Düşman Bursa’ya doğru kaçıyormuş, şu kadar bin ölü, şu kadar bin yaralı... Tam tamına söylediler ama, ben rakamları aklımda tutamam... Mübarek İstanbul! Nasıl da kulağı delik memlekettir. Gazete gibi canım...”  </p>
			<p class="paragraf">Kâmil Bey Avrupa’da birçok güzel sesli büyük sanatçı, dâhilerin bestelediği müzik parçaları, ölmez piyeslerin büyük anlamlı sözlerini dinlemişti. Fakat hiçbirisi, şimdi, şu kara kuru küçük kadından işittiklerinin değerinde değildi.  </p>
			<p class="paragraf">Ramiz Efendi, yüzü sapsarı, oğlunun omzuna tutunmuştu. Bu müjdenin ne demek olduğunu biliyordu. Kendisini şimdiye kadar yenilme haberine alıştırmış, bu müthiş ânı erkekçe karşılamaya hazırlamıştı. Karısı, hiç görmediği, tanımadığı biri gibi, bir uzaklaşıp bir yaklaşıyordu. Yalnız sesi yabancı değildi. Gayet iyi tanıdığı, zaman zaman kuvvet aldığı ses... Halkın yanılmaz, sürgit yenilgi tanımaz gerçekçi, mert sesi...  </p>
			<p class="paragraf">Oğlunun sıska omzunu tutuyor, uçsuz bucaksız bir yorgunluk duyuyordu.  </p>
			<p class="paragraf">Fatma Hanım anlatmaktaydı:  </p>
			<p class="paragraf">“Bizim zayiatımız pek azmış. Bizimkiler aslanlar gibi dövüşmüşler. Karlarda, kıyamette... Bir de bu benim sıska oğlum nezle olunca huysuzlanır. Bir daha, ‘Hastayım,’ desin, falakaya yatıracağım. Bana söz verdi. Bir daha olur olmaz şeyden yakınma yok... Ağlamak yok.” Nermin’e sordu. “Sizin de çocuğunuz var mı?”  </p>
			<p class="paragraf">“Var.”  </p>
			<p class="paragraf">“İyi... Çocuk can yoldaşıdır. Erkek mi?”  </p>
			<p class="paragraf">“Hayır, kız!”  </p>
			<p class="paragraf">“Kaç yaşında?”  </p>
			<p class="paragraf">“Yedisini bitiriyor.”  </p>
			<p class="paragraf">“Pek de mini miniymiş şekerim. Neden getirmediniz?”  </p>
			<p class="paragraf">“Rahatsızca. Boğaz olmuş.”  </p>
			<p class="paragraf">“Geçer. Sıcak tutmalı.” Erkekleri gösterdi. “Bunları sakın merak etmeyin. Mustafa Efendi dedi ki, bunları artık fazla tutamazlarmış. Bırakırlarmış.”  </p>
			<p class="paragraf">“İnşallah...”  </p>
			<p class="paragraf">“Göreceksiniz. Mustafa Efendi bilir. Ben dün gece gelecektim. Nuri Usta salıvermedi, ‘Gece vakti orası kapalı olur. Seni içeri bırakmazlar. Haber de vermezler,’ dedi. Bugün kendisi de gelecekti. Lakin dün hiç uyumamış. Nuri Usta’yı görmelisin. Gençleşti birdenbire... Mahalleliden utanmasa şakır şakır oynayacak. Size selamı var.”  </p>
			<p class="paragraf">“Eksik olmasın.”  </p>
			<p class="paragraf">“Kirli çamaşırlarını hazırladın mı? Götüreceğim.”  </p>
			<p class="paragraf">“Bugün kalsın, bugün istemez.”  </p>
			<p class="paragraf">Kâmil Bey’le Ramiz Efendi artık yalnız kalmaktan başka bir şey istemiyorlardı.  </p>
			<p class="paragraf">  </p>
			<p class="paragraf">Çay bitince misafirleri gönderdiler.  </p>
			<p class="paragraf">Oda kapısı üstlerinden kapanır kapanmaz, Ramiz Efendi Kâmil Bey’in boynuna sarıldı. Sesi titriyordu:  </p>
			<p class="paragraf">“Gözün aydın kardeşim! Benim gibi budala yoktur, benim kadar hayvan...”  </p>
			<p class="paragraf">“Neden?”  </p>
			<p class="paragraf">“Sana hep yalan söylüyordum! Demek ki hiç umudum yokmuş... Ne ayıp!”  </p>
			<p class="paragraf">İkisinin de gözleri yaşla dolmuştu. Dayanılmaz bir mutluluk içinde gülümsüyorlardı.  </p>
			<p class="paragraf">Kâmil Bey bitkin bir halde karyolaya oturdu. Ramiz Efendi, odanın içinde dolaşmaya başladı.  </p>
			<p class="paragraf">“Az kalsın yıkılacaktım! Az kalsın... Oğlana tutunmasam devrilecektim.”  </p>
			<p class="paragraf">“Ya ben!”  </p>
			<p class="paragraf">“Gördüm, yüzünüz bembeyaz olmuştu. Ben de mi öyleydim?”  </p>
			<p class="paragraf">“Tıpatıp...” Kâmil Bey çetrefil bir cümleyle duygularını söylemeye çalıştı. “Sizi tebrik ederim Ramiz Efendi... Karınız... Pardon yenge hanım için... Aslan gibi maşallah... Aslan kaç para...”  </p>
			<p class="paragraf">“Fatma mı? Hiç göstermez ama yiğittir.”  </p>
			<p class="paragraf">Öksürdü. Ellerini pantolonunun ceplerine sokmuştu. Duvardan duvara gidip gelirken, çok mutlu ya da pek bahtsız oldukları sıralarda bütün erkeklerin mutlaka yaptıkları gibi sevgilisinden söz etmek ihtiyacını duyuyordu. Kâmil Bey’in neye üzüldüğünü sezdiğinden öksürdü, duraklayarak konuştu.  </p>
			<p class="paragraf">“Kadınlarda suç yok! Yetişme şartlarını bir düşünün... Hele yaşama şartlarını... Hanım yengeyi alalım. Kibar bir ailenin kızı. Öyle bir hayat için yetiştirilmiş. Sonra sizinle evlenmiş. Hemen aynı şartların içinde kalmış. Kendisinden, yaşadığınız çevre için istediklerinizi tastamam yapmadı mı?”  </p>
			<p class="paragraf">“Evet... Ama sizi yetiştiren çevrede yaşamalıymış...”  </p>
			<p class="paragraf">“Hiçbir fevkaladeliği yoktur. Bizim çevrede kadınlar, sizin kadınlardan daha fazla baskı altındaydılar. Fazladan, onlara biz, sizin gösterdiğiniz saygıyı da pek göstermiyorduk. Sözgelimi benim hatun, elini öpsem, delirdiğime hükmeder. Okuması yazması olmayan basit bir kızcağız. Şimdi bile çok sıkışsa, derhal iki rekât namaz kılar, bir Yasin okur. Kendisini başka türlü teselli etmeyi hâlâ beceremez. Bakarsın, çocuk gibidir. İki liranın hesabını yapamaz. Bakarsın, öyle doğru fikirler ileri sürer, öyle doğru davranışlar salık verir ki, ‘Allah’tan haber mi geliyor buna?’ diye hayrete düşersin. Belki de bütün kuvveti derinden derine hesap etmeyi bilmemesidir... Ne demişler: ‘Akıllı geçit arayıncaya kadar deli ırmağı geçermiş.’ İngiliz donanmasında kaç zırhlı olduğunu, bunların kaç top taşıdığını, harpte iktisadi ablukanın ne anlama geldiğini bilmez. Amerikan, Japon, Fransız, İtalyan ordularının bir araya gelmesinden doğacak kuvveti ölçemez. Ben ya da Kadir, birimizden birimiz hastalansak, iki gözü iki çeşme ağlar. Sonra aklı bir işe takıldı mı, Nuh der peygamber demez, diretir. Bir yedek subay arkadaş anlattı: Mütarekeden sonra Halep’ten dönüyormuş. Bozgunu taşıyan trenler görmedinizse, gözünüzün önüne getiremezsiniz. Lokomotifi lokomotife, vagonları vagona, yolcuları yolcuya benzemez. Çuh çuh soluyan bir acayip, bir korkunç yaratıktır ki, tekerlekler üzerine alınmış bir müthiş yılan ölüsünü andırır. Tam ölü bile değil, hafif canlı, üstüne bir sürü haşerat üşüşmüş... İşte bu trenlerden birisiyle dönüyormuş. Bu arkadaş seferberliğin başından beri bütün cephelerde dövüşmüş, yuvarlak hesap on dört yara almış bir sahici kahramandır. Küçük istasyonlardan birisinde bir köylü kadına rastlamış. Bu kadın, yanından geçen üniformalıları durdurur, ‘Nerde benim Ahmet’im?’ diye sorarmış. Telaşlı değilmiş. Fakat sakinliğinde dehşetli bir hal varmış. Arkadaş, ‘Nedense bana bir ana kartalı hatırlattı,’ dedi, ‘olup bitenlerin biricik suçlusu benmişim gibi ürperdim. Dünyanın en müthiş karabasanı, Ahmet’ini arayan bir ana kartala hesap vermektir. Nerde benim Ahmet’im? sorusuna verilecek bir tek doğru karşılık vardı: ‘Ana, biz senin Ahmet’ini kumarda kaybettik,’ demek... Fakat bunu ben değil, hiç kimse hatta en yaman korkusuzluğun kendisi bile ona söylemeye cesaret edemezdi.’  </p>
			<p class="paragraf">“Her zaman düşünürüm: O basit köylü kadınına bu heybetli, intikamcı ana kartal kudretini veren nedir? Haklı olması mı? Çektiği acılar mı? Olayların içyüzünü bilmemekten gelen hesapsızlığı mı? Belki de hepsi birden... Belki de hepsinden çok, acınacak, korkulacak derecede yalnız olması... Düşünün, gökyüzünde, çok yükseklerde, bazen tek başına bir kartal dolaşır... Döne döne... İnsana kesin yalnızlığı, kesin yalnızlığın fazlalaştırdığı yırtıcılığı düşündürür. Allah’a yakın bir şeyler... İşte bizim orta sınıf kadınlarından bazısı da böyle oluyor. Üstlerine birdenbire bir büyüklük, bir ana kartallık geliyor.”  </p>
			<p class="paragraf">“Dövüşmek lazım geldiğini ona siz mi anlattınız?”  </p>
			<p class="paragraf">“Biz bunu anlatabilir miyiz?”  </p>
			<p class="paragraf">“Yani nasıl inanırdınız?” “Ben Nermin’e bir türlü açılamamıştım,” diyecekti, vazgeçti. “Yani dövüşmek gerektiğine...”  </p>
			<p class="paragraf">“Baştan başlayacağım. Seferberlikte biz, iyi kötü dövüştük. Bazı kaçtık, bazı kovaladık. Seferberlik haklı mı haksız mı? Girmemek mümkün müydü? Sonu böyle olmasaydı da zafer bizim tarafta kalsaydı ne kazanırdık? Bunların müspet menfi cevapları var. Fakat bu tartışmayı daha rahat koltuklarda oturanlar yapıyor. Dövüşe girenleri bir hırs kavrar: Ne olursa olsun yenmek hırsı... Belki inanmayarak, istemeye istemeye gittim. Gözüm arkada kaldı. Çünkü arkada, bir evin içinde yapayalnız bir gebe kadın bırakmıştım. Bir başına Kocamustafapaşa’dan Kapalıçarşı’yı bulmayı beceremez bir kadıncağız. Lakin cepheye gidince, şakasız ölüm alışverişi diğerleri gibi beni de sardı. Yanımda arkadaşlar düşüyor, arkadaşlar sakat kalıyor, arkadaşlar kayboluyordu. Biz de karşımızdakilere aynı acıları tattırıyorduk. Nuri Usta’nın güzel bir sözü vardı: ‘Ne aman isteyeceksin, ne aman vereceksin!’ der. Mücadelenin ana kanunu budur. Biz de bu kanunun içine düşmüştük. İşler birdenbire öyle bir hale geldi ki, aman istemenin de, aman vermenin de anlamı kalmadı.  </p>
			<p class="paragraf">“Silahlar eskiydi. Cephane her zaman kıttı. Menzil örgütü, ulaştırma sıfır, bazen at arabalarında, çoğu deve, eşek, kağnı kervanlarında götürülüp getirilen sandıklarda her şey noksandı, çürümüştü. Lazım olan yere lazım olduğu vakit yetişmiyordu. Yaralılar bakımsızlıktan, kangrenden ölüyorlar; ruh bakımından güçsüz olanlar, daha Türkçesi tabansızlar hemen kaçıyorlardı. Buna rağmen vallaha hiçbirimiz yenmek için elimizden geleni esirgemedik. Kaçanlar bile, tekrar kaçmak fırsatı buluncaya kadar aslanlar gibi dövüştüler. Nitekim kaçamayacak kadar korkak olanlar, köye dönerken çekeceği sıkıntıyı göze alamayanlar da sıkıştıkları yerde, imkân var mı yok mu bakmadan aslanlar gibi vuruşurlar. ‘Zafer, savunuya muhtaç değildir,’ diye bir söz edilir. ‘Yenilgi de tıpkı zafer gibi savunuya gelmez!’ diyenlerden çok özür ileri sürenleri üzer, şimdi burada, kaybedilmiş bir harbin savunuculuğunu yapmıyorum. Gerçek odur ki, okulların yüksek sınıflarından, köy odalarından kalıplarına kıyafetlerine bakarak çocuklar getirdiler. Bunlar, evet, sırasında, korkudan altlarına işemişlerdir, ama içlerinde korkunç bir cesaretle ölümü alaya alanlar, onunla bir köpek yavrusuymuş gibi şakalaşanlar çok vardı. Harp uzun sürdü. Bu memleketin eli silah tutanlarından pek azı cepheyi görmemiştir. Yani hepimiz “cephe” denilen kıyameti yakından tanıdık. Kan gövdeyi götürür mü? Gövdeyi değil kasabaları temelinden söküp sürükledi. Biz bıkıp usanıncaya kadar kan, yara, kahramanlık, korkaklık gördük. Bunları o kadar kanıksadık ki bu dünyada imreneceğimiz pek az kahramanlık, ayıplayacağımız pek az tabansızlık kalmıştır. Yalnız bir nesil değil, bu memleketin üç nesli bir çeşit filozof oldu. Bunun kârını da göreceğiz, zararını da... Pardon... Gevezeliğim tuttu. Pek mutluyum da...”  </p>
			<p class="paragraf">“Rica ederim... Çok ilgi çekici...”  </p>
			<p class="paragraf">“Hasılı, yenildik. Mütareke ilan edildiği zaman, ben İstanbul’da bulunuyordum. Galiba üçüncü iznimdi. Cepheye döneceğim sırada beni yeni kurulmuş bir alaya verdiler. Bilmem nereye gönderilmeyi bekliyorduk. İşte bu sırada ‘paydos’ borusu çaldı. Cephede bulunsaydım, içine düştüğüm ters duygulara belki de kapılmazdım. Yenilmek beni başka türlü etkilerdi. Fakat bir aydan beri evde bulunmak, bitten temizlenmek, iyi kötü doymak, bol bol uyumak harbi unutturmuş olmalı. Yaralanan yok, ölen yok... Top sesleri, ‘Allah Allah!’ bağırtıları yok... Dünyanın üzerine sanki bir sessizlik çöktü. Uçsuz bucaksız, korkunç bir sessizlik! Hani Hâmit’in bir müthiş beyti var, ‘<span class="CharOverride-2">Yağsın nesi varsa kâinatın / Lakin bu derin sükût dinsin!</span>’ der. İşte şairin ürpererek dinmesini istediği bir şey! Bir arkadaş anlattı. Keşfe çıkmışlar. Pusuya düşürülmüşler. ‘Bir yaylım ateş açıldı,’ demişti,  ‘kendimi yere attım. Kendimi yere atarken sağ tarafım katı bir şeye çarptı. Bu çarpma, ateş edildiği andan önce mi oldu, ateş anında mı, yoksa kendimi yere attığım sırada, yere düşerken mi? Bunu hemen kestiremedim. Tabancama davrandım. Eyvah! Tabancam, kılıfıyla beraber kaybolmuş. Çalındım birkaç kere... Daha doğrusu birkaç kere tabancamı belimde araştırdığımı zannettim. Meğer kurşunlar, sağ kolumun pazısı hizasında kemikleri kül ufak etmişler. Bayılmışım.’ Kolu omuz başından kesilmiş bu teğmen arkadaşla bir gezgin hastanede, tamam yedi hafta yatak komşuluğu yaptık. Ben de karnımdan yaralıydım. O anlattı. Kesilmiş kolunun tarafında uçsuz bucaksız bir boşluk, daha garibi, derin bir sessizlik duyuyormuş sürekli... Kırk kişilik bando çalsa, bu sessizlik gene de heybetinden zerre kaybetmez, öylece dururmuş.  </p>
			<p class="paragraf">“Mütarekeye inanmak istemedim. Hele sevinmeyi hiç aklıma getirmedim. Bana, ben kaçakmışım da bu yeniliş, benim kaçaklığım yüzünden olmuş gibi geliyordu. İlk zamanlar bu duygu böyle tastamam değildi. Bir yalnızlık, bir can sıkıntısı hatta bir büyük hastalık başlangıcına benziyordu. Pek gizli bir vicdan azabı duyuyor, büyük bir namussuzluk yapmışım ya da yapmakta devam ediyormuşum gibi insanlardan ürküyordum. Tarif edilmez bir yorgunluk içindeydim. Yeniden öğretmenliğe başlamak bana öyle imkânsız gibi görünüyordu ki, birkaç zaman burada herkesi, her şeyi yüzüstü bırakıp Cezayir’e gitmeyi, yabancılar alayına yazılmayı bile tasarladım. Yüreğime çöken mutsuzluk, çürümüş bir ruhun ufuneti, ders vereceğim sınıfı bir anda doldurur, temiz yavruları zehirler gibi geliyordu. Düşman İstanbul’a girdi. İzmir işgal edildi. Ben kahvede sabahtan akşama kadar tavla oynuyordum. Bunlar sanki o kadar olağan şeylerdi, alın yazısı gibi önüne geçilemez!  </p>
			<p class="paragraf">“Bir akşam eve biraz geç döndüm. Fatma iki kere çocuğu yollamış. Evde önemli bir iş olmadıkça kahveden erkek çağırmak bizim mahallede ayıptır. Kadir, annesinin tembihi üzerine pencereden bakmış. Beni oynar gördüğü için seslenmemiş. Üçüncü gelişinde, dalgın dalgın duruyordum. Kulağıma, ‘Annem seni çağırıyor!’ dedi.  </p>
			<p class="paragraf">“Ortalık nerdeyse kararacaktı. Kahveci lambayı yakmasa belki de, ‘Siz beni yemeğe beklemeyin!’ derdim. Gönülsüz gönülsüz kalktım. Karıda bir surat. Başını bir tülbentle sarmış. Bu tülbentle baş sarmak son çaresidir. Ya düşüp hasta olacak ya da kükreyip dağlara çıkacak. Yemeği konuşmadan yedik. Kahveyi getirdi. ‘Kahve de içerdim!’ dedim.  </p>
			<p class="paragraf">“Karşılık vermedi. Kapının yanına çömeldi. Bu da iyi belirti sayılmaz. O kadar üşeniyordum ki, bütün huysuzluğuma rağmen, haklı haksız, hiçbir konuda çekişecek gücüm yok.  </p>
			<p class="paragraf">Kahveyi bitirip kalktım. Yavaşça sordu:  </p>
			<p class="paragraf">“Nereye Efendi?”  </p>
			<p class="paragraf">“Kahveye.”  </p>
			<p class="paragraf">“Biraz dinler misin beni sen bakayım?”  </p>
			<p class="paragraf">“Ne var?”  </p>
			<p class="paragraf">“Ben bugün Sultanahmet’e gittim.”  </p>
			<p class="paragraf">“İyi.”  </p>
			<p class="paragraf">“Oraya binlerce kadın toplandı. Nutuk söylediler.”  </p>
			<p class="paragraf">“Ne nutku?”  </p>
			<p class="paragraf">“Nutuk... Biz hepimiz ağlaştık! Akıllı kadınlar, kara bayraklar yapmışlar. Erkeklere, “Eğer vatanı kurtarmayacaksanız, örtülerimizi siz örtünün!” diye bağırdılar. Biz ağlaştık. Sade biz değil, aramıza bir de Fransız bahriyelisi karışmıştı. Halimizi görünce gâvur askeri de ağladı. ‘Dilimizi anlamayan gâvur askeri imana gelirse...’ dedim can başıma sıçradı.’  </p>
			<p class="paragraf">“Peki!”  </p>
			<p class="paragraf">“Bir de, ‘Peki!’ diyor Müslümanlar! Dönüşte Nuri Usta’ya uğradım. ‘Ne olacak!’ diye sordum. Anadolu’da dövüşüyorlarmış. Burada harıl harıl hazırlık varmış. Sırası gelince sana da açılacaklarmış... Sana ne zaman sıra gelecek? Şimdiye kadar bize neden sıra gelmedi bakalım? Gâvur askeri ağlayana kadar... O kadınlar, o kara bayrakları yapıp sokağa çıkana kadar... Söylesene efendi?”  </p>
			<p class="paragraf">“Fatma bunları pek yavaş söylediği halde, ben nedense ‘Bağırma yahu!’ demişim. Sonra yalandan çıkıştım:  </p>
			<p class="paragraf">“Sen öyle nutka falan kulak asma! Hem senin bu işlere aklın ermez...”  </p>
			<p class="paragraf">“Aklım ermez mi? Ne demek! Hemen şimdi Nuri Usta’yı bulacaksın... Şimdi!”  </p>
			<p class="paragraf">“Ne olacak?”  </p>
			<p class="paragraf">“Hazırlık varmış. Hazırlığa karışacaksın... Karışmadın mı, bak sonu fena olur.!”  </p>
			<p class="paragraf">“Nasıl fena?”  </p>
			<p class="paragraf">“Artık bilmem... Seni yorgun sayıyorlar. Cephelerde dolanmış da yorulmuşsun. Sen cephelerde yoruldunsa, ben yorulmadım.”  </p>
			<p class="paragraf">“Yani bu sefer de sen mi gideceksin hatun?”  </p>
			<p class="paragraf">Güler gülmez hata ettiğimi anladım. Fatma ömründe hiçbir gün olmadığı kadar ciddiydi. Kadir’i doğururken bile olmadığı kadar... Yüzüme bir an nasıl baktı? İşte o öfkeli dişi hayvan bakışını asla unutamam. O bakış, içimde çoktan beri uyuyan dövüşçü erkek ruhunu yakasından tutup sarstı. Budala dalgınlıktan ayıldım. Merakla, hatta biraz iğrenerek yüzüme bakıyor, karşılık bekliyordu.  </p>
			<p class="paragraf">“Koşup kucakladım. Bir ağlama tutturdu. Boğulacak... Bir taraftan da, ‘Git... Hadi... Nuri Usta’ya! Çabuk... Bu geceden tezi yok...’ diyordu.  </p>
			<p class="paragraf">“İşte, benim harp ederken sırtımı dayandığım aşılmaz dağ, demin gördüğünüz o küçücük kadındır. Kadir’in annesi...”  </p>
			<p class="paragraf">“Kadın falan değilmiş kardeşim, adeta bir ‘millet’miş.”  </p>
			<p class="paragraf">Kâmil Bey’in sesi titriyordu. Gözleri yaşarmıştı.  </p>
			<p class="paragraf">İbrahim kapıyı açtı. Yalan söylediğini saklayamayan bir duraklamayla, “Gazete bulamadım!” dedi.  </p>
			<p class="paragraf">“Doğru söyle... Yoksa yasak mı ettiler?”  </p>
			<p class="paragraf">“Gazete bulamadım. ‘Şimdilik verilmeyecek,’ dediler ama, bulsaydım, kanaat olsun, alır gelirdim. Gazeteyi tekmil yağma etmişler... Bir tanesi elli kuruşa...”  </p>
			<p class="paragraf">“Peki oğlum... İstemez...”  </p>
			<p class="paragraf">“Başka bir emriniz var mı?”  </p>
			<p class="paragraf">“Yok, teşekkür ederiz.”  </p>
			<p class="paragraf">İbrahim gittikten sonra Ramiz Efendi elini dizine vurarak çırpındı:  </p>
			<p class="paragraf">“Arkadaşlar dövüşürken böyle oturup gazeteden havadis beklemek rezillik! Bereket kazanıyorlar. Bir de kaybetseler yok mu!”  </p>
			<p class="paragraf">Kâmil Bey, Ramiz Efendi’nin sözlerini anlamadı bile... Büyük, fakat tatlı bir yorgunluk duyuyordu. Umut ağır bir yük gibi omuzlarına çökmüştü. Milletinde Fatma Hanım gibi kadınların bulunması ona İnönü zaferlerinden daha önemli görünüyor, Kadir’in annesini Nedime Hanım’dan bile çok daha yüksek, çok daha kudretli, daha güvenilir buluyordu.  </p>
			<p class="paragraf">“Git Hadi... Nuri Usta’ya... Bu gece başla! Bu geceden tezi yok!”  </p>
			<p class="paragraf">Millet zamanı nasıl biliyor?  </p>
		</div>
	</body>
</html>