<html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-16" xml:lang="en-GB">3  </p>
			<p class="paragraf">Kâmil Bey, mahpusluğunun ikinci günü sabahı, gardiyan Asker İbrahim’e gene bir lira vermiş, üzerinde dokuz lira kalmıştı. Ismarladıklarını getirmek için Asker İbrahim kapıyı kilitleyip gittiği zaman saatine baktı. Henüz 9 bile olmamıştı. Bu odada akşama kadar yapayalnız nasıl vakit geçireceğini telaşla düşündü. Bu düşüncede çok yorgun bir işçinin taşımak zorunda olduğu yüzlerce tonluk bir taş yığını karşısında duyduğu yılgınlık vardı.  </p>
			<p class="paragraf">İbrahim gazete için yukarıya danışacağını söylemişti. Kalem, defter için de danışacak... Buna karşılık, kahve, cıgara serbest... İstediği kadar içebilir. Halbuki Dördüncü Murat devrinde tütün, kahve içtiklerinden dolayı on binlerce insanın boynu vurulmuş... Devirler değiştikçe hükümlerin değiştiği yüzde yüz... Acaba bir gün gelip sadece düşündüğünden, mesela evladını sevdiğinden dolayı da insanları mahpusa atacaklar mı? Şimdiden okuma-yazma, tehlikeli, şüpheli sayılmaya başladığına göre, herhalde böyle “yalınkat”, böyle insanlıktan, şefkatten nasipsiz bir devir pek uzakta olmasa gerek.   </p>
			<p class="paragraf">Demin aptese gidip gelirken Yakup Cemil’i tekrar hatırlamış, biçimsiz taş direklerin ortasında, Bahriye kanun çavuşlarını tekrar görür gibi olmuştu. Yakup Cemil’i kurşuna dizdiren Enver Paşa, birkaç yıl önce, aynı Yakup Cemil’i Babıâli baskınındaki yararlığından dolayı mutlaka kucaklayıp öpmüştür. Yalnız Babıâli baskını dolayısıyla mı? Mahmut Şevket Paşa’nın katillerini, Pire Mehmet Sokağı’ndaki evden birkaç arkadaşla çıkardığı zaman da...  </p>
			<p class="paragraf">Kâmil Bey tabancalarını teslim etmeyen bir mahpus olmanın rahatlığını yavaş yavaş kestiriyordu. “Çöküntü devirlerinin en açık ispatı, iktidarın artık idare edemez hale gelmesidir,” diye bir şeyler okuduğu aklına geldi. İmparatorluk, dünya harbinin son senelerinden beri böyle bir tarih devresi yaşamaktaydı.  </p>
			<p class="paragraf">Yakup Cemil, bir koca devlete iki tabancayla karşı koymaya çalışmış, nihayet devlete değil, emir erinin ihanetine yenilmişti. İhanetin çok zaman devletten üstün olduğu anlaşılıyordu.  </p>
			<p class="paragraf">Yine Ahmet’i, Niyazi’yi hatırladı, birdenbire yüreği çarpmaya başladı.  </p>
			<p class="paragraf">Niyazi Efendi insanların yüzüne asla, dike dik bakmaz. Dünyanın en oynak, en sinirli gözleri ondadır. Elleri de bir garip! Nemli, yorgun, adeta ölüymüşler gibi soğuk. Bunlarla arkadaşlarının elini sıkmaz, tutulmalarını, sallanmalarını bekleyerek öylece bırakır.  </p>
			<p class="paragraf">Bir gün bir tenha sokakta köşeyi döner dönmez ona rastlamıştı. Önü sıra kaldırımda yürüyordu. Biraz kamburumsu... Elleri pardesüsünün ceplerinde... Üstüne bir cinayet fikri çökmüş de bunun kanlı hesaplarını yapıyormuş gibi... Birdenbire nedense hatırladı. Yerde kar vardı. Hızlanıp yetişerek, omzu başından yavaşça seslenmiş, Niyazi’yi kötü bir iş yaparken bastırmış gibi şaşırtmıştı.  </p>
			<p class="paragraf">Bütün bunları sanki şimdi görüyor, asıl anlamlarını ancak şimdi anlıyordu. Eğer aldanmıyorsa... Eğer Niyazi söylemişse, artık hiçbir dayatmanın faydası olamazdı. Nedime Hanım mahvolmuştu.  </p>
			<p class="paragraf">Kâmil Bey, dehşetli bir çaresizlik içinde ellerine baktı. Bu eller, büyük fakat kibardılar. Yaz mevsimi bahçeyle uğraştıkları halde, aksine erkekleşerek bu kibarlığını birkaç misli artırmışlardı.  </p>
			<p class="paragraf">Niyazi Efendi’den şüphelenmekle, bunlardan şüphelenmek arasında fark yoktu. Bunlar nasıl, istemediği bir işi zorla yapmazlarsa, Niyazi Efendi de bizzat kendi kendine ihanet edemez.  </p>
			<p class="paragraf">Bu sefer, onun başka tarafını hatırladı: “Bizim oralar...” derken sesindeki titreyiş... Sevgiliyi anış titreyişi... En umutsuz sıralarda, “Göreceksiniz, namertleri tepeleyeceğiz. Gerek içerdekileri gerek dışarıdan gelenleri... Yediden yetmişe hepsini... Tekmil...” diye ıslıklı bir kinle çevresine kuvvet, umut, vuruşma şevki vermesi... Bunlardan başka... İzmirli olması... Çıplak, aç, ölesiye yorgun, asırlarca ihanet görmüş bir milletin uğruna ayaklandığı kutsal şehrin hemşerisi...  </p>
			<p class="paragraf">Belki şu anda, işkenceden harap vücuduyla, fakat maddi ıstıraptan ziyade korkunç manevi azaplar içinde kıvranmaktadır. Kendisini bir daha bir daha feda edemediğinin kahrıyla harap... İmanına itaat etmeyen etini, dişleriyle didiklemek ihtiyacını bile yerine getiremediğinden bitik...  </p>
			<p class="paragraf">Kâmil Bey birdenbire tarih, destan, trajedi yapan insanlarla beraber bulunmanın tarif edilmez gururunu duydu. Zaferden sonra, “Anadolu’ya taraftar olduğundan tutuklananlar” diye bir cins adam yaşayacaktı elbette... Bu adamlar harp sakatlarına bile benzemeyeceklerdi. “Tutuklandığımızı Ankara’ya çoktan bildirmişlerdir,” diye keyifle düşündü, “Mustafa Kemal Paşa’ya...” Mustafa Kemal Paşa, “Bu Kâmil de kimdir?” diye belki sormuştur. Birkaç dakika olsun, “Ankara” kendisiyle ilgilendi. “Ankara” yani bizzat “Kurtuluş” öpülesi alnını kırıştırarak, Kâmil Bey üzerinde bir an olsun düşündü. Kurtuluş, hiç tanımadığı bir insanı, her şeyini feda edecek surette kendisine çekebildiği için belki mutluluk duymuştur. Haklı olduğuna bir daha inanarak kuvvetlenmiştir.  </p>
			<p class="paragraf">Kâmil Bey, günlük emirde adı yazılan bir genç subay gibi sevinçten taştı.  </p>
			<p class="paragraf">İntihar eden bir şair, “Ölmek, biliyorum, orijinal bir şey değil ama, yaşamak da orijinal bir şey sayılmaz,” gibi bir laf etmiş... Hata etmiş... Bazen ölmek de, yaşamak da pekâlâ “orijinal” olur.  </p>
			<p class="paragraf">Nöbetçi subayı henüz uyanmadığı için, İbrahim gazeteyle kâğıt-kalem işini halledemeden döndü. Kederli bir hali vardı.   </p>
			<p class="paragraf">Kâmil Bey, paranın üstünü kendisine bıraktığı zaman nazlandı. Fakat pek teşekkür de etmedi. Bahşişe alışık olduğu anlaşılıyordu.  </p>
			<p class="paragraf">Kâmil Bey, son günlerde, sık sık tutup kendisini pek şaşırtan yalan nöbetlerinden birisine daha yakalandı. Pek değersiz bir şeyden bahseder gibi sordu:  </p>
			<p class="paragraf">“Kısa boylu herifi bıraktıkları iyi oldu, değil mi İbrahim Efendi?”  </p>
			<p class="paragraf">“Hangi kısa boylu herif?”  </p>
			<p class="paragraf">“Niyazi Efendi... Dur bakalım: Senin hemşerin sayılır. O da Çankırılı.”  </p>
			<p class="paragraf">“Neresinden? İçinden mi? Kim bu?”  </p>
			<p class="paragraf">“Adı Niyazi... Kamburca...”  </p>
			<p class="paragraf">“Mahpus mu?”  </p>
			<p class="paragraf">“Mahpus. Bizimle beraber getirdiler. Hani dün, gündüz sopa attıkları adamcağız.”  </p>
			<p class="paragraf">“Yanlışsın beyim... Dün üç kişi getirdiler. Birisini yüzbaşı salıvermiş. Arabacı mı, kayıkçı mı? Ötekini de iki numaraya kapattılar. Horul horul uyumakta... Uyandıracak oldum sabahleyin... “Kalkarsam seni tepelerim, ayı!” diye bağırdı. Başka birini görmedim. Dün Abdülvahap Çavuş kimseyi dövmedi. Bizim koğuşta sopa... Adam kessen sesi dışarı vurmaz bizim koğuş... Gündüz sopa atmazlar ki... Her şeyin zamanı var. Sopa, gece işi... El ayak çekilecek...”  </p>
			<p class="paragraf">“Senin haberin olmamıştır belki... Ben biliyorum. Bizden ayrı getirmişlerdir de, yukarıya kapatmışlardır. “  </p>
			<p class="paragraf">İbrahim biraz düşündü:   </p>
			<p class="paragraf">“Yukarıda mı? Subay kısmına getirdiler de bizim haberimiz mi olmadı? Çankırılı mı dedin?”  </p>
			<p class="paragraf">“Evet.”  </p>
			<p class="paragraf">“İçinden mi, köyünden mi?”  </p>
			<p class="paragraf">“İçinden... Hükümet konağının yanında, bir büyük han varmış. Babası işte onun sahibiymiş... Bir zamanlar da müftülük etmiş...”  </p>
			<p class="paragraf">“Vay canına! Orasına Taşhan derler. Kışla gibi... Babası da müftü ha? Öyleyse bu Niyazi Efendi, adam gibi bir adam...”  </p>
			<p class="paragraf">“Babası müftü...”  </p>
			<p class="paragraf">“Zengindir öyleyse... Çankırı müftüsü dedin mi, bitti. Dur gidip bakayım... Allah Allah! Gayri Çankırı milletini de mi yakalamaya başladılar? Rezillik bunların işleri...”  </p>
			<p class="paragraf">İbrahim acele çıktı.  </p>
			<p class="paragraf">Kâmil Bey kurnazlığına sevinerek ellerini ovuşturdu. Yendiği adam basit bir köylü olduğu halde, kafa kafaya çarpışıp kazanmış olmanın kibirini duyuyordu.  </p>
			<p class="paragraf">Biraz önce canı hiçbir şey istemezken şimdi iştahı açılmıştı. Gardiyan askerin getirdiği öteberiye adeta saldırdı. Karnını tıka basa doyurduktan sonra yatağa sırtüstü uzandı. Halinden memnun avare insanların keyfiyle, bir zaman isli tavanın tahtalarındaki budakları saydı. Bunlar ufaklı büyüklüydüler... Yıldızlar kadar çok... “Sayısını ancak Hak Teâlâ bilir!”  </p>
			<p class="paragraf">Başından geçenleri şaşarak düşünüyordu. Ömründe hiçbir zaman serüven aramamıştı. Birçok dostları, heyecan duymak ya da ün almak için Afrika’ya büyük avlar yapmaya gitmişler, küçük teknelerle okyanusları aşmaya kalkmışlardı.  </p>
			<p class="paragraf">Kâmil Bey, dünyayı dolaştığı halde, ocak başında konuşmadan oturan tembel bir İngiliz soylusu gibi yaşamaktan hep hoşlanmıştı. İradesinden dışarı bir iş yaptığını, başkalarının etkisi altında kalarak alışkanlıklarından vazgeçtiğini pek hatırlayamıyordu.  </p>
			<p class="paragraf">Ahmet’e rastladığı gün, Nedime Hanım için yardım istemiş olmasalardı da, kendisini bir büyük binanın dayalı döşeli bir salonuna götürüp orada Mustafa Kemal Paşa’yla tanıştırsalardı, Paşa yardımını rica etseydi, “Benim işim değil efendim!” diyeceğine emindi. Eskisi kadar zengin olsaydı belki büyük bir para bağışlardı ama bunu da vatan sevgisiyle değil, soyluluğu zorladığından yapardı.  </p>
			<p class="paragraf">Zengin bir adam olsaydı... Düşüncenin burasında rahatsız rahatsız esnedi. Aynı insanın fakir ya da zengin olması ahlakını, düşüncelerini bu kadar değiştirir mi? Zengin olsaydı, arkadaşlar kendisinden böyle bir yardımı hiç isteyemezlerdi belki...  </p>
			<p class="paragraf">“Haydi istediler diyelim!” Bunu boş zamanlarında düşünmüştü. Bir büyük basımevi kuracak, muharrirler falan tutacaktı. Sermaye sahibi (patron) olarak işi uzaktan idare ettiği için ayrıca Nedime Hanım’ın da çalışmasına lüzum kalmayacağından, ikisi de, hatta Ahmet’i bile saymalı, üçü de bugün her türlü tehlikenin dışında bulunacaklardı.  </p>
			<p class="paragraf">Parasıyla vatanseverlik yaptığı için gönlü rahat olacağından, karısının eniştesi Müteahhit İbrahim Bey’in salonunda yabancı subaylarla ahbaplığı ilerletmesinde bir sakınca da görmezdi. Günlerden bir gün sahibi olduğu gazetenin başyazarının tutuklandığını haber alsa, önce yayın işlerine böyle gizli meseleler karıştırıldığından öfkelenmiş görünür, sonra belki de Enişte Beyle beraber adamcağızı kurtarmak için işgal kumandalığına başvurur, ailesine para yardımı yapardı.  </p>
			<p class="paragraf">Bir gün Nedime Hanım’ın sevmediğini söylediği “aşırı güven” işte bu zenginlik hali olmalıydı. İşbölümünde bu kadar büyük ölçüsüzlük bulunmasaydı, taraflar birbirlerini anlamakta, asırlardan beri bu kadar zorluk çekmezler, hatta giderek büsbütün yabancı sınıflar haline gelmezlerdi.   </p>
			<p class="paragraf">“Fakir bir adam! Daha iyi vatansever oluyor! Fakir bir adam değil, bir fukara Kâmil Bey!”  </p>
			<p class="paragraf">İçini yokladı. Fakirlikten yılmıyordu. “Henüz sıkıntıları yeni başladı da ondan galiba!”  </p>
			<p class="paragraf">Cebinde 7 lira kalmıştı. Bu gidişle 7 gün sonra ekmek peynir, cigara alamaz olacaktı. Evde kaç para bulunduğunu bilemiyordu. “Nermin’le Ayşe aç kalırlarsa... Aç kalırlarsa... Aç kalırlarsa...”  </p>
			<p class="paragraf">Gizli bir iş yapıyormuş gibi bir cigara yaktı. “Nermin beni seviyorsa her şeye katlanır. Nedime Hanım nasıl dayanıyor?”  </p>
			<p class="paragraf">Aç kalmak ihtimalini unutarak karısının bu fedakârlığı yapacak kadar kendisini sevip sevmediğini araştırdı. Evlendiklerinden beri ikisi de hiçbir önemli konuda karşılıklı fedakârlık fırsatı bulamamışlardı. Bolluk içinde, telaşsız bir ömür böyle denemeleri gerekli kılmıyordu. Bu sebeple sevgileri kitaplarda yazıldığı gibi çetrefil tehlikelerle hiç karşılaşmamış, ikisini de uğrunda tekrar tekrar boğuşmak zorunda bırakmamıştı.  </p>
			<p class="paragraf">Kâmil Bey, yalnız kendini düşündüğünün zerre kadar farkına varmadan ferahladı: “İyi ki Ayşe dünyaya gelmiş... Ayşe olmasaydı, Nermin yapayalnız bu ıstırabı taşıyamazdı.”  </p>
			<p class="paragraf">Nermin kendisini, tam istediği gibi seviyordu. Palavrasız, sakin, rahat... İşte şimdi kıskanç bir erkek olarak bunun faydasını görecekti.   </p>
			<p class="paragraf">Ayak sesleri duyulunca Kâmil Bey cigarasını ağzına götürmekten vazgeçerek kapıya baktı.  </p>
			<p class="paragraf">Gardiyan asker İbrahim, bir müjde getirmişe benziyordu. Kırmızı yüzü kocaman bir gülümsemeyle daha ablaklaşmıştı:  </p>
			<p class="paragraf">“Bizi telaşeye düşürdün efendi ağa! Her yanı dolaştım. Çok şükür, burada Çankırılı mahpus yok.”  </p>
			<p class="paragraf">“Belki Çankırılı olduğunu söylememiştir.”  </p>
			<p class="paragraf">“Hayır! Senden başka kimseyi getirmemişler.”  </p>
			<p class="paragraf">“Sakın, sabahleyin bırakmasınlar?”  </p>
			<p class="paragraf">“Hayır! Siz üç kişi gelmişsiniz.” Biraz sustu. Bir şeye karar vermek üzere olduğu anlaşılıyordu. Nihayet kapıyı örttü, yaklaştı, kısık bir sesle fısıldadı. “Hani ‘Ahmet’ dediğin herif vardı ya... Selam saldığın...”  </p>
			<p class="paragraf">“Evet.  </p>
			<p class="paragraf">“Keşke selamını ulaştıraydık beyim! İçime dert oldu. Dün gece, fukara kendini asmış...”  </p>
			<p class="paragraf">“Ne diyorsun?”  </p>
			<p class="paragraf">“Asmış güzelce...”  </p>
			<p class="paragraf">“Nasıl asmış?”  </p>
			<p class="paragraf">“Yatağın örtüsünü ince ince kesmiş. Kız saçı gibi örmüş. ‘Ben uyuz olmuşum. İlaç yapacağım!’ diyerek dün akşam zeytinyağı aldırmışmış. İpi yağın içine bırakmış. Sonra pencerenin demirine bağlamış. “İbrahim pencereye giderek eliyle işaret etti: Şuraya...”  </p>
			<p class="paragraf">“Orası alçak. Ayakları yere değer. Yoksa biçareyi öldürdüler mi?”  </p>
			<p class="paragraf">“Kim öldürecek pisi? Kendini asmış. Ayaklarını büküvermiş. Öylece kıvrılmış. Abdülvahap Çavuş keyiflendi ki, ‘Mundar gitti namussuz! Oooh!’ diyerekten... Kendini öldürenin yatacak yeri olmazmış öyle ya... Çünkü namazı kılınmazmış!”  </p>
			<p class="paragraf">Kâmil Bey, omuzları üzerinden başını alıp götürmüşler gibi bir zaman hiçbir şey düşünemedi. Kendi sesini pek uzaktan işitiyordu:  </p>
			<p class="paragraf">“Gazete hani? Kâğıt kalem getirmedin mi?”  </p>
			<p class="paragraf">“Nöbetçi subayı kalkmayınca... Hiç olmaz!”  </p>
			<p class="paragraf">“Ahmet için uyandırmadılar mı?”  </p>
			<p class="paragraf">“Neden uyandıracaklar? Dün gece sarhoş geldi. Emir erini dövdü biraz... Sarhoşluğu kötüdür gayet... Çünkü karnını bozmakta içtiği zıkkım... Çay, kahve, bir şey ister misin?”  </p>
			<p class="paragraf">“Hayır, teşekkür ederim.”  </p>
			<p class="paragraf">Bu sefer, bir başka çeşit yalnızlık başlamıştı. Beynindeki şaşkın uğultu biraz dağılınca, kendisini, karyolaya uzanmış, dehşetli yorgun, daha korkuncu dehşetli kabahatli buldu. “Ahmet gitti...” Bu haberi dışarıda almış olsaydı kim bilir ne kadar üzülürdü. Oysa şimdiki duygularıyla acımanın hiçbir ilişiği yoktu. Bu ölüm acısının bir ucu, sevilen sayılan birisine bağlı değildi.  </p>
			<p class="paragraf">Yavaş yavaş, insanların acayip kaderlerini düşündü. Bazen birkaç hafta, birkaç gün fazla yaşamak işleri nasıl da altüst ediyor. Ahmet geçen hafta kalp durmasından ölmüş olsaydı, vatansever bir arkadaş gibi gömülecekti. Şimdi, hiç değil kendisi için, sorgu yargıcının odasında gördüğü o insan sefaleti, ölünceye kadar o iğrenç haliyle yaşayacak... Ahmet kendini asmamış olsaydı, aynı dünyada onunla beraber yaşamaya zor katlanacağını anlıyordu. Zaten Ahmet’in artık eski Ahmet olmasına da imkân kalmamıştı ki...  </p>
			<p class="paragraf">“İyi ama, Niyazi neden kendini asmaz?”  </p>
			<p class="paragraf">Niyazi’nin tutuklanmadığına emin olduktan sonra ihanetinden şüphesi kalmamıştı. ‘Ada’ yalanını yargıca kendisi söylemedi. Bunu Ahmet de bilmiyor. Nedime Hanım’ın hiç haberi yok, Ada yalanından... Şu halde sözgelişi uydurulmuş bir yalan, ne korkunç gerçeği meydana koymuş oluyor!  </p>
			<p class="paragraf">Kâmil Bey, sorunları, her hatırlayışta şaşkınlıktan şaşkınlığa düştüğü bir zihin sükûnu içinde düşünüp eski olaylardan yeni hükümler çıkarmaya başladı:  </p>
			<p class="paragraf">Niyazi Efendi “Ahmet’in emri var. Yarın belgeler mutlaka teslim edilmeli,” diye diretmişti. Hele Ahmet’in halini gördükten sonra bu “emir” sözü ne kadar kıyıcı bir olay...  </p>
			<p class="paragraf">“Ahmet iyidir. Arkadaşlar kendisiyle ilgilenmekteler...” ‘Arkadaşlar’dan maksat, herhalde Abdülvahap Çavuş dedikleri rezil işkenceci... “Sahi söylemiş, Niyazi’ye Abdülvahap’tan iyi arkadaş mı olur?” Ararat vapurunu kurtarmak işinde de bir yalan uydurulmuştu. Kumpanya direktörünün Nedime Hanım tarafından yola getirilmesi... “Ahmet bu yalanı, kadının şerefini artırmak için söyledi. Meğer zavallıya dünyanın en büyük fenalığını yapıyormuşuz!”  </p>
			<p class="paragraf">Niyazi Efendi’nin İnönü Zaferi’nden sonraki bitkinliği... Ararat vapurunun yola çıkması karşısında... Neden sinirliydi... Bu... bu hergele?  </p>
			<p class="paragraf">Kâmil Bey bir yere tutunmak istiyormuş gibi kolunu havada sallayarak, “Vay canına!” diye haykırıp doğruldu.  </p>
			<p class="paragraf">Rozalti’yi Ahmet’le tanıştıran Niyazi Efendi, herhalde elli bin lirayı da onunla bölüşecekti. İlk pazarlıktaki bin lira gibi... Demek on bin lira isteyen direktöre “on bir bin lira” diyen “Türk” Niyazi Efendi imiş! Navlunun yarısı peşin ödendiğine göre, beş yüz liranın iki yüz elli lirasını çoktan cebine attı. Cebine girmiş saydığı yirmi bin liranın kaybolduğunu anlayınca kudurdu... Bunu Nedime Hanım’dan bildiği için...  </p>
			<p class="paragraf">“Vay namussuz vay! Vay hergele!”  </p>
			<p class="paragraf">Kâmil Bey, ömründe ilk defa ana avrat sövmek isteği duyuyor, yeterince küfür bilmediği için bunalıyordu. Yüreğinde dalga dalga kabaran kini, bu çaresizlik içinde ancak küfretmek biraz dindirebilirdi.  </p>
			<p class="paragraf">“Hergele... Ah, namussuz... Namussuz solucan! Bok!”  </p>
			<p class="paragraf">Aklına başka kelime gelmediğinden, ağzının köpürdüğünü zannederek dudaklarını yokladı. Eli, kabuk gibi bir kuruluğa rastlamıştı. Zorla yutkundu.  </p>
			<p class="paragraf">“Niyazi ağabey nerde kaldı? Niyazi ağabey hastalandıysa... Niyazi ağabeyimi size tanıştırayım... Niyazi ağabey bana her zaman dayanma gücü vermiştir. Benim Niyazi ağabeyim...” Nedime Hanım’ın bunları söylerken gözlerine dolan derin saygıyı, sevgi ışığını hatırladı.  </p>
			<p class="paragraf">“Bir de bana izlendiğimi haber veriyor. Bir de navlun bedelinin on bir bin liradan elli bin liraya neden çıkarıldığını açıklıyor. Zafer kazanılmış da, artık umut belirdiği için parayı esirgemezlermiş...”  </p>
			<p class="paragraf">Kibriti şiddetle çarparak bir cigara yaktı.  </p>
			<p class="paragraf">Umudu da satıyorlar namussuzlar, umutsuzluğu da... Bunları asmak yetmez. Bunları ne yapmalı bilmem ki?  </p>
			<p class="paragraf">Boğuşma, kendi yasalarıyla kendi keskin yargılarını ne kadar kolaylıkla kabul ettiriyordu. Sahici kin, öldürmekle bile hafifletilemeyen hem yaratıcı hem bitirici, müthiş bir duyguydu. Kâmil Bey bunu böyle yüzde yüz anlayıp böyle kudretle duyabildiği için sevindi.  </p>
			<p class="paragraf">Goncourt Kardeşler <span class="CharOverride-2">Marie Antoinete</span> isimli bir kitap yazmışlar. O kitapta Fransızların “Avusturyalı karı” diye nefret ettikleri, sevinçle giyotine gönderdikleri “bedbaht kraliçe”, “kederli anne” o kadar güzel savunulmuştu ki okuduktan sonra Kâmil Bey, başı kesilen kadına acımış, Fransız milletini ayıplamıştı.  </p>
			<p class="paragraf">Şimdi, Goncourt Efendilerin fena halde hata ettiklerini anlıyordu. “Bütün bir millet, hele olayların içindeyken hiç toptan yanılır mı?”  </p>
			<p class="paragraf">Ahmet’in asılmış hali gözünün önüne geldi. Bacaklarını bükerek kendisini kaldırıp ölüme teslim etmiş... Sırtında Niyazi’nin ihanet hançeri... Yüzünde Abdülvahap Çavuş’un yumruk izleri... Kalbinde Nedime Hanım’la arkadaşlarına karşı işlenmiş günahlar...  </p>
			<p class="paragraf">Oysa biraz kamburca sırtı, sivri omuzları, oynak göz bebekleriyle “Niyazi ağabey” denilen pislik, insanların arasında dolaşıp duruyor! Av arayan herhangi bir yırtıcı hayvan gibi değil, sadece leş arayan bir topal sırtlan gibi...  </p>
			<p class="paragraf">Öğleye kadar, talim eden bir asker gibi ölçülü adımlarla duvardan duvara gidip gelerek karmakarışık, kinli şeyler düşündü.   </p>
			<p class="paragraf">Fakat Niyazi’nin bir hain olduğunu, Nedime Hanım’a, yahut İhsan’a haber vermek için bir çare bulması lazım geldiğini akıl edemedi.  </p>
			<p class="paragraf">Öğleden sonra yorgun düşmüş, uyumak için uzanmıştı. Ateşsiz odada üşüyordu. Hiçbir hareket yapamadan aynı şeyleri aralıksız düşünmek, boş ovalarda ağır giden bir tren yolculuğuna benziyordu. Sersemlemişti.  </p>
			<p class="paragraf">Soyunup soyunmamayı tasarlarken kapıya sert adımlar yaklaştı.  </p>
			<p class="paragraf">Sarı benizli, çatık kaşlı bir subay içeri girdi. Arkasında, üstüne karşı hiç de saygılı görünmeyen kalın dudaklı Habeşi, andıran bir başçavuş vardı. Kâmil Bey bu kalın dudakları görür görmez, herifin işkencesiyle ünlü Abdülvahap Çavuş olduğunu kestirdi.  </p>
			<p class="paragraf">Subay yarım ağızla “merhaba” dedikten sonra, pek iyi tanıması gereken odayı, yeni görüyormuşcasına dikkatle gözden geçirdi. Neden sonra hiç beğenmemiş gibi yüzünü buruşturdu:  </p>
			<p class="paragraf">“Size ateş vermediler mi?” Çavuşa döndü. “Buraya mangal! Gazete istemişsiniz. Hep bu gazeteleri okumak yüzünden başınız belaya giriyor. Ben ömrümde gazete okumam.”  </p>
			<p class="paragraf">“Burada başka türlü vakit geçmez diyerek.”  </p>
			<p class="paragraf">“Pekâlâ! Size gazete alsınlar. Ama, <span class="CharOverride-2">Peyam-ı Sabah </span>gazetesi... “Ötekiler yasak. Gönülsüz sırıttı. Biraz da Ali Kemal Bey’i okuyun!”  </p>
			<p class="paragraf">“Olsun. Teşekkür ederim.”  </p>
			<p class="paragraf">“Başka bir diyeceğiniz var mı? Bir şeyden şikâyetiniz falan?”  </p>
			<p class="paragraf">“Eve haber yollasam... Çamaşır getirseler...”  </p>
			<p class="paragraf">“Düşüneyim...”  </p>
			<p class="paragraf">“Bir de efendim, tıraş olmak istiyorum. Ben her sabah tıraş olmaya alışığım.”  </p>
			<p class="paragraf">“Her sabah biraz çetin! Birisi söylemişti. İnsan her sabah tıraş olursa, sakalları sertleşirmiş. Benimkiler zaten domuz kılı gibidir. Değme bıçak kesmez. Size berber getirsinler. Tekrar çavuşa döndü. “Berber gönderilsin. Hemen şimdi...”  </p>
			<p class="paragraf">Berber, sakallı bir askerdi. Parmakları,” Kâmil Bey’e,” ıslak demir kadar soğuk geldi. Kullandığı havlular kirden kapkara olmuş, usturalar, bilene bilene kalın birer çivi haline gelmişti. Sabun tası, sık sık yere düşmekten,” yumru yumru, paslı iğrenç bir şeydi.  </p>
			<p class="paragraf">Gardiyan asker İbrahim sıcak su getirdi.  </p>
			<p class="paragraf">Berber, mahpusun sakalını sabunlarken, içini çekerek yakınır gibi konuşmaya başladı:  </p>
			<p class="paragraf">“Başa gelen çekilir! Erkek kısmının başına iş gelir. Bizde ‘Olmuş işin kötüsü olmaz,’ derler. Olmasa iyiydi ama, olmuş birkere... Dert veren koca Tanrı, dermanını da er geç verir. Derdi dağlar taşıyamamış biz insan milleti arsız olduğumuzdan, vızır vızır taşımışız. Koca Tanrı, en kötü kulundan bir vakit geçmez. Bunlar hep bizi denemek için... “Ey kulum!” buyurmuş, “sen azarsan, ben seni namert eline bırakıp terbiye ederim.’ İttihatçıların eline geçmedik mi? ‘Ey kulum,” buyurmuş, “gene terbiye olmazsan, ben seni açlıkla terbiye ederim.’ Seferberlikteki açlık işte bu açlık... Lakin biz gene ‘Bana mısın?’ demedik. ‘Ey kulum, yola gelmezsen, seni bu sefer gâvur ayağı altında koyarım!’ İşte düşman ayağı altındayız. Moskof’u Yeşilköy’den çeviren koca Tanrı, İngiliz’i dünyanın bir ucundan tutup getirdi. Şimdi gene terbiye olmadık mı, yazık. Geriye bir ırz, namus meselesi kaldı. Ustura acıtmıyor ya?”  </p>
			<p class="paragraf">“Hayır!”  </p>
			<p class="paragraf">“Yeni biledim. Bu bıçağı ayaktakımına kullanmam! Senin gibi beylere saklarım... Ne dedik? Koca Tanrı buyurmuş ki... ‘Sana verdiğim bu belalarla akıllanmazsan bu sefer seni ırzla, namusla terbiye ederim.’ Dünya yüzündeki bütün din kardeşlerimizi koca Tanrı, namus yönünden terbiye etmesin! Lakin gidişatlarımız fena beyim, gidişat kötü... Alametler meydanda... İstanbul’da bizim böyle yaşadığımıza bakma! Adı üstünde, burası ‘İslambol’. Buraya gündüz akşama kadar lanet yağar, gece sabaha kadar nur yağar. Sen o mezarlıklardaki koca kavukluları bilir misin? Biz işte onların yüzü suyu saygısına ekmek bulmaktayız! Bir de padişahımızın duası gücüyle... Anadolu tekmil gâvur olmuş. Orada ırz terbiyesi başlamış çoktaaan... Ben gözümle görmedim. Gelenlerden işittim. Tekmil Bolşevik olmuşlar. Irz, namus arama! Ankara’da evlerin kapıları açık durmaktaymış... Kapamak yasak! Kim önce davranıp içeri girerse, karılar onun malı... Tövbe tövbe! Burada da çarşaflar bir çeşit oldu ya... Varı, yoğu bence eşit! Ramazanda vaaz dinlemeye gitmiştim. Beyazıt Camii’nde bir Laz hoca vardı. Hoca değil, ‘derya-yı umman’! Yani senin anlayacağın uçsuz bucaksız deniz! Kitapları yutmuş, sindirmiş. Gökten, yerden haber onda... Ağzından cevahir saçmakta düpedüz... O söyledi: ‘Kadınlarda suç yok,’ dedi, ‘yarın mahşerde onların babaları, anaları, ağabeyleri, kocaları yanacaklar!’ Eskiden bir edep varmış. Erkeğin bulunduğu yerde karı kısmı sesini duyurmazmış! Zira sesi de namahremdir. Birinci namahrem sestir. Yüz, surat sonra gelir. Şimdi tramvaylarda, vapurda, avrat sesinden erkekler fırsat bulup iki laf edemez oldu ağız tadıyla... Ustura iyi mi?”  </p>
			<p class="paragraf">“İyi...”  </p>
			<p class="paragraf">“Eksikliğine, güdüklüğüne bakma! Halis İngiliz’dir. Neme lazım, gâvur falan ama, İngiliz malın iyisini yapar. Parayı İngiliz malına yatırmalı. Değil mi?”  </p>
			<p class="paragraf">“Çeliği ünlüdür.”  </p>
			<p class="paragraf">“Çeliği... Kumaşı... Evet, herifler bizim gibi uyumamışlar, paso çalışmışlar. Biz birbirimizi yerken onlar ilerlemişler. Bu da koca Tanrı’nın hikmeti! Bizim tabur imamına sordum: ‘Dünyayı Allah kefere tayfasına verdi, bu yalan dünyayı,” dedi, “fenden yana onlar yaşayacak, imandan yana biz!” Yamandır topal imam... Laz hoca kadar değilse de ağzı laf yapar. Yukarıdaki rezilin biri kendini asmış. ‘Hocaya haber verin, şunu yıkasın!’ demişler. ‘Kendini öldüren imansız gider. Yıkanması yoktur!’ diyerek diretmiş. Herifi gâvur leşi gibi yıkamadan gömdüler. “  </p>
			<p class="paragraf">Gardiyan İbrahim lâfa karıştı:  </p>
			<p class="paragraf">“Bir de nursuz!! Suratında iman nuru kalmamış... Eşek suratına benzemiş suratı... Dili dışarı sarkmış da, kırmızı para kesesi gibi şişmiş...”  </p>
			<p class="paragraf">Kâmil Bey, Ahmet’in dili için kullanılan bu “kırmızı para kesesi” benzetmesini ömrünün sonuna kadar hiç unutmadı.  </p>
			<p class="paragraf">  </p>
			<p class="paragraf">Tıraştan yarım saat sonra Kâmil Bey’i iki süngülü askerin önünde yukarı çıkardılar. Merdiven ayağının yanındaki kapının arkasında ut çalınıyor, “Bu rüzgârı bimededin inkılâbı var!” şarkısı söyleniyordu.  </p>
			<p class="paragraf">Kâmil Bey, demin subayla beraber gördüğü sopacı Abdülvahap Çavuş’u hatırladı. Arap çavuş kendisine, bir kasabın kesmek için alacağı koyuna bakar gibi bakmıştı. Mahpusluk... İşkence... Kendini öldürme... Çeşitli vatan ihaneti... Arada, zımbır zımbır ut çalarak şarkı söylemek...   </p>
			<p class="paragraf">“Kime anlatsan inanmaz. Biz neden böyle olmuşuz?” Heyecanı yatışmıştı. Ama gene de o zavallı sorgu yargıcıyla karşılaşacağına üzülüyor, hele pembe yanaklı yazıcıyı hatırladıkça ruhu yoruluyordu. Gözlerinin her karşılaşmasında, bu ahmak oğlanın mahpus olmamak keyfini pırıl pırıl görmüştü. Kâmil Bey eskiden beri başkasının sefaletine bakarak haline şükredenlerden iğrenirdi.  </p>
			<p class="paragraf">Gireceği odanın kapısı yanında dururken, –süngülülerden birisi haber vermeye gitmiş olmalı– Ahmet’i düşündü. Acaba yakalandığının ilk günleri böyle mi geçmişti? Ona karşı da böyle mi davrandılar? Ahmet de birçok olayları kendisi gibi mi ölçüp,biçti, kurtuluş yolları aradı? Boğazı kurudu. Yüreğinde büyük bir öfke kabarıyordu. Nasıl olmuştu da Ahmet’e şimdiye kadar acımamıştı. Bu düpedüz alçaklık değildi de neydi?  </p>
			<p class="paragraf">“Hadi!”  </p>
			<p class="paragraf">Eşiği geçmeden bir an durakladı. Sonra kavgaya tamamıyla hazır, içeri girdi.   </p>
			<p class="paragraf">Masada oturan subay –dünkü değil– gülümseyerek ayağa kalkmış, elini uzatmıştı.  </p>
			<p class="paragraf">“Buyrun Beyefendi!”  </p>
			<p class="paragraf">Kâmil Bey hızla yaklaşıp uzatılan eli şaşkın tuttu.  </p>
			<p class="paragraf">“Lütfen oturunuz... Şöyle buyrun, rica ederim...”  </p>
			<p class="paragraf">Masanın sağında önceden hazırlanmışa benzemeyen bir maroken koltuk duruyordu. Kâmil Bey rahatsız rahatsız oturdu.  </p>
			<p class="paragraf">Subay, önündeki kâğıtların yerini değiştirdi. Sol elinin şahadet parmağını büküp çenesine sürerek kendisini tanıttı:  </p>
			<p class="paragraf">“Bendeniz Kurmay Binbaşı Burhanettin! Siz, merhum Selim Paşa hazretlerinin oğulları Kâmil Beyefendi değil misiniz?”  </p>
			<p class="paragraf">“Evet efendim!”  </p>
			<p class="paragraf">“Onurlandım! Kötü şartlar içinde tanıştığımız için özür dilerim. Çok üzüntülüyüm beyefendi! Siz beni belki tanımazsınız ama, birçok müşterek dostlarımız var. Paris Sefareti ateşemiliterlerini hatırladınız mı?”  </p>
			<p class="paragraf">“Hangi tarihlerde efendim?”  </p>
			<p class="paragraf">“1909’dan 1913’e kadar... Celâl Bey’di. Ben de o sıralarda stajyer olarak Paris’te bulunuyordum. Sefarette düzenlenen bir toplantıya siz de çağırılmıştınız. Fakat ben o gün bir görevle Toulon’a gitmek zorunda kalmıştım da tanışamamıştık.”  </p>
			<p class="paragraf">“Pek eseflendim... Dostlarımızdan meziyetlerinizi çok işitmiştim. Ben de tanışmayı istedim.” Yalan söylediği için utanarak kekeledi. “Paris’i özlüyor musunuz?”  </p>
			<p class="paragraf">“Ama ne kadar... Yalnız Paris’i değil, Parisli Fransızları da...”  </p>
			<p class="paragraf">Kâmil Bey az kalsın’ “Burada it sürüsü kadar Parisli Fransız var,” diyecekti. Öfkesini saklamak için zorla gülümsedi:  </p>
			<p class="paragraf">“O milletin kibar kadınları, kibar yabancılar için unutulmaz şeylerdir. “  </p>
			<p class="paragraf">“Unutulmaz şeyler...” Binbaşı içini çekti. “Bizim gibi Avrupa’yı yakından tanımış olanlara...”  </p>
			<p class="paragraf">Kapı vuruldu. Bir asker bir sürü kâğıt getirdi. Binbaşı Burhanettin Bey, “İzin verir misiniz?” dedikten sonra bunları baştan savma süzüp imzalamaya başladı. Arada bir kasıntıyla duruyor, yazılı meseleyi hatırlamak istiyormuş gibi kalemin sapıyla bıyıklarına dokunuyordu.  </p>
			<p class="paragraf">Bu iş Kâmil Bey’e, bulunduğu odayı gözden geçirmek, karşısındaki adamı incelemek fırsatı verdi.  </p>
			<p class="paragraf">Yıkılmış bir imparatorluğun devlet dairelerinde görülmeye alışılmış köhnelik, yeniyle eskinin yan yana bulunmasından ileri gelen karışıklık burada yoktu.  </p>
			<p class="paragraf">Dört tane balıkçıl kuşunun enselerine oturtulmuş, abanozdan yontma masanın üzerinde, mahpus sorgusu yapmak hiç yakışmazdı ama iki devlet arasında gizli bir anlaşma pekâlâ imzalanabilirdi. Duvar kâğıtları zevkle seçilmişti. Yerde kıymetli bir Acem halısı vardı. Hokka takımı kristalden, kalem sapı siyah kehribardan olmalıydı. Masanın üzerinde sedeften yapılmış bir kadırga modeli duruyordu. Kapıdaki paravan halis Japon... Işık öyle tertiplenmişti ki, ilk bakışta duvardaki eski silahlardan yapılmış armayı görmemek, görüp beğenmemek imkânsızdı...  </p>
			<p class="paragraf">Binbaşı Burhanettin Bey, elbisesini en pahalı İngiliz kumaşından, çok usta bir terziye yaptırmıştı. Göğsünde, ancak elçiliklerde görevli subaylara çoğunlukla protokol gereği verilen yabancı nişanların kurdelalarından ince bir sıra vardı. Saçları, kumral kalpağının rengindeydi. Elleri, okuldan çıkalı beri iki ihtilal, üç harp görmesi lazım bir subay elinden çok, ömründe bulaşık yıkamamış bir kibar hanımefendinin ellerine benziyordu.  </p>
			<p class="paragraf">Başka bir zamanda, başka bir yerde olsaydı, bunlar Kâmil Bey’e güven verir, kendi cinsinden birisiyle karşılaştığı için yüreğindeki sıkıntıyı dağıtırdı. Fakat şimdi, bunun büsbütün tersini duyuyor, bir resmi daireyi kendi eşyalarıyla döşeyen –buna emindi– bu kadın kadar şık, kadın kadar nazik adamın buraya sımsıkı yerleştiğini, buradan ayrılmamak için her şeyi, ama her şeyi yapmaktan çekinmeyeceğini anlıyordu.  </p>
			<p class="paragraf">1909’dan 1913’e kadar... Trablus Harbi... Balkan Harbi... Seferberlik... Sonra da Paris’ten unutulmaz hatıralar...  </p>
			<p class="paragraf">Kâmil Bey, çok istediği bir işe, yani kalkıp gitmeye gücü yetmediği için büyük bir yorgunluk duydu, güçsüzlüğünden utandı.   </p>
			<p class="paragraf">Kurmay Binbaşı Burhanettin Bey, karşısındakinin rahatsız rahatsız kımıldadığını fark etmiş olmalı ki, başını kaldırmadan, “Af buyrun efendim. Bir dakika!” dedi.   </p>
			<p class="paragraf">“Rica ederim!”  </p>
			<p class="paragraf">Kâğıtların imzalanması bitince askere yumuşak bir sesle emretti:  </p>
			<p class="paragraf">“Bizi rahat bıraksınlar!” Koltuğunu Kâmil Bey’e çevirdi: Şimdi Beyefendicim, açık konuşacağız. Bir kere ben fikirlerimi söyleyeyim, eğer yanıldığım noktalar olursa lütfen düzeltiniz. Bu olayda, başınıza gelen esef verici olayda, ben bir yanlışlık olduğuna eminim... Esaslı bir yanlışlık var. İşin sebeplerini bilemediklerinden yanlış sonuçlara varmışlar. Bizim gibi soyluları –bendeniz de paşa oğluyum– avam takımı, yani halk dedikleri ayaktakımı, her zaman acıma duygularımızdan, iyi kalpliliğimizden tutuyor. Soylu bir adam bir kere söz verdi mi...”  </p>
			<p class="paragraf">Öksürerek durdu. Galiba “söz vermek”i karıştırdığına pişman olmuştu. Acele kekeledi:  </p>
			<p class="paragraf">“Yani biz onlara acırız da, onlar bize acımazlar. Bizde zümre ayrılıkları, sözgelimi Fransa’daki, İngiltere’deki kadar açık olmamakla beraber, buna bir sınıf sezişi diyebiliriz. Öyleyse şuna dikkat etmek zorundayız: Bizim acıma duygumuza karşılık, onlar, farkında olarak ya da olmayarak bize kin beslerler. Evet birçoklarında bu kin şuurlu değildir. Şuurlu olmadığından karşımızda bir esir bağlılığı gösterirler. Fakat yakın etkimizden kurtuldukları anda düşmanlıkları birkaç kat artar. Bilirsiniz, aşağılık duygusudur bu... Ben bunun birçok çeşitlerini orduda gördüm. Anlaştık mı buraya kadar?”  </p>
			<p class="paragraf">“Ben memlekette az bulundum. Halkla ilintim hemen hemen yok gibidir. Belki de haklısınız!”  </p>
			<p class="paragraf">“Tamam... ‘İşin sebeplerini bilmediklerinden’ derken ben de bu noktayı arz etmek istemiştim. Evet... Halkı tanımamanızdan yararlanmışlar. Size bir örnek vereyim: Vapur işine adı karışan bir sürü serseriyi bulamadık. Hepsi savuşmuş gitmiş... Sizi yüzüstü ortada bırakarak...”  </p>
			<p class="paragraf">“Hayır! O anlamda bir olay yok efendim. Benim kimseyle ilintim yok...”  </p>
			<p class="paragraf">“Sözümü bitireyim de... Fedakârlık etmenin de bir yararı olmalıdır. Birtakım serüven meraklıları tarafından memleket korkunç bir ‘açmaz’a düşürüldü. Bu açmazı,” kelimeye şiddetle basıyordu, b”irkaç kişinin boş yere kendilerini feda etmeleriyle yarıp geçemeyiz! Ayaktakımı basittir, cahildir. Kısa görür. Sözgelimi: Gün geçmiyor ki, işgal ordusuna karşı suikastler tertiplenmesin... Bir külhanbeyiyle bir sustalı çakı düşünün, bir de bütün teknik imkânlarıyla büyük devletlerin muzaffer ordularını gözünüzün önüne getirin. Ordu teslim oldu. Memleket yer yer işgal altında. Anadolu’da yapılmak istenen işle, buradaki serserilerden birisinin, karanlıkta bir İngiliz subayını arkadan vurması arasında temelde hiçbir fark yok. Gerçeğin böyle olduğunda anlaşıyor muyuz?”  </p>
			<p class="paragraf">“Evet, bu noktadan bakınca gerçek böyle görünüyor.”  </p>
			<p class="paragraf">“Görünmüyor... Gerçeğin kendisi bu! Bundan bir an şüphe etmek, memleketi yıllardan beri sürüp giden kanlı boğuşmaya yeniden atmak olur. Siz asker değilsiniz. Mustafa Kemal denilen adamın ne kadar korkunç bir psikopat, hırslarının esiri bir sarhoş olduğunu elbette bilemezsiniz. Padişahımız efendimiz, kendisine harbiye nazırlığını vermiş olsalardı, Anadolu’da gene böyle birtakım eşkıyalar türemiş bulunsaydı, yakalanma emirlerini Mustafa Kemal imzalayacaktı. Allah göstermesin, mahkûm edilseydiniz, Harb Divanı kararını Mustafa Kemal onaylayacaktı.”  </p>
			<p class="paragraf">“Olabilir efendim. Zaten ben de başka türlü düşünmüyorum. Anlaşıyoruz. Artık mesele, Mustafa Kemal, Ahmet, Mehmet paşalar meselesi değil. Mesele, gerçek anlayışı, bu anlayışlardan çıkarılan sonuç, buna göre davranış... Sözgelimi siz, memleketin bugünkü şartlarını göz önüne getirerek, ‘Yüzde yüz teslim olmak lazım,’ diyorsunuz. Kurtuluşu bunda görüyorsunuz.”   </p>
			<p class="paragraf">“Yüzde yüz değil... ‘Şimdilik pasif korunmayı deneyelim,’ diyoruz.”  </p>
			<p class="paragraf">“‘Deneyelim,’ diyorsunuz. Başkaları da, gerçeği tıpkı sizin gibi değerlendirip, ‘Dövüşmekten başka çare yok!’ inancına varıyorlar. Ben aslında dövüşçü bir insan değilim. Boğazlaşmaktan her zaman nefret ettim. Fakat bu huyuma rağmen dövüş taraftarıyla beraber bulunuyorum. Mizacıma rağmen bu neden böyle oldu? Merhametimden falan değil... Beni aldatmadılar da... Çok düşündüm, beyefendi, nihayet şu gerçeği buldum. Millet dövüşmek istiyor. Hem de bu dövüşte ölmek ihtimali olanlar...”  </p>
			<p class="paragraf">“Yanılıyorsunuz, Anadolu asker kaçaklarıyla dolu... Başkaldırmalarla kaynaşıyor.”  </p>
			<p class="paragraf">Kâmil Bey, Nedime Hanım’ın bir sözünü hatırlayıp kelimesi kelimesine tekrarladı:   </p>
			<p class="paragraf">“Biz Çanakkale’yi Balkan Harbi’nin asker kaçaklarıyla kazandık.”  </p>
			<p class="paragraf">“O zaman halife efendimizi, padişahımızın payitahtını, peygamberimizin kutsal emanetlerini savunuyorlardı. Şimdi, ölümsüz değerler mahvedilmek isteniyor.”  </p>
			<p class="paragraf">“Öyleyse İnönü’nde zafer nasıl kazanıldı?”  </p>
			<p class="paragraf">Kurmay Binbaşı Burhanettin Bey biraz iğrenme, biraz da acımayla yüzünü buruşturdu:  </p>
			<p class="paragraf">“İnönü’nde çarpışan kuvvetler hakkında bilginiz var mı efendim?”  </p>
			<p class="paragraf">“Hayır.”  </p>
			<p class="paragraf">“Aydın Osmanlılar arasında ‘İnönü Zaferi’ diye bir şey konuşulması, ecdadı Viyana önünde dövüşmüş bir millet efradı olarak acıklıdır. Birkaç bin kişilik büyücek bir çete çarpışmasını siz zafer mi sanıyorsunuz? Bir Yunan keşif kolunu çekilmek zorunda bıraktılar. Böyle işlerin harplerde hiç önemi olamaz. Siz asıl Çerkez Ethem Bey meselesine dikkat etmelisiniz. Ankara, Çerkez Ethem Bey sayesinde duruyordu. Ethem Bey’in gayreti olmasaydı, Çapanoğlu kuvvetleri Ankara’yı basacak, oradakileri toptan kılıçtan geçirecekti. Ankara’ya bu kadar büyük hizmetler yaptıktan sonra Ethem Bey neden isyan etti? Daha doğrusu, Mustafa Kemal’i neden bıraktı? Çünkü gidilen yolun çıkmaz olduğunu nihayet anladı. Bu fikir Çerkez Ethem Bey’den geliyorsa, inanacağız. Çünkü işin sadece içinde değil, başında bulunuyordu.”   </p>
			<p class="paragraf">Kâmil Bey, böyle düşünmediğini saklamaya lüzum görmeden, kederle gülümsedi:  </p>
			<p class="paragraf">“Bakınız beyefendi, ayrı ayrı notlardan hareket ederek şöyle bir yerde belki buluşuruz: Bir taraf barış aramayı denerken, öte taraf karşı koymayı sürdürse nasıl olur? Bence boğuşmaya hazır olanlar bulunmazsa, anlaşma taraflarının değeri zaten meydana çıkmaz.”  </p>
			<p class="paragraf">“İyi ama birader, bizden direnmeye son vermemiz isteniyor.”  </p>
			<p class="paragraf">“Daha güzel. Bu, onların güçsüzlüğünü gösterir. İşgal devletleriyle Yunan ordusunun başaramadığını sizden istemek, biraz garip değil mi?”  </p>
			<p class="paragraf">“Hayır, değil! İngiliz, Fransız, İtalyan, Japon, Amerikan kuvvetlerinin Ankara’yı alamayacakları gibi bir düşünce söz konusu olamaz. İşin bir başka cephesi var... Bir büyük tehlike...”   </p>
			<p class="paragraf">“Neymiş?”  </p>
			<p class="paragraf">“Kuvayı Milliyeciler öylesine gözleri kin bürümüş adamlar ki, her şeyin kaybolduğunu anladıkları anda Bolşevik olacaklar. Bu hususta kesin delillerimiz var. Zaten gizli kapaklı bir şey değil. ‘Gerekirse Bolşevik değil, şeytan bile oluruz!’ diye açıkça söylüyorlar!  </p>
			<p class="paragraf">“Yok canım!  </p>
			<p class="paragraf">Kâmil Bey, omuzlarına basıp kemiklerini çatırdatacak kadar ağır bir sevinç duydu. Demek ki büyük devletlerin Anadolu’dan bir bakıma korktukları doğruydu. “Öyleyse bu iş yüzde yüz kazanılacak... Hay Allah senden razı olsun Mustafa Kemal Paşa!”  </p>
			<p class="paragraf">Burhanettin Bey, Bolşevik olmak sözünün bile ne korkunç sonuçlar doğuracağını anlatıyordu. Kâmil Bey’in dalgınlığını fark edince dikkatini tazelemek için bir gümüş kutuyu önüne sürdü:  </p>
			<p class="paragraf">“Buyrun cigara içelim!” Altın kaplama çakmağını yakarak uzattı. “Rica ederim buyurun!”  </p>
			<p class="paragraf">“Mersi!”  </p>
			<p class="paragraf">“Bir şey değil...” İçini çekti. “Memleket işte bu kadar perişan... Dört sene devam eden askeri hatalar, milletin insan kaynaklarını kuruttu. Anadolu’da zorla dövüşe sürülen köylüleri görseniz yüreğiniz sızlar. Ayakları çıplak, sırtları çıplak, bazısında av tüfekleri var. Çoğu baltalarla, kazmalarla silahlandırılmış... Mitralyözler, bizim bildiğimiz, ilk hatlara, siperlere yerleştirilir değil mi? Hayır! Siperlerin gerisine koyuluyormuş. Askerlerin kaçmasını önlemek için... Menzil örgütleri olmadığından köyleri, kasabaları yağmayla geçiniyorlar. İlaç, doktor lafını edenler, bozguncu diye kurşuna diziliyor. Durum trajik, hatta bir bakıma trajikomik, beyefendi... Af buyurun, siz siviller muharebe denilince aruzla yazılmış yaveleri hatırlarsınız. Halbuki biz harbin ne demek olduğunu biliriz.”  </p>
			<p class="paragraf">Burhanettin Bey kederlenmiş gibi biraz sustu. Kâmil Bey, kurmay binbaşının silahsızlık, ilaçsızlık hususunda doğru söylediğini biliyordu. Anadolu’da çarpışanlar belki daha beter haldeydiler. Fakat bunları karşısındaki “operet subayı”ndan dinlemek tamamıyla ters etki yapmıştı. Üstü başı toz içinde, elbisesinin havı dökülmüş bir harp subayı anlatsa, üzülmemek imkânsızdı. Acı gerçek bile, parlak bir umutsuzluğu temsil eden bu adamın ağzında yalana benziyordu.  </p>
			<p class="paragraf">Kâmil Bey kendisini, Kurmay Binbaşı Burhanettin Bey’den sınırsız derecede güçlü buldu. Cigarayı lezzetle içiyordu. “Aferin Kâmil! Aferin tosunum!” diyerek kendisini kutluyordu.  </p>
			<p class="paragraf">Burhanettin Bey bu sefer sesindeki kederli ahengi değiştirdi:  </p>
			<p class="paragraf">“Şimdi bunları bırakalım! Toplumdaki yüksek yeriniz dolayısıyla bugünkü karışıklıkta kendinizi feda etmeye sizin hakkınız yok. Nitekim ben de kendimde böyle bir hak göremiyorum. Memleketimizde okumuş insanların yüzdesini bilirsiniz. Bir millete aydınları her zaman lazım. Sizin ölmeniz, herhangi bir köylünün, bir amelenin ölmesine benzemez. Onlardan sürü sürü bulunur, sizin gibi bir aydın yetişmesi için yıllar, servetler ister. Sizi, o zavallı <span class="CharOverride-2">Karadayı</span> gazetesiyle, onun çevresindeki kadınlı erkekli serserilerle beraber düşünmek bana, ‘parol donör’ acı veriyor efendim. Biz böyle buhranlı zamanlarda olayların gelişmesini sabırla beklemeliyiz. Zaten soylu insanlarla basit insanlar arasındaki kuvvet farkı; birincilerin sabredebilmelerine karşılık, ötekilerin sonunu hesaplamadan kendilerini mahvetmelerindedir. Biz bu milletin idareci kadrosuyuz. Kendimizi dilediğimiz gibi harcamaya hakkımız yoktur. Sonra, Allah saklasın, millet başsız kalır. Bütün bunlar...”  </p>
			<p class="paragraf">Telefon çaldı. Burhanettin Bey, “Bir dakika!” diyerek dinleyiciyi kulağına götürdü, “Evet paşa hazretleri... Hay hay paşa hazretleri...”yle dolu bir konuşma başladı.  </p>
			<p class="paragraf">Kâmil Bey binbaşının sözlerini evirip çeviriyor, bunların, böylece nereye varacağını bulmaya çalışıyordu. Kendisini ömründe bir an bile koca bir millete değil, bir kalabalık bir aileye dahi “baş” olmuş gibi hayal edememişti. Babasının sağlığında kalabalık konağı, uçsuz bucaksız yalıyı, girenin çıkanın hesapsız olduğu köşkü kimin, nasıl idare ettiğini düşünür, şaşırırdı. Bir tek Nermin’le, bir mini mini Ayşe’ye karşı sorumluluğunu bile işte galiba yüzüne gözüne sıvaştırmıştı. Bu ölçüsüz pohpohlama, üzerinde hiç de iyi etki yapmadı. Yavaş yavaş, dolandırılmak isteniyor duygusuna kapıldı. Gövdesini biraz geri çekerek, tedirgin bekledi.  </p>
			<p class="paragraf">Burhanettin Bey, “Evet paşa hazretleri...” diyordu, “Burada efendimiz... Evet... Anlaşacağımıza eminim paşa hazretleri... Başüstüne... Uğrarım... Derhal...”  </p>
			<p class="paragraf">Dinleyiciyi yerine koydu. Üzerindeki “hazırol” duruşu hemen değişti, gülümsedi:   </p>
			<p class="paragraf">“Paşa hazretleri sizi sordular! Sizinle yakından ilgileniyorlar. Ne diyordum... Evet... Siz soylu bir adam olarak... Belki söz verdiniz... Sözünüzü geri almakta...”  </p>
			<p class="paragraf">“Hayır, kimseye söz vermedim.”  </p>
			<p class="paragraf">“Yok canım! Söylesene birader... Buna sevindim işte... Hay Allah razı olsun... Şimdi beni dinleyin azizim!” Burada “monşer” demişti. “Sarayın bile meseleden haberi var. Sizi şimdilik Roma elçiliğimize başkâtip olarak göndereceğiz. Hariciye Nezareti kıymetinizi takdir ediyor. En yakın zamanda Osmanlı Hariciyesi’nin ender yetiştirdiği elçilerden olacağınıza herkes emin...”  </p>
			<p class="paragraf">Burhanettin Bey sözü bu konuda uzatarak Kâmil Bey’e düşünmek fırsatı vermiş oldu. Müttefikler içinde, Anadolu’ya karşı en fazla İtalyanlar yumuşak davranıyorlardı. Burada artık yürütülmesine imkân kalmamış bir işte inat etmektense, Roma’dan Anadolu’ya daha çok yardım edebileceğini süratle tasarladı. Teklifi çoktan kabul ettiği için artık söylenen sözlerin hepsi gereksizdi.  </p>
			<p class="paragraf">“Bu teklifi düşüneceğim efendim! Size yarın cevap veririm.”  </p>
			<p class="paragraf">“Pek memnun oldum. Zaten anlaşacağımıza emindim. Yalnız bir nokta var. Deminki telefonu dinlediniz. Paşa hazretleri acele karşılık bekliyorlar. Tabii kendileri de daha yukarıya arz edecek. Prensip itibarıyla anlaştığımızı söyleyemez miyim?”  </p>
			<p class="paragraf">Kâmil Bey bu haberin Nermin’i ne kadar sevindireceğini kestirerek dalmıştı. “İnsanlardan becerebileceği işi istemeli... Orada bana ne kadar faydalı olur!”  </p>
			<p class="paragraf">“Prensip itibarıyla mı efendim? Pekâlâ!”  </p>
			<p class="paragraf">“Teşekkür ederiz. Şimdi asıl meseleye geçelim. Tutuklanmanızı gerektiren olaya, işgal kuvvetleri kumandanlığı pek önem veriyor. Hazırlanmış bir saldırı planı, elde edilen belgelerde gerçeğe çok yakın bir şekilde gösterilmiş. Bu da zannettiğinizden tehlikeli bir haldir. Kısacası bize bir suçlu lazım!”  </p>
			<p class="paragraf">Kâmil Bey gözlerini kırpıştırarak telaşla düşündü, sıkıştırılmış bir akıllı insan olarak derhal çareyi buldu:  </p>
			<p class="paragraf">“Anlıyorum efendim! Haklısınız.” Artık Burhanettin Bey’i dost sayıyordu: “Bir suçlu lazım değil, suçlu meydanda...”  </p>
			<p class="paragraf">“Kimdir?”  </p>
			<p class="paragraf">“Ahmet Bey, benden önce tutuklandı. Belgelerin yakalanmasına yarayan ifadeyi verdi. Ben de, sandığı bana emanet edenin o olduğunu söylemiş bulunurum. Ben, sandığın içindeki kâğıtların ne olduğunu bilmiyordum.”  </p>
			<p class="paragraf">“Hayır. O adam artık suçlu olamaz.”  </p>
			<p class="paragraf">“Neden?”  </p>
			<p class="paragraf">“Bizce gizli kalması gereken bir sebeple...”  </p>
			<p class="paragraf">“Öyleyse... N’apalım peki?”  </p>
			<p class="paragraf">Kâmil Bey bir an durakladı. Sonra aynı an içinde dehşetli bir karar verdi, teker teker kesinlikle konuştu:  </p>
			<p class="paragraf">“Bir başkasını bulacağım! Tevkifimden bir gün önce, bana sandığı Gülcemal vapuruna teslim etmemi söyleyen bir adam... İşinize gelir mi?”   </p>
			<p class="paragraf">Kâmil Bey, Kurmay Binbaşı Burhanettin Bey’in yüzüne bakarak bir hata işleyip işlemediğini kestirmeye çabalıyordu. Hata bile olsa bir kere adım atılmıştı. Niyazi Efendi bir hain değilse bile artık mahvolacaktı.  </p>
			<p class="paragraf">“Kimdir bu?”  </p>
			<p class="paragraf">“Niyazi isminde bir İzmirli.”  </p>
			<p class="paragraf">“Niyazi mi? İzmirli Niyazi. Ufak tefek... Kamburca...”  </p>
			<p class="paragraf">“Evet.”  </p>
			<p class="paragraf">“Olamaz efendim!” Burhanettin Bey kaşlarını belli belirsiz çattı. “Şimdi açık konuşalım! Boşuna vakit kaybediyoruz. Sesinde biraz önceki saygı kalmamışa benziyordu. Olayı biliyoruz. Yalnız delil yok. Kadını istiyorlar azizim. Nedime ismindeki kadını teslim etmek zorundayız! Bu kadın ya pek kurnaz ya da rastlantılar onun işine yaradı. Ararat vapuru acenteliği kendisini görmediğini söylüyor. İki tane meşhur doktor, o gece evinde olduğuna şahit. Gerçeği yalnız siz biliyorsunuz.”  </p>
			<p class="paragraf">“Ben mi biliyorum? Size Nedime Hanım’ı teslim mi etmeliyim?”  </p>
			<p class="paragraf">“Kimseyi teslim edecek değilsiniz. Biz eminiz. Siz bu işe rasgele, hiçbir şeyden habersiz karıştınız. Yani işin tanığısınız!”  </p>
			<p class="paragraf">“Hayır. Ben hiçbir şeye tanık değilim!”  </p>
			<p class="paragraf">“Yeniden mi başlayacağız? Lüzumsuz fedakârlık... Sizin kendinizi mahvetmeniz Nedime Hanım’ı kurtarmaz ki... Ailenizi, çocuğunuzu düşünün, geleceğinizi düşünün. Para durumunuzun sıkışık olduğunu öğrendik.”  </p>
			<p class="paragraf">“Bırakın para durumunu! Bana korkunç bir şey öğrettiniz beyefendi... Ben kendimin alçak bir herif olduğumdan bu âna kadar şüphelenmemiştim bile...”  </p>
			<p class="paragraf">“Estağfurullah...”  </p>
			<p class="paragraf">“Bırakın... Adinin bayağısı imişim... Roma Elçiliği başkâtipliğini nasıl da kolayca kabul ettim. Burada devlet mi var ki, Roma’da elçiliği olsun? Roma Büyükelçiliği’nin başkâtibi, geleceğin parlak büyükelçisinin dün geceyi nasıl bir yatakta geçirdiğini galiba bilmiyorsunuz. Öyle bir odada, öyle bir yatakta bir gece yatırıldıktan sonra benim Roma Elçiliği başkâtipliğini kabul etmem ne kadar komik oldu. Maskaralık oldu. Affınızı dilerim efendim. Rahatsız oldunuz. Söz bitti mi?”  </p>
			<p class="paragraf">“Hemen heyecanlanmayın canım! Oturun... Hele bir cigara...”  </p>
			<p class="paragraf">Şık, kurnaz, yakışıklı subay bu sözleri, razı olduğunu zannettiği anda, birdenbire huysuzlaşan bir kadına yalvaran acemi bir zampara gibi telaşla söylemişti. Gümüş cigara kutusunu uzatıyordu.  </p>
			<p class="paragraf">“Buyrun... Yakın efendim... Bir kelime daha söyleyeceğim.”  </p>
			<p class="paragraf">“Yetişir... Biliyorum. Sıra Şeytan Adası korkutmasında değil mi? Onu dün yüzbaşı bey söylediler. Biz ikimiz de çocuk değiliz efendim. Memleketi işgal etmiş düşmanlarla dövüşenleri asla affetmeyen acayip vatanseverlerin elinde olduğumu biliyorum.”  </p>
			<p class="paragraf">“Fakat o kadını kurtaramazsınız ki...  </p>
			<p class="paragraf">“Ne korkunç bir söz! Şimdi size gebe bir kadını kurtaramamanın başka, gebe bir kadını suçsuz olduğu halde mahvederek elçilik başkâtibi olmanın başka şeyler olduğunu nasıl anlatmalı? Müsadenizi rica edeceğim efendim.”  </p>
			<p class="paragraf">“Bir dakika... Paşa hazretleri çok üzülecekler... Size...”  </p>
			<p class="paragraf">“Acıyorlar mı? Teşekkürlerimi lütfen arz ediniz.”  </p>
			<p class="paragraf">“Yarına kadar düşünün.”  </p>
			<p class="paragraf">“Kıyamete kadar düşüneceğim, bu hakareti asla unutmayacağım! Alçak bir adam olduğumu nasıl da keşfettiniz! Tebrik ederim.”  </p>
			<p class="paragraf">“Bunları nereden çıkarıyorsunuz? Biz sizin iyiliğinize çalışıyoruz.”  </p>
			<p class="paragraf">“İyiliğin bu kadar iğrencine hiç rastlamamıştım!”  </p>
			<p class="paragraf">Kâmil Bey sapsarı kalktı. Başıyla selam verdi. Kapıya doğru yürüdü.  </p>
			<p class="paragraf">“Durunuz!”  </p>
			<p class="paragraf">Ses kabaydı, öfkeliydi. Binbaşı Bey artık oyun oynamıyordu:   </p>
			<p class="paragraf">“Nereye? Tutuklu olduğunuzu unuttunuz galiba! Bekleyin de muhafızlar gelsin!”  </p>
			<p class="paragraf">Kâmil Bey rahatça döndü. Belki de gerçekten iyiliğini isteyen bir adamdan böyle ayrılmanın kabalık olduğunu düşünmüştü. Bereket versin, iyilik istemek falan yokmuş... İş mini mini bir tuzakmış... Her yerde aynı kavga! İki düşman takım!  </p>
			<p class="paragraf">“Durumumu hatırlattığınızdan dolayı minnettarım.”  </p>
			<p class="paragraf">Binbaşı, zil sesine koşan askere çıkıştı:  </p>
			<p class="paragraf">“Götürün!”  </p>
			<p class="paragraf">Bu kızgınlık karşısında Kâmil Bey’in gülmesi tuttu.  </p>
			<p class="paragraf">Demek, ihanet, paşa oğlu olup kurmay binbaşı üniforması bile giyince, nihayet, Niyazi Efendi denilen rezilliğe benziyordu. Yalnız hilesi artıyor o kadar...  </p>
			<p class="paragraf">Odasının pislik içinde yalnızlığı ilk defa kendisine sevimli, dost, sıcak geldi. Büyük bir iyilik yapmış gibi yüreği sevinçle doluydu. “İnsanları tanıyacağım,” diye düşündü. “İyi başladık. Hiçbirisi elimden kurtulamayacak. Hepsini iyice tanıyacağım!” Altında ezilmekten korktuğu tehlike, bir oyun halini alıvermişti. Bir çeşit spor çekişmesi... Ya da piyesin büyük provası... Birazdan boks eldivenlerini çıkaracak ya da iğreti kıyafetini değiştirip kendi benliğini alacak...  </p>
			<p class="paragraf">Acaba bazı subaylar, Osmanlı İmparatorluğu’nun aralıksız yenilmelerinden sonra mı böyle olmuşlar? “Hele bakın binbaşı beyin öfkesini sevsinler... Düşmana karşı değil de, esirlere karşı bir öfke... Esirlerin esirine karşı... Çok yaşayın siz, e mi?”  </p>
			<p class="paragraf">Ellerini neşeyle ovuştururken öylece durdu. Yüzü asıldı.  </p>
			<p class="paragraf">Nedime Hanım, bu gidişle yüzde yüz tutuklanacaktı. Ona da tuzak kuracaklar... Kendisine yaptıkları gibi, sözgelimi, “Ahmet, Remzi, Kâmil, her şeyi söylediler. İnkâr boş!” diyecekler. Belki ayrıca merhametine de başvurulacak... “Sizin yüzünüzden üç aile mahvoluyor,” derlerse kahraman kadın mutlaka kendini feda eder.  </p>
			<p class="paragraf">Aleyhinde hiçbir delil bulunmadığını, hiç kimsenin de kendisi için fedakârlık yapmadığını ona mutlaka bildirmek gerekiyordu. Ahmet’in intiharını, Ramiz Efendi’nin oyununu, kendisiyle pazarlık halinde olduklarını, hele Niyazi’nin namussuzluğunu mutlaka öğrenmeli...  </p>
			<p class="paragraf">Yumruklarını sıkarak, büyük bir çaresizlik içinde dolaşmaya başladı. Birkaç kere gidip gelince kuvveti kesildi. Hiçbir şey tasarlamadığı halde kapıyı yumrukladı. Bir taraftan da, dünyanın en umutsuz, en yalvaran sesiyle, “İbrahim Efendi! İbrahim Efendi!” diye hıçkırıyordu.  </p>
			<p class="paragraf">Çıkardığı gürültüden gene kendisi ürkerek bir adım gerileyip çevresini korkuyla dinledi. “İbrahim’i ne yapacaksın budala! İnşallah kimse duymamıştır. İnşallah...”  </p>
			<p class="paragraf">Yatağa oturdu. Canı birdenbire ‘portakal’ istemişti. Bu, aynı zamanda kapıyı vurmasının sebebi olabilirdi.  </p>
			<p class="paragraf">“Kadını tevkif ederlerse... İbrahim’e ‘Portakal’ istedim derim... Tevkif ederlerse... O da bunu benden bilirse... Yalnız bir kere ihanet etmediğimi söylerim. Yemin falan etmeden... Eğer inanmadığını gözlerinden anlarsam, derhal önünde kafama bir kurşun sıkarım.”  </p>
			<p class="paragraf">“Bir lekeyi ölümle temizlemek” fikrini her zaman saçma bulurdu. “Ölüm hiçbir şeyi halletmez” inancı üzerinde, vaktiyle bir uzun tartışmaya girdiğini de hatırlıyordu. Meğer kimi durumlarda ölüm çok anlamlı oluyormuş. Hem de başka çare kalmamak şartıyla...  </p>
			<p class="paragraf">Neden sonra ayak sesleri duyarak boynunu uzattı. İbrahim’i çağırmalı mı, çağırmamalı mı?  </p>
			<p class="paragraf">Ayak sesleri kapıda durdu, kilit açıldı. İbrahim’in ablak suratı göründü. Gülüyordu:  </p>
			<p class="paragraf">“Sana ateş getiriverdim beyim, mangalı bir güzel doldurdum.”  </p>
			<p class="paragraf">“Sağol.”  </p>
			<p class="paragraf">“Bir de gazete aldım, buyur.”  </p>
			<p class="paragraf">“Teşekkür ederim.”  </p>
			<p class="paragraf">Gözüne “Aksaray Cinayeti” diye büyük bir başlık ilişti. Az kalsın her şeyi unutup bunu okuyacaktı.  </p>
			<p class="paragraf">“Sen binbaşı beyi tanır mıydın beyim?”  </p>
			<p class="paragraf">İbrahim’in yüzüne soruyu anlamadan baktı:  </p>
			<p class="paragraf">“Binbaşıyı mı?” “Hayır,” diyecekken vazgeçti. “Tanımaz olur muyum? Binbaşıyı da tanıyorum, paşayı da...”  </p>
			<p class="paragraf">“Öyleymiş... Yazıcı söyledi. Yalan mundar, inanmadım. Seni büyük bir makama geçireceklermiş ama olmazlanmışsın, öyle mi?”  </p>
			<p class="paragraf">“Öyle...”  </p>
			<p class="paragraf">“Neden olmazlandın?”  </p>
			<p class="paragraf">Kâmil Bey gülümsedi:  </p>
			<p class="paragraf">“Alay komutanlığı veriyorlar.”  </p>
			<p class="paragraf">“Ee?”  </p>
			<p class="paragraf">“Ben de. ‘Tümen komutanlığı olmazsa bana bakmayın,’ diyorum.”  </p>
			<p class="paragraf">“Sen subay mısın aman, beyim?”  </p>
			<p class="paragraf">“Vay budala vay! Daha bilmiyor muydun? Ben albayım! Albay...”  </p>
			<p class="paragraf">“Yok canım... Tövbee! Aman albayım bir kusurumuz varsa bağışla! Biz köylü kısmıyız... Nefer parçası...”  </p>
			<p class="paragraf">“Hayır! Ne kusurun olacak! Her hizmetimi görüyorsun.”  </p>
			<p class="paragraf">“Vah, vah!” İbrahim hazırola geçmişti. “Seni bu sebepten mi yakaladılar?”  </p>
			<p class="paragraf">“Evet... Görev kabul etmiyorum diye...”  </p>
			<p class="paragraf">“Kabul ediver... Oh beyim, şimdi kabul ediver de, sonra bir yolunu bulursun.”  </p>
			<p class="paragraf">“Hiç olur mu oğlum? Ben harpte bir kere tümen komutanlığı yapmışım. Şimdi alay komutanlığına inersem dost düşman ne der?”“  </p>
			<p class="paragraf">“Orası da doğru... “Attan in, eşeğe bin!” hesabı! Peki onlar neden tümen komutanlığı vermemekteler? Senden iyisini mi bulacaklar alçaklar?  </p>
			<p class="paragraf">“Onların da suçu yok. Burhanettin Bey beni sever. Okul arkadaşıyız. Uzaktan akraba oluruz. Fakat malum ya, ordu dağıldı. Ortada it sürüsü kadar paşa var. Onlar boşta dururken bize tümen komutanlığı düşmüyor.”  </p>
			<p class="paragraf">“İşte bu kötü! Şimdi ne olacak?”  </p>
			<p class="paragraf">“Meraklanma! Bir çaresini bulacaklar.”  </p>
			<p class="paragraf">“Seni tümen komutanı yaparlar mı beyim?”  </p>
			<p class="paragraf">“Hiç şüphen olmasın.”  </p>
			<p class="paragraf">“Dayat öyleyse... Bir vakit kabul etme!”  </p>
			<p class="paragraf">“Dayatacağım. Şimdi söyle bakalım İbrahim, eğer beni tümen komutanı yaparlarsa, benimle beraber gelir misin? Seni emir çavuşu alırım...”  </p>
			<p class="paragraf">“Nereye gidilecek?”  </p>
			<p class="paragraf">“Geyve Boğazı’na...”  </p>
			<p class="paragraf">“Neresi? Rumeli’nde mi?”  </p>
			<p class="paragraf">“Rumeli mi kaldı aptal? Sizin Çankırı’ya iki konak... Hiç duymadın mı? Arada bir Bolu var. Bolu-Ankara-Çankırı.”  </p>
			<p class="paragraf">“İyi öyleyse... Aman pek iyi...” İbrahim biraz düşündü. “Lakin biz çavuş değiliz ki...”  </p>
			<p class="paragraf">“Orasını bana bırak... Eğer razı olursan, şimdiden sana izin... Çavuş işaretlerini peydahla!”  </p>
			<p class="paragraf">“Sağol beyim! Allah senden razı olsun! Bizim kel Murtaza bile onbaşı oldu. Biz burada kaldık. Sağol.”  </p>
			<p class="paragraf">“Lakin bu laf aramızda kalacak. Birisi duyarsa olmaz.”  </p>
			<p class="paragraf">“Bilmez miyim, hiç söylenir mi? Biz sır saklamasını öğrendik beyim... Ağaçlarda laf var, ben de laf yok...”  </p>
			<p class="paragraf">“Aferin...”  </p>
			<p class="paragraf">“Alay komutanlığı da iyiydi beyim... Gene sen bilirsin, ‘Hani burada yatmadansa...’ dedim. Başka bir emrin var mı?”  </p>
			<p class="paragraf">Kâmil Bey, apansız açılan bu acayip konuşmadan yararlanarak kurduğu plana hemen başlamamak için kendisini zor tuttu. Acele etmek belki Asker İbrahim’i şüphelendirirdi.  </p>
			<p class="paragraf">Tümen komutanlığına yaraşacağını umarak kasıldı, soruyu duymazdan geldi. Gazeteyi açıp yüzünü sakladı.  </p>
		</div>
	</body>
</html>