<html xmlns="http://www.w3.org/1999/xhtml">
	<head>
		<title>1-4</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-2" xml:lang="en-GB">1  </p>
			<p class="paragraf">Önü sıra sürüklediği kurşuni bulutlarla ufuktaki dağları silerek Ege Denizi’ne ağlamaklı bir şubat akşamı iniyordu. Oldum olası güneş yüzü görmemişe benzeyen günbatıda, bir damla kızıllık yoktu.  </p>
			<p class="paragraf">İmbat düşmüş, yaşlı şilepte rüzgâr ıslıklarının yerini yorgun makinelerin ıslak hırıltısı, zangırdayan gövdenin demir gıcırtısı almıştı. Güvertede fıçılarla sandıklar karmakarışık, bütün demirler paslı, donanım ipleriyle brandalar lime limeydi.  </p>
			<p class="paragraf">Savaş sırasında batarak armatörüne umduğu sigorta parasını kazandırmadığından, gemi yıllardır yüzüstü bırakılmış, bu sebeple on bir mil olan yolu altı mile düşmüştü. Barselona’dan kalkalı on beş gün oluyordu. Rüzgârla sürüklenmese bu kadar zamanda bile burasını –Midilli Adası önlerini– tutacağı şüpheliydi. Kâğıtları buğday, kuru yemiş, tuzlu balık taşıdığını yazıyordu, ama mavzer tüfekleri, ağır makineli mermileriyle tıka basa dolu ambarlarında, Bolşeviklere yenilerek Kırım’a doğru çekilen General Vrangel’in ak ordularına kaçak silah götürüyordu.  </p>
			<p class="paragraf">Kâmil Bey, seçmeye çalıştığı karaltının serseri torpil olmadığını anlayınca soluğunu hırsla boşalttı, var gücüyle sıktığı için sızlamaya başlayan parmaklarını gevşetti.  </p>
			<p class="paragraf">1914 Dünya Savaşı karışıklığının, mütarekeden iki yıl sonra bile eski bir şilepte böyle sürüp gitmesi, akıl alır şey değil. Daha geçen ay bir İspanyol gemisi Bozcaada önünde serseri torpile çarpmış, bir İngiliz torpidosu imdada yetiştiği halde içindeki iki yüz elli kişiden ancak yüz kişi kurtulabilmişti. Bu olayı ölümü kanıksamış alaycı Fransız süvariden dinledi dinleyeli, gündüz güvertede böyle gözcülük ediyor, geceleri de en küçük parıltılarla uyanıp sıçrıyordu.  </p>
			<p class="paragraf">“Serseri torpile çarpan gemide olaydık, karımla kızımı n’apar yapar kurtarır mıydım? Niçin Kâmil ailesi kurtulan yüz kişinin arasında bulunsun da, boğulan yüz elli kişiden üçü olmasın?” Bu soruları ne zaman kendi kendine sorsa ürküp sarsılmakta, pazı güçleri kadar akıllarına da güvenen cesur erkeklerin kesin inancıyla, “Kurtarmanın yolunu bulurdum yüzde yüz”, demekteydi.  </p>
			<p class="paragraf">Eskiden olsa, bunu bir kez sorup bir kez karşıladı mı, bir daha üstünde durmazdı. Son birkaç yıldır, kimi durumlarda, eski güvenini eski kesinlikte bulamıyor, alışmadığı bu düşman tedirginliği bir türlü yüreğinden söküp atamıyordu.  </p>
			<p class="paragraf">Kâmil Bey, Abdülhamit’in en zengin vezirlerinden Selim Paşa’nın tek çocuğuydu. Genç yaşında çok büyük bir mirasa konmuş, buna dayanarak her şeyde –aile reisliğinde bile– gerçek amatör sporcu ölçüleriyle onurlu yaşamıştı. Tutumlulukta, eli açıklıkta, ataklıkta, ihtiyatkârlıkta, gururlulukta, alçakgönüllülükte, hatta sevgide, düşmanlıkta amatör sporcu doğruluğuyla davranır, hangi zor altında bulunursa bulunsun bu ölçüyü bozmayacağına güvenirdi.  </p>
			<p class="paragraf">Ruh gücünün, soyluluğunun, bilgisinin olağan sonucu saydığı soğukkanlılığını da çocukluğundan beri korumaya çalışmış, en tehlikeli durumlarda telaşını bastırıp kimseden yardım istememeye kendisini alıştırmıştı.  </p>
			<p class="paragraf">Gördüğü karaltıların serseri torpil olup olmadığını daha kolay anlamak için dürbününü kullanmaması, batan geminin hikâyesini dinledikten sonra telaşlandığını çevresine, öncelikle de karısı Nermin’e, sezdirmek korkusundandı. Bu inadına da ayrıca kızıyor, uzun süren Dünya Savaşı’nın yaşayışını altüst ederek sinirlerini bozduğundan enikonu ürküyordu.  </p>
			<p class="paragraf">Savaş patladığı zaman –1914 Ağustos başlarında– Saint-Tropez’de, bir İspanyol prensi ahbabının yatındaydılar. Karısı dört aylık gebeydi.  </p>
			<p class="paragraf">Kâmil Bey, ne yapacağını kararlaştırmak için durumu her yanıyla ölçüp biçti. Olayları birer birer gözden geçirdi: Osmanlı İmparatorluğu, son altı yılda, “10 Temmuz”, “31 Mart” gibi iç sarsıntılar; “Trablus”, “Balkan” gibi utandırıcı yenilgiler geçirmişti. Başlayan savaşta hiçbir çıkar hesabı olamazdı. Tersine, uzun süredir, kendisini aralıksız tartaklayan büyük devletlerin kıyasıya kapışmasını fırsat bilip biraz soluklanması, derlenip toparlanmaya çalışması gerekti. Bu açıdan bakılırsa, savaş dışı kalacak, hiç değilse, bunun için var gücüyle çabalayacak, dünyadaki kuvvet dengesi de bu yolda başarı sağlamasını kolaylaştıracaktı.  </p>
			<p class="paragraf">Yattaki konukların hemen hepsi, kanlı boğuşmalardan doğrudan doğruya çıkarlı görünmeyen, ayrıca “para konuşmayı” ayıp sayan Batı soylularıydı. Sözü bir etmişler gibi, “Bu çılgınlık uzun süremez”, diyorlardı.  </p>
			<p class="paragraf">Kâmil Bey hesaplarını memleketinin savaşa katılmayacağı üzerine oturttuğu için, İspanyol prensi dostunun sonbaharı Kordova’daki şatosunda geçirme teklifini hiç duraklamadan kabul etmiş, Osmanlı İmparatorluğu’nun savaşa girdiğini bu sebepten, kasım ortalarında Kordova’daki bir İspanyol şatosunda haber almıştı. (O günü, hiç unutmaz, tabancayla atış yarışması yapıyordu. Kendisi gene hiç unutmaz, 122 sayıyla öndeydi.)  </p>
			<p class="paragraf">Akdeniz’deki İngilizlerden kaçarak Çanakkale’ye sığınan iki Alman zırhlısını, –Göben’le Breslav’ı– bir sandal ısmarlamaya gücü yetmeyecek kadar yoksul Osmanlı İmparatorluğu’nun “Satın aldım”, dediği, müttefiklerin de –İngilizlerin Fransızların, Rusların– bu yalanı yutmuş göründükleri biliniyordu. Gelen habere inanmak gerekirse işte bu gemiler –bu kez “Yavuz”, “Midilli” adıyla– kıçlarına birer Osmanlı sancağı takarak Karadeniz’e çıkıp Rus limanlarını topa tutmuşlar, böylece de temelleri çatırdayan Osmanlı İmparatorluğu’nu Almanya’nın yağma savaşına sokmuşlardı. (Konuklardan genç bir İngiliz lordu, “Attığını böyle vurur savaşçılarım olsa, ben de Enver Paşa gibi hiç durmam savaşa girerim”, diye şakalaşmak istemişti ama... Tatsız!)  </p>
			<p class="paragraf">Kâmil Bey iki gün sonra, bir Osmanlı vatandaşı olarak ne yapması gerektiğini danışmak için Madrid elçiliğine başvurdu.  </p>
			<p class="paragraf">Elçi beyefendi, Abdülhamit’in en tecrübeli diplomatlarındandı; rahmetli Selim Paşa’yı çok yakından tanıyor, “Sen benim elimde doğdun”, dediği Kâmil Bey’in Fransızcayı Parisli bir kadının da yardımıyla Galatasaray’da anadili gibi öğrendiğini, Oxford’u bitirdikten sonra İtalya’da yıllarca resme çalıştığını, İspanyolcayı da okuyup rahatça konuştuğunu biliyordu. Sözü uzatmadan, “kutsal vatan savunması görevini ve bu uğurda seve seve can verip kan dökmek ödevini, elçilikte tercüman olarak yapmasını” söyledi.  </p>
			<p class="paragraf">Kâmil Bey irkilip tedirgin tedirgin gözlerini kırpmaya başlayınca kurt Osmanlı elçisi, karşısındakinin bu teklifi amatör sporcu yasalarıyla bağdaştıramadığını, iltimas yoluyla korunmak isteniyormuş duygusuna kapılıp canevinden, yani “onurundan” yaralandığını anladı. Anlamasıyla da hemen sesini değiştirip, “Görev kutsaldır, çünkü parasızdır”, dedi, gene hiç duraklamadan ekledi: “Çünkü yüksek devletimiz, şu sıra kapıcı aylığı ödeyecek güçte değildir.” Biraz sustu, derin derin içini çekip ağır bir umutsuzlukla omuzlarını silkerek havaya açtığı ellerini masaya bıraktı. Sonra kalktı, ancak baba dostlarının böyle durumlarda kendilerine tanıdıkları, her çeşit direnmeyi kesip atma yetkisiyle önüne düştü, çalışacağı odayı gösterdi. Madrid’in hangi otelinde kaldığını sordu, karşılık beklemeden, ev bulma angaryasını da yükleneceğini müjdeledi. (Aslında hiçbir şey yüklenmiyor, bir güzel İspanyol hanım ahbabının epeydir boş duran döşeli konağına uygun kiracı bularak bir taşla birkaç kuş birden vurmuş oluyordu.)  </p>
			<p class="paragraf">Tam ayrılırken, en önemli şeyi hatırlamış gibi ciddileşti: “Doğurmak üzere olan bir kadınla savaş meydanlarından geçerek hiç bir yere gidemezsiniz yavrum!” dedi. Kâmil Bey, kendisine “yavrum” denilmesini hiç sevmezdi. Somurttu. “Ümittir ki bu kargaşalık uzun sürmez. Birkaç aya varmadan atarız bir lüks gemiye sizi bebekle beraber... Yallah!” Bunları söylerken yaramaz bir çocuğun suçunu bağışlıyormuş gibi omzunu okşuyordu.   </p>
			<p class="paragraf">Kâmil Bey böyle omuz okşamalarından da küçükten beri iğrenirdi. Gövdesini hızla geri çekmemek için kendisini var gücüyle sıkarak, kaskatı durup katlandı.  </p>
			<p class="paragraf">Haftalar, aylar geçiyor; savaş, yaman bir Osmanlı diplomatı olan Madrid elçisini bile şaşkınlıktan şaşkınlığa düşürecek “zerafetli cilveler” gösteriyordu.  </p>
			<p class="paragraf">Yukarda, Sarıkamış’ta “bismillah” demeye vakit bulamadan doksan bin kişilik koca bir orduyu kaybeden Osmanlı İmparatorluğu, biraz aşağıda, Kutul-Ammare’de İngilizleri bozup çevirip generaller esir almış, biraz daha beride Tih Çölü’nü aşıp Süveyş Kanalı’na sarılmayı başarmıştı. Üç yıl önce dört küçük Balkan devletine utanılacak bir kolaylıkla yenilen ordusu aylardır, Çanakkale Boğazı’nı “yedi düvelin” en korkunç silahlarına karşı aslanlar gibi savunuyordu.  </p>
			<p class="paragraf">Ne çare ki savaş sürmekte, salt Çanakkale savunusunun değil, İngilizlerle Fransızların kepazeliği göze alıp çekilmelerinin de fayda vermeyeceği anlaşılmaktaydı. Gidişat yavaş yavaş, fakat önüne geçilmez bir kesinlikle Alman-Avusturya-Osmanlı-Bulgar takımının aleyhine dönüyor, büyükelçi, “Aman kötü... aman bu beladan sıyrılmanın yolu...” diyerek döneliyordu. Buna karşılık “Kapı” barış lafını yasaklamış, bu kelimeyi herhal sözlükten bile çoktan söküp atmıştı.  </p>
			<p class="paragraf">“Peki n’olacak bunun sonu?” derken 1917 Mart’ında Rusya’da, içyüzü –hatta kime karşılığı– pek anlaşılamayan bir devrim ansızın patladı. Gelişti, yayıldı, değişti, sonucu Anadolu’nun büyük bir parçasını –Trabzon’a kadar– bir daha bırakmamak üzere ele geçirdiğinden kimsenin şüphesi kalmayan Çar orduları dağılıp çekildi. Fakat Madrid elçiliğindekilerin “oh” demesine meydan kalmadan Birleşik Amerika, Almanlara karşı savaşa girdi.  </p>
			<p class="paragraf">Osmanlı İmparatorluğu’nun fukara Madrid elçisi bu haberi aldığı zaman elindeki kâğıdı, “Kim bilir ne saçma şeydir!” diye hemen çözmeyi gerekli görmediği Amerika’nın savaşa girdiğini bildirir şifreyi masaya vuruyor, çok keyifli olduğu zamanlar kullandığı Ermeni ağzıyla Kâmil Bey’e takılıyordu: “Bendeniz bundan böyle bu gidişatları kıyak görmekteyim Kâmil Bey ciğerparem, kıyaktan bile kıyak görmekteyim. Büyük varta Allah’ımıza şükür atlatılmıştır ve de Çarlık belası resmen savuşturulmuştur.”  </p>
			<p class="paragraf">Büyükelçi beyin “gayet kıyak” dediği şeyin nasıl bir bela olduğunu belki de Kayzer Vilhelm’le Enver Paşa’dan önce Kâmil Bey, para durumunda apansız görülen değişmeyle anlamıştı. O zamana kadar en köpoğlu bankerlerin bile akıl erdiremeyecekleri karmakarışık bir düzenle bütün tarafsız memleketleri dolaşarak gelebilen havaleler birden kesilmiş, Suriye’deki Musul’daki çiftliklerden çoktandır hayır kalmamıştı. Bir buçuk yıldan beri, bir yandan İstanbul’daki mülkleri, bir yandan da Nermin’e aldığı elmasları satarak yaşayışlarını değiştirmemeye çalışıyordu. Mondros Mütarekesi imzalanıp Osmanlı İmparatorluğu pes ettikten sonra, para durumu beklenenin tersine büsbütün bozuldu.  </p>
			<p class="paragraf">İttihatçı kodamanlar savuşmuş, işgal edilen İstanbul’da savaş zenginleri birer kuytuya sinip paralarının üstüne oturdukları için ortada, yok pahasına mülk değil, cevahir alacak kimse kalmamıştı. Buna karşılık, “‘1919 yılında,’ barış yüzde yüz”, derkenYunanlıların İzmir’e asker çıkardığı, Anadolu’da yer yer çarpışmaların başladığı duyuldu.  </p>
			<p class="paragraf">Kâmil Bey bir ara Londra’ya, oradan Paris’e giderek para sıkıntısına çare aradı; herkesi, her şeyi inanılmayacak kadar değişmiş buldu. Birinin sözü öbürünü tutmuyor, en güvenilir dostlar dün söylediklerini bugün unutuyordu. Savaşı kazananlar yediden yetmişe talandan en büyük payı kapmak hırsındaydılar. Herkesin gözleri dönmüş, savaş öncesinin kibarlığı sanki ölenlerle beraber göçüp gitmişti.  </p>
			<p class="paragraf">Kâmil Bey telaşa kapıldığını yakınlarına sezdirmemek için kendisini zorlayarak bir zaman daha Madrid’de, boş yere ortalığın düzelmesini bekledi. Barınmak imkânsız hale gelince, yolculuk bahanesiyle ne var ne yok satarak Barselona’dan bu eski şilebe bindi.  </p>
			<p class="paragraf">“Pardon mösyö, yerinde mi kaptan?”  </p>
			<p class="paragraf">Nermin bunu Fransızca sormuştu. Sesi telaşlıydı. Akşam alacasında kocasını tanıyınca durakladı:  </p>
			<p class="paragraf">“Siz misiniz? Üşümediniz mi?”  </p>
			<p class="paragraf">“N’apacaksınız kaptanı?”  </p>
			<p class="paragraf">Şilebin Fransız süvarisi kaptan köşkünden çıkmış, kapelasının siperliğini iki parmağıyla tutarak Nermin’in önünde eğilmişti:  </p>
			<p class="paragraf">“Emrinizdeyim aziz madam!”  </p>
			<p class="paragraf">“Yok bi’şey... Özür dilerim! Bozcaada’yı soracaktım. Gece mi geçeceğiz?”  </p>
			<p class="paragraf">“Bozcaada! Hangi Bozcaada?” Kaptan hemen hatırladı. Anladım! Hay Allah! “Anladım, neden sorduğunuzu!”  </p>
			<p class="paragraf">Kâmil Bey araya girdi:  </p>
			<p class="paragraf">“Neden sormuş olabilir Mösyö kaptan?”  </p>
			<p class="paragraf">“Kadınlar deniz kazalarıyla ilgilenmemezlik edemez. Sayın Madam Kâmil, oysa hikâyeyi dinlerken ilgisiz görünmüşlerdi.”  </p>
			<p class="paragraf">Nermin, yarım ağız yalanlamaya çalıştı:  </p>
			<p class="paragraf">“Yok hayır! Nereden çıkardınız? Hangi hikâye? Unuttum bile çoktan...”  </p>
			<p class="paragraf">Kâmil Bey karısına dikkatle bakarak yumuşacık sordu:  </p>
			<p class="paragraf">“Korktunuz mu sahi? Çocuk gibisiniz Nermin! Adı üstünde... Serseri torpil... Hepsi gelip birikecek değil ya Bozcaada önüne bunların...”  </p>
			<p class="paragraf">Suvari keyifle güldü:  </p>
			<p class="paragraf">“Kadının korkmazından korkarız biz Fransızlar aziz beyim! Bu yüzden bizim kadınlarımız korkmadıkları yerde bile korkmuş görünürler!”  </p>
			<p class="paragraf">Nermin bu kez başını gururla kaldırdı:  </p>
			<p class="paragraf">“Ben korkmam! Hele Kâmil yanımdayken hiç korkmam!”  </p>
			<p class="paragraf">“Bravo!”  </p>
			<p class="paragraf">“Kurtarır bizi çünkü... N’apar yapar kurtarır!”  </p>
			<p class="paragraf">“Bir bravo daha!”  </p>
			<p class="paragraf">“Kurtarır!” Kocasına döndü. Kurtarırsınız değil mi yüzde yüz...  </p>
			<p class="paragraf">“Bir şey yapılabilir umarım...” Kâmil Bey palavraya düşmemek için uygun kelime arıyordu. “Kurtulan olmuşsa... Bir şeyler yapılabilir demektir; torpile çarpan gemi hemen kaynamıyor olmalı ki... İmdat isteyebiliyor... Dahası... İmdat gelene kadar da su üstünde kalıyor.”  </p>
			<p class="paragraf">Kaptan köşkünde ışık yanmış, Nermin’in yüzünü aydınlatmıştı. Yirmi sekiz yaşında olduğu halde ancak yirmisinde gösteriyordu. Salt çok güzel kadın değildi, onurluydu, kibardı.  </p>
			<p class="paragraf">Tanıştıkları gün –bundan sekiz yıl önce– dünyada bu kadar güzel bir kadının var olabileceğine inanamayarak Kâmil Bey donakalmış, “Hiçbir büyük ressam böyle bir güzelliği tutup gösteremez,” diye düşünmüştü.  </p>
			<p class="paragraf">Aşırı güzellerin çoğu, kımıldarken kahkahayla güler, gerçekten ağlar, gerinip esnerken güzelliklerini az çok yitirdikleri halde, Nermin en nankör durumlarda bile kat kat güzelleşen kadınlardandı. Her kımıldanışı, her duruşu güzelliğine bir yeni başkalık veriyordu. Bilgisinin sınırlarını hiç zorlamayan ölçülü gerçekçiliği, rahat kibarlığıyla, yirmi yaşında ilk defa gittiği Avrupa’da, bin yıllık adlarıyla öğünen Batı soyluları önünde şaşkınlık göstermemeyi başarmıştı.  </p>
			<p class="paragraf">Nermin’in bütün silahlara karşı meydan okuyan kişisel gücünün bir tek yufka noktası vardı. Güven içinde yaşamak istiyor, önemli önemsiz hiçbir güvensizliğe en küçük bir direnme gösteremiyordu.  </p>
			<p class="paragraf">Kâmil Bey nasıl paşa oğluysa, Nermin de paşa kızıydı. Yirmi yaşına kadar yoksullukla, güvensizlikle, maddi manevi hiçbir zorlukla karşılaşmamıştı. Babası Taceddin Paşa’nın, aşırı kumar tutkusu kadar çok zengin olduğu da söyleniyor, sürdürdüğü yaşam da bunu doğruluyordu. Gecelerce kumarda kaldığı halde, kalabalık konağının aşırı harcamalarından, karısıyla kızının pahalı fantezilerinden bir kere bile yakınmamış, geçim zorluğu denilen şeyin ne olduğunu anlatacak en küçük bir belirtiyi evinin eşiğinden içeri geçirmemişti.  </p>
			<p class="paragraf">Taceddin Paşa’yı birtakım adamlar, bir gece, sabaha karşı konağa ölü getirdiler.  </p>
			<p class="paragraf">Paşa babası böyle apansız ölünce Nermin, o zamana kadar dünyada varlığından tamamıyla habersiz yaşadığı fakirlikle yüz yüze gelmekle kalmadı, alacaklıların borçlu bir eve nasıl saldırdıklarını, yağma eder gibi her şeyi nasıl kapıp götürdüklerini, arkada bıraktıkları sefil boşlukların insanın içine nasıl dayanılmaz bir umutsuzluk saldığını da dehşetle gördü.  </p>
			<p class="paragraf">O zaman bu zamandır dengeli kişiliğinin ruh gücündeki en yalınkat yön, yaşama zorluklarına karşı hiç beklemediği bir anda güvensiz kalmak korkusuydu.  </p>
			<p class="paragraf">İlk karşılaştıkları gün, evlenmek için tanıştırıldığı Kâmil Bey’e yalnız sonuna kadar güvenebilip güvenemeyeceğini anlamaya çalışarak bakmış, yirmi beşindeki uzun boylu, geniş omuzlu delikanlıyı, ciddi görünüşü yüzünden otuz beş yaşındaki olgun bir erkek kadar güvenilir bulduğu için kocalığa kabul etmişti. Bu kararda Kâmil Bey’in babadan kalma ünlü zenginliğinin yeri, ancak kişiliğinin verdiği güven duygusu kadardı. Bu güven duygusu, evlendikten sonra kocasını sevmesine yardımcı olacak yerde, aralarında garip bir engel meydana getirmişti. Nermin, her güvensizlik ürküntüsünü atlatışında kocasına yeni bir güvenle sığınmaktaydı; ama bu hal, şuurunu zorlayarak her zaman yeniden gayret harcaması yüzünden kendisini sevgiye doludizgin bırakamamasına, biraz ürkek, biraz utangaç, belli belirsiz soğuk kalmasına da sebep olmaktaydı.  </p>
			<p class="paragraf">Kâmil Bey, bekârlığında, aşkı geçici ilintilerle hiç karıştırmamış olduğu için, Nermin’i, yıpranmamış yüreğinin var gücüyle sevmişti. Bu sevgide, candan yakınlığı vardı. Bunca yıllık karısındaki gizli tutukluğu sezememesi, güvenilir erkek olduğuna yüzde yüz emin bulunmasından, sevdiği kadının en küçük ürküntüde kendisine sığınmasını olağan saymasındandı.  </p>
			<p class="paragraf">Nermin’in torpillenme tehlikesi karşısında bile hiçbir hesaba dayanmadan, “Kâmil bizi kurtarır,” demesi çok hoşuna gitmişti. Kolunu karısının beline doladı:  </p>
			<p class="paragraf">“Kaç kez söyledim size Nermin! Serserinin hiçbir çeşidinden korkulmaz, isterse torpil olsun.”  </p>
			<p class="paragraf">Fransız süvarinin bu sefer candan çektiği bravo sona ermeden yemek çanı vurdu.  </p>
			<p class="paragraf">Kâmil Bey’in kızı Ayşe, Barselona’dan beri sofrada süvarinin sağında oturuyor, altı yaşında olduğu halde iyi yetişmiş bir genç kız gibi davranarak şeref yerinde oturmayı hak etmeye çalışıyordu. İlk bakışta çok esmerdi. Arada sırada kullandığı İspanyolca kelimeler rengine yaraşıyordu. İkinci kaptanla hemen arkadaş olmuşlar, bu arkadaşlığı birkaç gün içinde dostluğa doğru geliştirmişlerdi. İkinci kaptan, Fransızca konuşan Belçikalılardandı, Ayşe’nin babası gibi irikıyımdı. Sporlardan boksu seviyor, iri yumrukları, kalın pazılarıyla çocuk gibi övünüyordu. İlk günlerde Nermin’e kur yapmayı denemiş, kadının böyle bir işin dünyada var olduğundan habersiz bulunduğunu şaşırarak anlayıp vazgeçmişti.  </p>
			<p class="paragraf">Bir ara, kendi aklınca esmerliğine bakarak Kâmil Bey’in Yahudiliğine kesinlikle inandı. Bir Türk’ün İngilizceyi, Fransızcayı, İtalyancayı böyle hiç duraklamadan konuşması olur şey değildi. Salt konuşsa canı yanmaz! Kalın kalın kitapları okumasını ne yapalım?  </p>
			<p class="paragraf">Yolculuğun üçüncü günü sabahı, zenci tayfalardan biriyle idman yaparken Yahudi-Türk bir zaman bakmış, kara oğlanı kolayca dağıttığı halde başını “olmadı” anlamına sallayarak gülümsemişti.  </p>
			<p class="paragraf">Buna çok kızdı Belçikalı, neye güldüğünü sordu.  </p>
			<p class="paragraf">Yahudi-Türk, savunusunun açık verdiğini, hele vururken kendisini tehlikeye düşürdüğünü söylemesin mi? “Şuna bir oyun oynayayım,” diye geçirdi içinden kabadayı ikinci kaptan, “Gösterir misiniz lütfen?” dedi yumuşacık...  </p>
			<p class="paragraf">Kâmil Bey duraklamadan eldivenleri giydi. İlk saldırıda, Bel-çikalıyı kıçının üstüne düşürdü. Herif yumruğun nerden çıkıp çeneyi nasıl bulduğunu anlamaya çabalarken kollarını eldivenlerini çözmesi için zenci tayfaya uzattı.  </p>
			<p class="paragraf">“Durunuz, çıkarmayın rica ederim! Biraz daha...”  </p>
			<p class="paragraf">Kâmil Bey, alık delikanlıya, idmanın saatine kaç frank istediğini sordu; sonra da saatini ödemeden kendisini dövmesinin neden mümkün olamayacağını anlatmaya çalıştı. Soylularla halk ilintisinin hangi yasalara bağlı olduğunu Belçikalı, memleketinden biliyordu. Kıpkırmızı kesilerek özür diledi, bundan böyle de Kâmil Bey’le ailesine gerçekten saygılı davrandı.  </p>
			<p class="paragraf">“Tuzluğu geçirir misiniz lütfen Mösyö Albert!”  </p>
			<p class="paragraf">İkinci kaptan soylu bir büyük insana hizmet etmenin acelesiyle tuzluğu Ayşe’ye verdi.  </p>
			<p class="paragraf">“Teşekkür ederim! Hiç tuz koymamışlar, öyle değil mi?”  </p>
			<p class="paragraf">Nermin kızına gözleriyle susmasını işaret etti.  </p>
			<p class="paragraf">Süvari, Bolşeviklik hakkında duyduklarını, gördüklerini anlatıyordu.  </p>
			<p class="paragraf">Rusya’da her şey altüst olmuş, kısacası kıyamet kopmuştu. Açlık, yoksulluk, hepsinden besbeteri can mal güvensizliği... Çünkü hiçbir yerde devlet düzeni yok...  </p>
			<p class="paragraf">“Lenin, evet, yıkmasını çok iyi biliyor amma, yeniden yapmaya geldi mi...” Çok büyük bir felakete uğramış gibi içini çekti. “Ne diyorlar sizin sosyalistler bu işlere?”  </p>
			<p class="paragraf">“Bizde sosyalistler yoktur.”  </p>
			<p class="paragraf">“Yok mu? Olmaz öyle şey... Çünkü sosyalistsiz memleket olmaz.”  </p>
			<p class="paragraf">“Benim bildiğim... Biz ayrılmadan önce yoktu. Hiç duymadım.”  </p>
			<p class="paragraf">“Ne zaman ayrıldınızdı memleketinizden?”  </p>
			<p class="paragraf">“1912’de... O zaman duyulmamıştı. Sonra peydahlansa, duyardım mutlak!”  </p>
			<p class="paragraf">“Sosyalistsiz bir memleket... Yani kutsal kitabın yazdığı cennet! İnanılır şey değil...” Biraz düşündü, gömleğinin yakasını iki parmağıyla gevşetip şarap bardağını aldı. “Anlamadığım...Eğer sosyalistiniz yoksa... Yunanlıları neden çıkardık İzmir’e? Geçenlerde okudum, iyi hatırlıyorun. Bolşevik olmak istiyormuş sizde birtakım adamlar...” İkinciye döndü: “O paşanın, adı neydi?”  </p>
			<p class="paragraf">“Paşa değil patron, padişahın veziri...”  </p>
			<p class="paragraf">“Veziri meziri... Adını soruyorum!”  </p>
			<p class="paragraf">“Kâmil Paşa... Pardon! Kâmil sizin adınız...”  </p>
			<p class="paragraf">“Kemal Paşa olmasın! Mustafa Kemal Paşa?..”  </p>
			<p class="paragraf">“Tamam!” Kaptan sevindi. “Bulduk. Kemal Paşa...”  </p>
			<p class="paragraf">“Bolşevik miymiş Kemal Paşa?”  </p>
			<p class="paragraf">“Elbette Bolşevik... Savaştan yana olur mu Bolşevik olmasa?”  </p>
			<p class="paragraf">Ayşe deminden beri yemeği unutmuş, bir süvariye bir babasına bakıyordu.  </p>
			<p class="paragraf">Süvari, Bolşeviklerin neden barışa yanaşmadıklarını gazetede okumuştu. Özetlemeye çalıştı.  </p>
			<p class="paragraf">Kâmil Bey Bolşeviklik hakkında pek bir şey bilmiyordu amma süvarinin de İspanya’daki kralcı gazetelerin yazdığı saçmalardan daha fazla bilgisi olmadığını anlıyordu.  </p>
			<p class="paragraf">Madrid elçisi de Bolşeviklik üstünde hemen hiç durmamış, “Bildiğimiz anarşistlerdir bunlar... Arada sırada, şuraya buraya bomba atarlar, büyüklerden birini öldürüp sakinleşirler!” demişti. İspanya hükümetiyle yakın ilgisi olan ünlü bir gazete başyazarından da, Lenin’in yüzde yüz Alman ajanı olduğuna dair kesin sözler işittiğini hatırlıyordu.  </p>
			<p class="paragraf">Gemi süvarisi, Bolşevikler yüzünden çok dertliydi. Bir süvari ile bir miçonun nasıl olup da eşit yaşayabileceklerine akıl erdiremiyor, hele dine saldırılmasının nedenini gerçekten anlayamıyordu. “Zenginlikler baldırı çıplaklarla paylaşılacakmış... Zengin olmak imkânı kalmazsa kim çalışır? Nereden bulmalı böyle alıkları?” Kendisinden paha biçerek, “İlerde sırtüstü yatıp gelirimle geçinmek mümkün olmazsa çalışır mıyım?” diye soruyor, tarafsız konuştuğunu ispatlamak için de, “Benim bu dünyada gömleklerimden başka kaybedecek bir şeyim yok!” diye yakasına dokunuyordu.  </p>
			<p class="paragraf">Süvari temiz gömlek meraklısıydı. Bu eski şilepte temiz gömlek giymeyi mucize gösterircesine sürdürebiliyordu. İnsanların temiz gömlek giymeleri olağan sayıldığı halde onu iki kez görenler, gömlek temizliğine aşırı merakını mutlaka sezerlerdi.  </p>
			<p class="paragraf">“Düşünün, sabun yok Rusya’da bugün... Gömleğinizi değil, yüzünüzü yıkayamazsınız! Ölür insan... Bence insanoğlu her şeye katlanır, kirli çamaşıra katlanamaz... Günde hiç olmazsa bir kez yıkanmamaya katiyen dayanamaz! Ben Fransa’da Aksiyon Fransez, okurum! Kralcı mıyım? Hayır! Neden okurum? Doğrusunu yazar çünkü... Her şeyin doğrusunu yazdığına eminim! Her pazartesi, ‘Bu hafta sonuna kadar dayanmaz Bolşeviklik, yıkılır!’ diye yazar bizim ‘Aksiyon Fransez’... Her sözü çıkar da, neden üç yıldır bu sözü çıkmaz, akıl erdiremedim.” Gözlerini çaresizlikle kısarak makinenin hırıltısını bir zaman dinledi. İçini çekti. “Allah yardımcınız olsun! Eğer bir iki yıla kadar yıkılmazsa bu Allah’ın belası Bolşeviklik, dumandır haliniz...”  </p>
			<p class="paragraf">Kâmil Bey konudan adamakıllı bıkkın, gülümsedi:  </p>
			<p class="paragraf">“Sanmam! Biz son iki yüz yıldır Çarlık Rusya’sından o kadar çektik ki, daha kötüsü olabileceğini sanmıyorum!”  </p>
			<p class="paragraf">“Sakın ha! Bolşeviklik çarlığa benzer mi? Çarlık, bildiğimiz krallık... Biz ‘kral’ demişiz, onlar ‘çar’ demiş... Nitekim siz de ‘sultan’ demişsiniz! Din ayrı olur, mezhep ayrı olur. Zarar vermez! Çünkü hepimizin başında bir kral vardır! Bolşevikliğe geldiniz mi...”  </p>
			<p class="paragraf">“Bolşevik ne demek babacığım?”  </p>
			<p class="paragraf">Kâmil Bey bir an kavrayamadı:  </p>
			<p class="paragraf">“Bolşeviklik mi? Çoğunluk demek yavrum!”  </p>
			<p class="paragraf">“Nece bu?”  </p>
			<p class="paragraf">“Rusça.”  </p>
			<p class="paragraf">“Siz Rusça biliyor musunuz?”  </p>
			<p class="paragraf">“Hayır!”  </p>
			<p class="paragraf">“Rusça bilmiyorsunuz da Bolşevikliğin çoğunluk demek olduğunu nerden biliyorsunuz?”  </p>
			<p class="paragraf">Kâmil Bey, “Çok şükür kızım gerçekçi olacak,” diye düşündü.  </p>
			<p class="paragraf">Nermin nedense torpil tehlikesiyle uğraşıyordu. Tedirgin, keyifsiz, dalgın güldü.  </p>
			<p class="paragraf">  </p>
			<p class="paragraf">Çanakkale’ye öğleüstü varılmış, süvari birini görmek için karaya çıkmıştı. Buradaki kanlı savaşların yarası taze olduğu için herkes güvertedeydi.  </p>
			<p class="paragraf">Kâmil Bey gemiye öteberi satmaya gelenlerden haber sordu, aydınlatıcı hiçbir karşılık alamadı. Boğazın iki yanına yabancı askerler yerleşmişti. “Öyleyken Hamdi Bey adında biri birçok silah kaçırmış, Allah’ın izniyle Anadolu’ya... Mustafa Kemal Paşa, evet ‘başkaldırdı’ diyordu aklı erenler... Başkaldırması doğru ama, bizim buralara yakın değil bu iş! Kimi, ‘Rus sınırında, Üçüncü Ordu taraflarında,’ demekte, kimi, ‘Yürüdü, sürdü, Türk içine, Ankara’ya geldi,’ demekte... Aslına bakarsan hemşerim, ordusuz paşa ne yapar! Gövdesi kadar yer yakar. Yahu elvermedi mi bu paşalar belası bu Osmanlı ülkesine... Batmayanı da batırmadan basılmayacak mı Allah lillah aşkına bu paşa lafı? Bizim buralarda da hüküm Anzavur Paşamızdadır, ama askeriye paşası bellemeyeceksin, dini bütün Müslüman, başıbozuk paşasıdır bizim Anzavur Paşamız; sağında düldül,<span class="dip"><a class="_idFootnoteLink" href="#footnote-225-1" id="footnote-225-1-backlink">1</a></span> solunda Kuran asılı geçen bir paşa ki beş vakit namazda, camiye koşmayanı asar, hiç bakmaz, tespih tanesi gibi... Ben onu bunu bilmem, Aydın-Ödemiş yönüne kulak vermeyince hiç olmaz! Çünkü Aydın ve de gâvur İzmir ve de Nazilli ve de Salihli, ille de Ödemiş dedin mi, on dakka düşüneceksin! Biz bu seferberlik askerliğini oralarda kıyı boyu koruyucusu olaylarında yaptık. Benim bildiğim zeybek efeleri kötü Yunan’ı denize çoktan dökeceklerdi ya... Neden dökmediler? Sorduğuna bak kardaş, subay gâvurları aman vermekte mi hiç? Ne karışır padişahımızın başıbozuk askerine, okulun gâvur subayı? Hayır, karışabilemez! Karışmadıkları iş kaldı mı ki sen bunu böyle dedin bre ağa... Karışmadılar da, aslan gâvur İzmirimizin aslan zeybek efeleri Yunan’ı neden bitirmedi şimdiyecek? Ben onu bunu bilmem, bu rezillik Amerika’nın koca kömüş mandası gelip yetişmeden basılmaz! Manda da neymiş! İlintisi nedir? Manda işi çok önemli! Manda geldi mi ne Yunan kalacak, ne okulun gâvur subayı... Hepsi temiz! Dur yahu! Nasıl bir mandaymış bu yere batasıca... Bildiğimiz su kömüşü mü? Evet, bildiğimiz su kömüşü, ya ne sandın? Su kömüşü mandası gelmekle... Git işine herif, bir söz etmeli ki altı üstünü tutmalı... Kara su kömüşü bizim rezilliğimize nesiyle derman olacak? Su kömüşü dedikse, bizim Karamürsel batağının su kömüşü demedik, Amerika’nın su kömüşü ki... Uzatma elin mandası gelmekle bizim rezilliğimiz nasıl kalkacak ortadan? Ben buna karşılık isterim! Karşılığı... Geçende alay müftüsü anlattı. Hint’te yesir kalmış bir müftü ki dünyanın altından üstünden haberli bir müftü... Hint adamının işini kim görüvermiş bakalım? Bildiğimiz kara sığır... Hemi de kara sığırın kancığı... İnek deyeyim de sen anla! Bu Hindiya’yı vaktin birinde İngiliz bastı ya... Say ki bizi bastığı biçim... Oranın da içi karışmış o vakit... Hintli, Sintli birbirine düşmüş. Kan gövdeyi götürmüş. Sonra akıldaneler bakmışlar ki durum vaziyet kötü... Salıvermişler akılsız Hint adamının arasına inekleri... Bildiğimiz süt ineği mi? Evet, bildiğimiz kara sığırın kancığı... Tamam mı? Nasıl tamam olabilirmiş... İneği salmakla ne oluyor? Bunlar ineği görmeleriyle silahı atıp yere uzanmışlar! Neden? Nedeni... Hintli adamı mecusi olurmuş. Mecusi ateşe tapan... Bunlar bir zaman ateşe taparlarmış... Tüh yüzüne... Bu nasıl terbiyesiz bir söz! ‘Höst!’ dedim, sen seni topla, şamar gelmekte ki hele gör nasıl gelmekte... Yahu benim ne suçum var, ben koca alay müftüsünün yalancısıyım! Müftü ak sakalıynan ve de bunca okumuşluğuynan böyle bir yalanı neden savursun da bir kahve halkını aldatmaya kalksın! Çekişmeyelim arkadaşlar... Amerikanın mandasına gelelim! Bizde Hint’in mecusisi hesabı, mandanın orasına mı sakın! Orasına dedikse, oğlum bize gelecek manda, manda boğası bu bir... İkinciye, sürgit değil bu manda meselesi, şu belayı savuşturup selamete çıkana kadar... Hah öyle de çünkü... Bu iş Amerika’nın su kömüşüyle dönecekti de padişahımız ‘seçim yapılsın’ deyip bunca mebusu İstanbul’a neden biriktirdi? Bre dayı, mebuslar şu kadar yüz kayma maaş almayınca olur mu ki sen bunu böyle demektesin! Tamam, şimdi aklım yattı! Beri bak oğlum, sen kulağı delik, gözü açık takımındansın, de bakalım, ceremesi neymiş bu Amerika su kömüşünün? Ceremesi... Ceremesini bilene rastlamadım! Kimi, ‘Koca Amerika nasıl bir alçak olmalı ki, bir kötü su kömüşü mandasına Osmanlı’dan para istemeli!’ demekte, kimi, ‘Amerika’yla sen oyun mu oynamaktasın! Amerika bildiğin madrabazdır ve de sürmeyi gözden çeken köpoğlusudur. Amerika’da evlat babaya, baba evlada para almadıkça sabahın kalimera demez ve de bedavadan kimse kimsenin avcuna işemez!’ demekte... Artık bilmem gerisini...”  </p>
			<p class="paragraf">Ne fayda ki bu saçmasapan sözler Kâmil Bey’in aklını büsbütün karıştırmaktan başka bir işe yaramadı.  </p>
			<p class="paragraf">  </p>
			<p class="paragraf">Herifler Kâmil Bey’in dikkatle dinlediğini gördükçe coşmuşlar, aylardır kahvelerde konuşulan birbirini tutmaz lafları ballandırarak bu dünyada kafa gezdirdiklerini ispatlamaya girişmişlerdi.  </p>
			<p class="paragraf">Marmara gecesinde tek yıldız, kıyılarda tek ışık yoktu.  </p>
			<p class="paragraf">Şilep, ıslak bir karanlıkta, yüreğe acıma veren tıknefes bir gayretle yol almaya çabalamaktaydı.  </p>
			<p class="paragraf">Kâmil Bey Boğaz’da gemiye gelen Çanakkalelilerden dinlediklerini evirip çeviriyor, bu lafların arkasındaki insan gerçeklerini anlamaya uğraşıyordu.  </p>
			<p class="paragraf">Amerikan mandası, Madrid elçisi için, –hele Yunanlılar İzmir’e çıktıktan sonra– biricik kurtuluş umudu olmuştu. “Bu vartayı atlatmaya bakacağız! Padişah, halife, bir de başkent kurtuldu mu gerisi kolay,” diyordu. Nasıl kolaydı gerisi? Memleketsiz, milletsiz padişah, halife, başkent neye yarayacaktı? Sonra yeniden toplanmak... Bunu düşünmezler mi düşmanlar? Toplanma imkânı verecek boşluklar, dayanaklar bırakırlar mı?  </p>
			<p class="paragraf">Kâmil Bey bir cigara yaktı. Fırsattan yararlanarak derin derin soludu. Doğrusu istenirse asıl düşündüklerini zihninden uzaklaştırmak için mandayla, memleketin geleceğiyle ilgileniyor, düpedüz kendisini aldatıyordu.  </p>
			<p class="paragraf">Yarın sabah İstanbul’daydılar. İstanbul’da işlerini nasıl bulacak, ilk günlerin acemiliğini, geçim zorluklarını nasıl atlatacaktı?  </p>
			<p class="paragraf">Son mektubunda Nermin’in halası, doğruca onlara ineceklerini, başka türlüsünü akıllarından geçirirlerse kendilerine başka bir İstanbul bulmalarını yazmıştı.  </p>
			<p class="paragraf">Hala Hanım, kocalarını, görünüşte kılıbık, gerçekte pis zampara eden dediği dedik kadınlardandı. Gençliğinde sayılı güzellerden olduğunu anlatmak için iki kahkaha arasında, “Kızına bakın anasının nasıl olduğunu anlayın,” diyordu.  </p>
			<p class="paragraf">Enişte bey, saçı erken dökülüp göbeği erken şişmiş tiplerdendi. Serçe parmağında tek taş pırlanta yüzük, altın kösteğinin ucunda platinden mason nişanı taşırdı. Politikadan anlamazlığa vurduğu halde, bütün işlerini parti kodamanlarına dayanarak hükümetle çeviriyor, Edirne’den ötesini bilmez göründüğü halde Almanya’nın en önemli şirketlerine yıllardır temsilcilik ediyordu. Abdülhamit zamanında işleri tıkırındaydı. İttihatçılar gelince durumu daha da güçlendi. Mütarekedense hiçbir şikâyeti yoktu.  </p>
			<p class="paragraf">Savaşın ikinci yılı Viyana’da görüştükleri zaman, yükünü adamakıllı tutmuşa benziyordu. Kâmil Bey’in para işlerini biraz kasılarak, baştan savma dinlemiş, güvendiği bir avukata alıp satmalı bir genel vekâletname çıkarmasını, gerisine karışmamasını söylemişti.  </p>
			<p class="paragraf">Hala Hanım’ın, Nermin’den iki yaş küçük Sabriye adında bir kızı vardı. Savaş başlarken sevip evlendiği yakışıklı kurmay binbaşıdan geçen yıl boşanmıştı. “Hayır, şımarık bile değil... Bir garip! Kimi zaman çok kımıltılı, kimi zaman çok durgun... Kimi zaman gürültücü, geveze, kimi zaman suskun... Bir bakıma çok kibirli... Bir bakıma ilk rastladığı erkeğe razı olacak kadar alçakgönüllü... Kimi zaman gayet hırslı, kimi zaman yatmaktan hiçbir şey anlamaz firijitlerden... Aradıkları erkekleri bin yıl bulamazlar böyleleri, bahtsız yaşayıp bahtsız ölürler.”  </p>
			<p class="paragraf">Bu aileyle bir arada nasıl oturacaktı, daha kötüsü, nasıl beraber oturmamazlık edebilecekti.  </p>
			<p class="paragraf">İkinci kaptan selam verip geçmişti. “Durup gevezelik etmediği iyi oldu,” demeye kalmadan süvari, piposunu çekerek geldi. Uykusunun bölünmesine katılan şarap mahmurluğuyla suratı asıktı.  </p>
			<p class="paragraf">Kâmil Bey nezaket olsun diye sordu:  </p>
			<p class="paragraf">“Ne zaman varırız İstanbul’a kaptan?”  </p>
			<p class="paragraf">“Yarın... Saat dokuza doğru... Neresinde oturuyorsunuz İstanbul’un?”  </p>
			<p class="paragraf">“Şehri bilir misiniz?”  </p>
			<p class="paragraf">“Galata’yı, Beyoğlu’nu... Örtülü çarşıyı...”  </p>
			<p class="paragraf">“Size nasıl anlatmalı Nişantaşı’nı... Fransız hastahanesine gittiniz mi hiç?”  </p>
			<p class="paragraf">“Bir kez...”  </p>
			<p class="paragraf">“Tamam! Onun arkasına düşer! Boğaz’dan yana...”  </p>
			<p class="paragraf">“Kendi eviniz mi?”  </p>
			<p class="paragraf">“Evet! Boş yere yalan söylediği için Kâmil Bey’in canı sıkıldı.”  </p>
			<p class="paragraf">“Evet dedimse, hanımın akrabaları...” Bu sefer de gereksiz açıklamalara girmişti. Kesip attı, “Bizim sayılır!”  </p>
			<p class="paragraf">“Siz bana ‘Savaşta hiç torpillendiniz mi?’ diye sormuştunuz. Ben de size sorayım: Eviniz yandı mı hiç?”  </p>
			<p class="paragraf">“İki kere...”  </p>
			<p class="paragraf">“‘İstanbul’da çok yangın olur,’ diye duymuştum. Demek doğru?..”  </p>
			<p class="paragraf">“Doğru, evet!”  </p>
			<p class="paragraf">Süvari bir zaman ileriye baktı:  </p>
			<p class="paragraf">“Satıcılarla konuşmuştunuz. Önemli bir şey söylediler mi, olup bitenlerden?”  </p>
			<p class="paragraf">“Hayır! Okuması yazması olmayan adamlar... Akılları ermiyor.”  </p>
			<p class="paragraf">“Rum kılavuza bakarsanız işi kötüymüş sizin Sultanın...”  </p>
			<p class="paragraf">“Ne gibi?”  </p>
			<p class="paragraf">“Mustafa Kemal Paşa söz dinlemiyormuş. Savaşmakmış niyeti... Venizelos demiş ki, ‘Sultan hakkından gelemezse benim ordum gelir,’ demiş...”  </p>
			<p class="paragraf">“Yürüyecek miymiş içerlere?”  </p>
			<p class="paragraf">“Başıbozuk çeteler rahat vermediklerinden, ister istemez yürüyecekmiş... Savaş olsa katılır mısınız?”  </p>
			<p class="paragraf">“Ben mi? Bilmem! Asker değilim ben... Savaş asker işi...”  </p>
			<p class="paragraf">“Yedeksubaylık yok mudur sizde?”  </p>
			<p class="paragraf">“Şimdi var sanırım. Eskiden İstanbul halkını askere hiç almazlardı.”  </p>
			<p class="paragraf">“Oh ne mutluluk!” Biraz düşündü. “Siz hariciyecisiniz sahi... Gene bir yabancı memlekete gidersiniz!”  </p>
			<p class="paragraf">“Hayır! Hariciyeyle ilgim yok. Savaş yüzünden yollar kapandığı için çalıştım İspanya elçiliğinde...” Az kalsın “parasız” diyecekti. Dişleri sıktı. “Öyle... Geçici...”  </p>
			<p class="paragraf">“Anlıyorum... Demek hiç dövüşmediniz!”  </p>
			<p class="paragraf">“Evet!”  </p>
			<p class="paragraf">“Bizde zordur özrü olmayınca... Savaşmamak...”  </p>
			<p class="paragraf">“Nasıl zor?”  </p>
			<p class="paragraf">“Hakaret ederler enikonu... Sosyal ilişkileri bile bozulur insanın... Daha kötüsü, ekonomik durumu bozulur. Sizde nasıl?”  </p>
			<p class="paragraf">“Bilmem... Avrupa’da geçti ömrüm çoğunlukla... Balkan Savaşı’nda başvurdum, ‘Biz seni gerektiği zaman çağırırız,’ dediler, çağırmadılar. Galiba vakit kalmadı çağırmaya...”  </p>
			<p class="paragraf">“Dostlarınızdan, tanıdıklarınızdan savaşa gidenler olmuş mudur?”  </p>
			<p class="paragraf">“Elbette...”  </p>
			<p class="paragraf">“Ölenler... Sakatlananlar?”  </p>
			<p class="paragraf">“Belki...”  </p>
			<p class="paragraf">“Çetin sizin işiniz aziz Kâmil Bey, çok çetin..”  </p>
			<p class="paragraf">Kâmil Bey, yüreğinin derinlerinde uyanan tedirginlikle gözlerini kıstı, Fransız’ın yüzünü seçmeye çalıştı. Bütün Batılılar, hain oldukları için mi bu kadar çiğ gerçekçiydiler, yoksa bu kadar çiğ gerçekçi olduklarından mı bir yerde, ister istemez hain, kaba, bencildiler?  </p>
			<p class="paragraf">Yaşlı şilebin yorgun makineleri ıslak ıslak hışırdıyor, gövdesi direklerin ucundan sintinesine kadar sarsılıyordu. Adı, Mari Galant’tı. “Hani Batılılar gerçekçiydi? Oynaklığı kim yakıştırmış bu külüstür yük gemisine? Nasıl bir hayal zorlaması bu?” Mari Galant adını bir yerde duymuştu. Süvariye soracağı sırada hatırladı. Kristof Kolomb’un ilk yolculuğunda üç gemiden birinin adıydı Mari Galant, dinsel olsun diye Santa Mariya’ya –Aziz Meryem’e– çevirmişlerdi.  </p>
			<p class="paragraf">Önce bu iki tekne, sonra kendisiyle Kristof Kolomb arasındaki benzerliğe şaştı. Cenevizli gemici Hindistan’a varacağını sanarak yola çıkmış, Amerika’ya ulaşmıştı. Kâmil Bey ise İstanbul’a gittiğini kesinlikle biliyordu, ama doğduğu şehri nasıl bulacağını katiyen kestiremiyordu.  </p>
			<p class="paragraf">Yüreğinden acıtıcı bir ürperme geçti. Fransız süvariye, niçin olduğunu bilmeden, teşekkür edip merdivene doğru yürüdü.  </p>
			<p class="paragraf">Dürbünün içindeki denizle gökyüzü koyu kurşuni; adalar, Kayışdağı’na kadar Kadıköy, beride İstanbul, kirli bir camdan bakılıyor gibi silikti.  </p>
			<p class="paragraf">Küçük Ayasofya’dan Etyemez’e kadar bütün mahalleleri yangınlar silip süpürmüş, yanmayan ahşap ev yığınlarını da, uzun savaş yılları, onarımsızlıktan kağşatıp çökertmişti. Büyük camilerin kubbeleriyle minareleri bile sanki artık kâgir katılıklarını taşımıyor, pamuk balyası yığınları gibi insana yumuşaklık duygusu veriyorlardı.  </p>
			<p class="paragraf">Mari Galant şilebi Ahırkapı fenerini dolaşıp limana girerken Nermin’le Ayşe, özenle giyinmiş olarak güverteye çıktılar.  </p>
			<p class="paragraf">Ayşe, “Nerede Sabriye teyzemin evi? Göstersenize anneciğim!” diye mızmızlanırken Nermin sekiz yıldır görmediği İstanbul’a bir zaman baktı. Her şeyi birbirine katan koyu kurşuninin ürperticiliğine, Boğaz’ı dolduran yabancı zırhlılara hiç aldırmadan sevinçli bir hasretle içini çekerek, “Oh canım İstanbul!” diye sevindi.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-1-backlink" id="footnote-225-1">1</a>	Dürbün.</p>
				</div>
			</div>
		</div>
	</body>
</html>