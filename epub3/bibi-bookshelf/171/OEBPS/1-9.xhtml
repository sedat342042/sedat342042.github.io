<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-7" xml:lang="en-GB">6  </p>
			<p class="paragraf"><span class="CharOverride-2">Karadayı</span> idarehanesine gitmek için evden çıkarken çok heyecanlıydı.  </p>
			<p class="paragraf">İhsan’ın karısı Nedime Hanım’ı merak ediyor, yenik Osmanlı İmparatorluğu’nun işgal altındaki başşehrinde gazetecilik yapan bu Türk kadınını gözünün önüne getirmeye çalışıyordu.  </p>
			<p class="paragraf">Bir zaman, Avrupa’da görüp tanıdığı, erkekleşmiş, daha doğrusu çoğunluğu gülünç derecede züppeleşmiş yazar kadınları gözünün önüne getirdi. Bunların hemen hepsi, iki cins arasında bocalayan eksantrik yaratıklardı. “Collette bile...” Avrupa’daki emsalinden fayda çıkaramayınca, İstanbul’da gördüğü çalışan kadınlara geçti. Çöpçü kadınlar... Sırtlarında kurşuni abadan ceketleri, aynı abadan pantolonları... Başlarını, ayaklarını kalın bir şeylerle sarmış zavallı işçi kadınlar...  </p>
			<p class="paragraf">Bu kılıktaki bir kadın, bir gazete idarehanesine ne kadar yaraşmıyorsa, ipek çarşaflı bir İstanbul hanımefendisi –sözgelimi Nermin ya da Nermin’in halasının kızı Sabriye– aynı idarehaneye o kadar uymuyordu. Uymuyordu ama, düşündükçe Nedime Hanım’la Nermin’in hayallerini birbirine karıştırmaya da başlamıştı.  </p>
			<p class="paragraf">Bu destan kahramanı kadın hakkında Ahmet’e bir şeyler sormadığına üzüldü.  </p>
			<p class="paragraf">Ahmet, “Ufak bir sermaye uydurup...” demişti. Ufacık bir sermaye ile çıkan <span class="CharOverride-2">Karadayı</span> nasıl oluyordu da tehlikeli görülüyor, sahibi bu kadar dehşetli bir cezaya çarptırılıyordu? Eğer gerçekten tehlikeyse, bir kadın bu tehlikeyle oynamayı nasıl göze alıyor?  </p>
			<p class="paragraf">Köprüye çıktığı zaman saat on bire gelmişti. Çamura benzeyen vıcık vıcık bir yağmur durmadan yağıyordu. Hava o kadar rutubetli, o kadar bulanıktı ki insan bu zavallı şehre artık bir daha hiç güneşli günler gelmeyecek sanırdı.  </p>
			<p class="paragraf">Kâmil Bey İsviçre’de bir dergi idarehanesi görmüştü. Pul, kartpostal, elyazması kitap biriktirmeye meraklı olan sahibiyle mektuplaşarak tanışmışlardı. Uzun, maksatsız gezilerinden birisinde –daha evlenmediği için tek başına– İsviçre’ye uğrayınca Bern’e gidip mektupla kazandığı dostun yüzünü görmek istemişti. Yazılarında pek genç zannedilen Mösyö Biencour 55-60 yaşında güler yüzlü bir ihtiyardı. Kâmil Bey’in kim olduğunu anlar anlamaz masasından kalkıp süratle yanına yaklaştı, yumuşak elini dostça uzattı. Yer gösterdi. Dolaştığı memleketlerden gönderdiği kartpostallar, pullar için teşekkür etti. İstanbul’a gelmek istediğini, fakat bir türlü fırsat bulamadığını söyledi. Özür diledi. Eve telefon ederek öğle yemeğine misafir getireceğini bildirdi. Kendisi gibi ak saçlı bir karısı, bir de üniversitede felsefe okuyan gözlüklü kızı vardı. Öğleden sonra tekrar idarehaneye döndüler. Mösyö Biencour, sahibi olduğu işyeriyle övündüğünü saklamaya çalışarak Doğulu dostuna idarehaneyi baştan aşağı gezdirdi. Çalışma düzenini uzun boylu açıkladı. Basımevi üç katlı, geniş bir taş binaya ancak sığmıştı. Her şey o kadar temizdi ki, Kâmil Bey açılmak üzere olan bir sergi gezdiği duygusuna kapıldı. Sanki burada hiçbir şey kullanılmamış, kullanılmak için bir araya getirilmemişti. Çalışanlar da düzene, temizliğe uyuyorlardı.  </p>
			<p class="paragraf">Tesis, dünyanın beş kıtasında okuyucu bulan Fransızca bir dergi çevresinde kurulmuş. Bu ana yayının yanında, Mösyö Biencour’un “dikkatle seçilmiş” dediği kitap dizileri vardı. Bu otuz odalık binada ayrıca bir çocuk, bir moda, yarısından fazlası dağcılığa ayrılmış bir spor dergisi çıkıyordu.  </p>
			<p class="paragraf">Adam sırasını düşürüp haftalık tirajı da söyledi. Aşağı yukarı bir milyonmuş. Serbest yazarlardan başka, 30 kişilik bir yazı kadrosu...  </p>
			<p class="paragraf">Arka sokağa açılan geniş bir avlu kapısından paketlenmiş dergiler, kitaplarla dolu kamyonetler çıkıyordu.  </p>
			<p class="paragraf">Kâmil Bey köprüden Babıâli’ye doğru giderken <span class="CharOverride-2">Karadayı</span>’nın basıldığı yayınevini, böyle değilse bile bunun hiç olmazsa onda biri kadar hayal ediyor, Nedime Hanım’ın yanında bir muhasip, bir odacı, en azından birkaç yazar düşünüyordu.  </p>
			<p class="paragraf">Yağmurluğunun kalkık yakalarını biraz daha kavuşturdu. Fesini kalıplatmayı geçirdi aklından, geç kalmamak için vazgeçti. Çantasında bir sürü proje, resim, başlık falan vardı. Bunları Nedime Hanım’la görüşüp uygulamayı daha fazla geciktirmek istemiyordu.  </p>
			<p class="paragraf">Tramvay yolundan Babıâli yokuşuna saptığı zaman burasını ilk defa görüyormuş duygusuna kapıldı. Koskocaman Osmanlı İmparatorluğu’na yıllarca –yarım asır– kültür merkezliği yapmış olan bu boynu bükük yokuş, işinin azametine hiç de uygun değildi. Dükkânlar ufak, camekânlar karmakarışık... Ne reklam, ne boya, ne ışık... Hatta ne de gösterişli, büyük tabelalar... Her şeyde babayani bir derbederlik, bir kendini koyuvermişlik...  </p>
			<p class="paragraf">Kâmil Bey köşedeki tütüncüden cigara, kibrit aldı. Kitapçıların önünden yukarı çıkıp <span class="CharOverride-2">Vakit</span> gazetesinin yanındaki hana girdi. Üst katta 16 numaralı odanın kapısını çekinerek tıklattı.  </p>
			<p class="paragraf">“Buyrun!”  </p>
			<p class="paragraf">Kâmil Bey yüreği çarparak içeri girdi.  </p>
			<p class="paragraf">Karşıda, bir masa arkasında, çarşafının üstüne biraz mantoya, biraz hırkaya benzeyen bir şey giymiş, esmer, solgun benizli bir kadın oturuyordu.  </p>
			<p class="paragraf">Kâmil Bey eğildi:  </p>
			<p class="paragraf">“Nedime Hanımefendi’yi görebilir miyim?”  </p>
			<p class="paragraf">“Benim! Siz kimsiniz?”  </p>
			<p class="paragraf">“Kâmil... İsmim Kâmil’dir efendim... İhsan Beyefendi’nin mektep arkadaşlarından.”  </p>
			<p class="paragraf">Kadın dikkatle baktı. Sonra gülümsedi:  </p>
			<p class="paragraf">“Buyrun efendim! Dün mahpushaneye biraz geç gittim. Siz çıkmışsınız. Geç kaldığıma üzüldüm. Tanışmamız bir gün gecikti. Şöyle buyrun... Oturun...”  </p>
			<p class="paragraf">Kâmil Bey kapıyı örttü. Çantasını duvarın dibine, ayıp bir şeymiş gibi adeta sakladı. Yağmurluğunu çıkardı. Üstündeki ıslaklıkla uğraşır gibi yaparak etrafa göz attı, gördüğü hazin manzarayı bir daha hiç unutmadı. Buna “manzara” demek bile hata... Ne manzara ne bir şey... Sefaletin ta kendisi... Tam bir oda dolusu çıplaklık... Loş, boz gibi bir çıplaklık... Bir eski masa... Oturulacak yerleri hasır örme iki çarpık iskemle... Camekânları çıkarılmış –ya da kırılmış– bir dolap... Köşelerde kitap, kâğıt, dergi gazete yığınları... Bir saç soba... Tenekeden bilek kalınlığı borular...  </p>
			<p class="paragraf">Kâmil Bey bu zavallı odanın verdiği tedirginlikle ayaklarını yere vurdu. “Burada... Çalışmak... İmkânsız bir şey... İmkânsız...”  </p>
			<p class="paragraf">“Af buyurun efendi...”  </p>
			<p class="paragraf">“Ayaklarımı hayvan gibi yere vurdum!” diyecekti. Kendini topladı:  </p>
			<p class="paragraf">“Bilmem ki geç mi kaldım?”  </p>
			<p class="paragraf">“Hayır... Önemi yok... Şöyle oturunuz... Çay söyleyelim... Islandınız tabii?”  </p>
			<p class="paragraf">Kadının sesi, soğuk almış gibi biraz kalındı, pürüzlüydü. Yüzündeki sarılık da belki bundandı. Ya da bu odada başka türlü görünmesine imkân olamazdı.  </p>
			<p class="paragraf">Kâmil Bey bir iskemle çekip oturdu. Çantasını bıraktığı duvar dibinden almaya cesaret edememişti. “Ne gülünç hal Yarabbi! Neye çalışacaklar böyle? Hayır! Buraya iki kişilik iş asla sığmaz.”  </p>
			<p class="paragraf">Nedime Hanım kalktı. Pencereyi açıp avluya seslenerek iki çay ısmarladı. Kâmil Bey’in altında bulunduğu hayal kırıklığından zerre kadar şüphelenmemişe benziyordu. Hareketleri o derece kararlıydı.  </p>
			<p class="paragraf">Gayet güzel, uzun parmaklı eliyle bir kurşunkalemin ortasından tutmuş, masaya hafifçe vurarak söze başladı:  </p>
			<p class="paragraf">“Sizi rahatsız etmeye bir türlü cesaret edemezdim efendim, lakin hastayım. Daha doğrusu, buraya birkaç zaman uğrayamayacak kadar hasta olmak üzereyim...” Önüne bakarak gülümsedi: Merak edilecek bir şey değil... Tabii bir hastalık... Gebeyim...”  </p>
			<p class="paragraf">“Ne diyorsunuz? Öyleyken? Bu... “Cehenneme” diyecekti: “Burada asla olmaz. Derhal eve gitmelisiniz! Bana yapılacak işleri gösteriveriniz... Kolayca kavrayacağımı sanıyorum. Zora düşersem Ahmet yardım eder. Ya da ben eve gelir, size danışırım... Bana bunu neden söylemediler? Daha önce bilseydim...”  </p>
			<p class="paragraf">“Telaşlanmayın canım... Henüz epey zaman var.” Kaşlarını biraz çattı. “Bunu söylemeye mecburdum da... Affedersiniz... Bazen istemeyerek yorgun görünüyorum. Yaptığım işten usandığım anlamı çıkarmanıza hiç razı değilim... İhsan’la asıl görüşülecek şeyleri konuşmamışsınız...”  </p>
			<p class="paragraf">Çayları getiren çırağın çıkarak kapıyı kapamasını bekledi. Sonra biraz ileriye uzanıp sesini alçattı:  </p>
			<p class="paragraf">“Burada biz, gazete çıkarmaktan başka işler de görüyoruz. Tabii, siz isterseniz bunlara karışmayabilirsiniz...”  </p>
			<p class="paragraf">“Karışmayabilir miyim? Neden efendim?”  </p>
			<p class="paragraf">“Üzülmeyin canım... Bir türlü fikrimi tastamam anlatamam! Huyum böyle... Yani şimdilik karışmanız gerekli değil. Haberiniz de olmayabilirdi. Fakat ben ilk günü açık konuşmayı uygun gördüm. Her şeyi bilirseniz tehlike daha az olur. Burasını yalnız bırakmayacağız... Hiç değilse gündüzleri... Anadolu’nun bir kısım haberleri... Gizlice haberleri... Bizden geçer çünkü...”  </p>
			<p class="paragraf">Çok olağan bir işten konuşur gibi söylediği bu sözlerin etkisini Kâmil Bey’in yüzünde arayarak bir an sustu.  </p>
			<p class="paragraf">“Bazı arkadaşlar belli günlerde uğrar! Bir de bağış işi düşünüyorum. ‘Anadolu’daki kimsesiz çocuklara yardım’ diye para toplayacağız... Bana yardım edecek birkaç hanım daha buldum. Hani Avrupa’da kibar takımı böyle gösterişler yaparlar ya... İşte onlara benzeyeceğiz...”  </p>
			<p class="paragraf">Kâmil Bey, birdenbire karısı Nermin’i düşündü. Halası aracılığıyla karısı yüksek tabaka arasında bu işe pekâlâ yardım edebilirdi.  </p>
			<p class="paragraf">“Bazı bir yere dört kez gitmek gerekiyor! Zamandan kazanmak yararlı olur. Bir de müsamere vermeyi düşünüyoruz.”  </p>
			<p class="paragraf">“Gazete işlerini hemen bana bırakmalısınız! Zor mudur?”  </p>
			<p class="paragraf">Soruyu istemeyerek sormuştu ama, sormamak da mümkün değildi.  </p>
			<p class="paragraf">“Hayır. Göreceksiniz... Pek kolay... Ne diyordum. Evet... Öğrenmeniz gereken bir mesele daha var. Buraya yalnız yiğit arkadaşlar gelmez. Biz mimli insanlarız. Bir sürü hafiye gelir. Çeşitli kılıklarda bir sürü sivil polis falan... Sizi aldatırlarsa işleri büsbütün karıştırırız. Şimdi beni dinleyin. Ama çayınızı içerek... Soğudu. Önce dostlarımızı tanımalısınız. Niyazi ağabey bunların birincisi... Niyazi ağabey...”  </p>
			<p class="paragraf">Kâmil Bey’in bir huyu da her çeşit acemilikten iğrenmesiydi. Bu huyunun yüzünden çok istediği halde, Avrupa’da büyük ressamların atelyelerine gidememişti. Nedime Hanım’la beraber çalışmayı düşünürken en ürktüğü durum, uzun zaman bir acemi gazeteci olmaktı. Bunun sıkıntısını ilk günlerde şiddetle duyacağını sanmıştı. Oysa akşam karanlığında eve dönerken, acemiliğin değil parasızlığın utancını duyuyor, zengin olduğu sıralarda, başından ‘macera’ denilmeye değer bir şeyin neden geçmediğini şimdi anlıyordu. Demek ki her tuttuğunu koparması, her işin kolay, düşünmeye değmez oluşu, para gücündenmiş. “Eğer resimden para kazanmak zorunda kalsaymışım, büsbütün başka türlü davranacakmışım. Huyum da bu meselede böyle olmayacakmış! Ben de acemilik korkusundan kurtulacakmışım...”  </p>
			<p class="paragraf">Üsküdar’da, arabaya bininceye kadar acemilikle zenginliğin ilintisine dair hiçbir işe yaramaz, gereksiz şeyler düşündüğü halde, yayları bozuk araba sarsıla sarsıla yokuşu çıkarken evdeki çalışma odasının eşyasını Babıâli’deki o bomboş odaya götürmek aklına geldi. Üstü kristal camlı büyük yazı masası, maun kitap rafları, çeşitli hokka takımları, maroken ciltli ansiklopediler, sözlükler, ağaç kısmı abanoz iki koltukla bir kanape... Yerdeki eski acem halısı... Duvardaki resimler... “Çalışma odası... Ne ayıp şey!” Bu sözü birkaç kere tekrarladı. Bu “çalışma” odasındaki eşya, hangi eserin yazılmasına yardım etmişti, avukata yazdığı mektuplardan başka?  </p>
			<p class="paragraf">O pis odayı derli toplu görünce Nedime Hanım kim bilir ne kadar sevinir! Perdeleri de götürmeli... Hele o delik deşik, yamrı yumru saç sobayı mutlaka değiştirmeli.  </p>
			<p class="paragraf">Arabanın sarsıntısıyla cigarasını yakmaya uğraşırken öylece bir an durdu. Yalnız eşya yetmiyordu. Para lazımdı. Ayşe’yle Nermin’in ekmek paralarından başka biraz para bulmalıydı. Gülünç derecede, sefil derecede az, fakat şu sıra elde edilmez gibi gelen para... Sözgelimi yüz liracık... Ya da yetmiş beş lira... Diğer ufak tefek için... Belki elli lira yetmez... Belki de yirmi lira bile yeter... Bir şeyler satmaktan daima çekindiği halde, başka çarenin olmadığını anladığından, yarın parayı mutlaka bulmaya karar verdi.  </p>
			<p class="paragraf">  </p>
			<p class="paragraf">Ertesi gün, erken uyandı, hemen giyinip sokağa çıktı. Mahallenin manavı dükkânını yeni açmış, mangal yakıyordu. İstanbul’a biraz eşya göndermek istediğini, fakat bunun yolunu bilmediğini, fazladan işin acele olduğunu söyleyerek akıl danıştı:  </p>
			<p class="paragraf">Manav hiç duraklamadan başını salladı:  </p>
			<p class="paragraf">“Kolay beyim, eşyalar nerede?”  </p>
			<p class="paragraf">“Evde!”  </p>
			<p class="paragraf">“Sandıklanmış mı?”  </p>
			<p class="paragraf">“Hayır!”  </p>
			<p class="paragraf">“Zararı yok. Bir arabaya sığar mı?”  </p>
			<p class="paragraf">“Sığar.”  </p>
			<p class="paragraf">“Peki öyleyse, biz evden alır, gideceği yere teslim ettiririz.”  </p>
			<p class="paragraf">“Parasını orada ödesek olur mu?”  </p>
			<p class="paragraf">“Parası kolay! Orada ödeseniz de olur. En iyisi, ben burada veririm. Sonra sizinle hesaplaşırız.”  </p>
			<p class="paragraf">“Teşekkür ederim Ali Efendi...”  </p>
			<p class="paragraf">Eve uğrayıp ayaküzeri, hangi eşyaların gönderileceğini Nermin’e söyledi. Vapura yetişti. Tramvaya binip Beyazıt’a çıktı. Kapalıçarşı’dan geçerken Mahmutpaşa yokuşunun başında tanıdık antikacılardan birisine girdi. Cebinden çıkardığı küçük kutuyu uzattı.  </p>
			<p class="paragraf">Satmak istediği şey, fildişinden yapılmış bir küçük Buda heykeliydi. Vaktiyle Hindistan’dan almış, İspanya Sefaretinde tercümanlık ettiği sürece masasının üzerinde kâğıt baskısı olarak kullanmıştı. El işiydi, en az bin yıllıktı.  </p>
			<p class="paragraf">Salamon Efendi heykelciği evirdi çevirdi:  </p>
			<p class="paragraf">“Güzel parça... Meraklısı bulunursa iki yüz, iki yüz elli eder. Bize bırakınız... Müşterisine gösterelim. Bu sıralarda Amerikalılar iyi para veriyorlar.”  </p>
			<p class="paragraf">“O kadar bekleyemem. Şimdi para lazım. Hemen...”  </p>
			<p class="paragraf">Yaşlı Yahudi, gözlüklerinin üzerinden Kâmil Bey’e biraz şaşkın, biraz dargın baktı. Bu sözleri çok duymuştu. Bu sözler, “Kârlı bir iş düştü” anlamına gelir. Herif bunalmış... Yere vurulmaya hazır...”  </p>
			<p class="paragraf">“Ne istiyorsunuz?”  </p>
			<p class="paragraf">“Bilmem ki... Bir şey verin bakalım... Uyuşuruz.”  </p>
			<p class="paragraf">“Harpten önce mi aldınız?”  </p>
			<p class="paragraf">“Evet!”  </p>
			<p class="paragraf">“Önemi yok... Böyle parçalar altın gibidir, değeri değişmez artar! Laf olsun diye sordum. Pardon... Kaça aldınızdı?”  </p>
			<p class="paragraf">“Bilmem... Hatırlamıyorum... Otuz altınaydı galiba...”  </p>
			<p class="paragraf">“O kadar olmalı...”  </p>
			<p class="paragraf">Heykeli yeniden, biraz daha dikkatle inceledi. Kâmil Bey, pazarlık etmeyen, gözünün tuttuğuna parayı duraklamadan veren müşterilerdendi. Biraz düşündü:  </p>
			<p class="paragraf">“Bakınız n’apalım! Ben size şimdilik yüz lira vereyim. Bu bende kalsın... Uygun bir alıcı çıkarsa iyi fiyatla satarız. Müşteri bulamazsak... İleride eliniz genişlerse, paramı verir malı geri alırsınız...”  </p>
			<p class="paragraf">“Hayır. Size yük olmak istemem... Teşekkür ederim.”  </p>
			<p class="paragraf">“Bana yük olmuyorsunuz ki... Camekânıma bir güzel parça bırakıyorsunuz...”  </p>
			<p class="paragraf">“Borçlu olmak beni üzer Salamon Efendi. En iyisi satmak..” Beş aşağı, beş yukarı önemi yok...  </p>
			<p class="paragraf">“Yüz lira işinizi görmüyor mu?”  </p>
			<p class="paragraf">“Görür. Onun için söylemedim. Borçlu olmak...”  </p>
			<p class="paragraf">Salamon Efendi heykeli tezgâhın üstüne bıraktı. Cüzdanını çıkarıp iki tane ellilik ayırdı. Ömründe pek az iyilik yapmış insanların böyle sıralarda tutuldukları utanma duygusuyla gözlerini kırpıştırarak Kâmil Bey’den kaçırıyordu:  </p>
			<p class="paragraf">“Hele şunu lütfen alınız, iyi bir fiyatla satacağımı umuyorum. Yani hesapça ben size borçlu kalmaktayım. Haydi üzülmeyin...”  </p>
			<p class="paragraf">Kâmil Bey parayı dış cebine sokarak acele dışarı çıktı. Ağır bir yüksen kurtulmuş gibiydi. Derin derin soluklandı. “Satmak gerçekten çok zormuş! Bizim millet, uzun süre bu yüzden mi alışverişi hor gördü acaba?”  </p>
			<p class="paragraf">Yokuşu hızla indi. İşin güzelliği, Nedime Hanım gelmeden önce her şeyi yerli yerine koymaktaydı. Bereket versin, kadın bu sabah bağış için birkaç yere uğrayacaktı.  </p>
			<p class="paragraf">Bir küçük dökme soba, yetecek kadar boru, maşa, çinko kaplama bir soba tahtası, siyaha boyanmış şık bir odun sandığı satın aldı. Pencerelerin kırık camlarını değiştirmek üzere bir camcıyla sobacıyı arkasına takmıştı. Ateş yakmaya aylar vardı ama sac sobanın görünüşü rezaletti.  </p>
			<p class="paragraf">Camcı camları takarken, han odabaşısıyla bir hamal odadaki hurdaları koridora çıkardılar. Döşeme süpürüldü, nemli bir bezle silindi.  </p>
			<p class="paragraf">Bu işler biterken eşya arabası da kapıya dayanmıştı.  </p>
			<p class="paragraf">Az kalsın büyük yazı masası merdivenden ve oda kapısından sığmayacaktı. Bereket usta hamallar umutsuzluğa düşen Kâmil Bey’in yüzünü güldürdüler.  </p>
			<p class="paragraf">Lacivert göbekli halı yere serilir serilmez odada dünkü sefaletten eser kalmamıştı.  </p>
			<p class="paragraf">Soba kuruldu, duvara Fransız inkılabına ait üç tane tablo kopyası asıldı. Kâmil Bey, kahvecinin çırağını yollayıp bir de takvim aldırdı. Eski dolabın camsızlığını hesap etmediğine üzülerek gazeteleri, dergileri, kitapları buna yerleştirdi. Masanın gözünde, fukara <span class="CharOverride-2">Karadayı</span> gazetesi yazı kuruluna en az bir yıl yetişecek kâğıt, kalem ucu, kurutma kâğıdı vardı.  </p>
			<p class="paragraf">Kâmil Bey masanın üstünü düzenleyip arkasına bir koltuk yerleştirdi. Kanapeyi duvarın dibine koyup ikinci koltuğu karşısına sürdü. Bir cigara iskemlesi, ampule bir abajur lazımdı. Yeni döşemeler, önce noksanlığı fark edilmeyen şeyleri şimdi birer birer meydana çıkarmıştı.  </p>
			<p class="paragraf">Kâmil Bey kapıya doğru çekilip “eserine” keyifle baktı. “Şuraya bir askı ister... Bir de küçük ayna...”  </p>
			<p class="paragraf">“Nasıl oldu Süleyman Ağa?”  </p>
			<p class="paragraf">Han odabaşısı Süleyman Ağa yüzü biraz asık, büsbütün başka bir açıdan karşıladı soruyu...  </p>
			<p class="paragraf">“Gayrı... Bundan böyle kapıyı açık bırakmamalı! Eskiden olsa önemsiz... Şimdiye geldi mi aşırırlar, hiç bakmazlar! Köpoğlu köpek çoktur bu yokuşta...”  </p>
			<p class="paragraf">“Nasıl oldu, iyi mi?”  </p>
			<p class="paragraf">“İyi... Lakin masraf etmişsiniz beyim... Çok masraf edilmiş... Soba ne gerek...”  </p>
			<p class="paragraf">“Sobasız olmaz ki... İlerisi nasıl olsa kış...”  </p>
			<p class="paragraf">“Orası da öyle ya...”  </p>
			<p class="paragraf">Süleyman Ağa, kırk yıldır Babıâli’de yaşıyordu. Bu kırk yıl içinde devirler değişmiş, inkılaplar olmuş, lakin gazeteciliğin tahtı olduğu yerde kalmıştı. “Böyle hevesle başlar, para dökerler. Günün birinde bakarsın... Usanıp gitmişler... <span class="CharOverride-2">İkdam</span>’da, <span class="CharOverride-2">Sabah</span>’ta bile böyle dayama döşeme yoktur ama, para su gibi akar...” Bunları söylemeye lüzum görmedi. “Gazetecinin acemisi huysuz çocuğa benzer... Bir vakit laf dinlemez.”  </p>
			<p class="paragraf">“Süleyman Ağa!”  </p>
			<p class="paragraf">“Buyur beyim...”  </p>
			<p class="paragraf">“Birkaç çeki kuru odun alacağız. Kestirir, aşağıda bir yere istif ettirirsin. Sonra birisini bulmalı... Kışın her sabah biz gelmeden sobayı yakar. Ortalığı süpürür. Güvenilir birisi...”  </p>
			<p class="paragraf">“Kolay... Başüstüne..  </p>
			<p class="paragraf">“Demek beğendin? İyi... Nedime Hanım bakalım ne diyecek? Bakalım o da beğenecek mi?”  </p>
			<p class="paragraf">“Nedime Hanım böyle şeylere pek aldırmaz. Ben bunca yaş yaşadım. Anadoluluyum. Bizim oralarda ‘Osmanlı karı’ çoktur. Yani yiğit karı... Lakin böylesine hiç rastlamadım. Aslan canım... Aslanın kendisi... Bizim gibi bin tane erkek kurban olsun... Akraba mısınız?”  </p>
			<p class="paragraf">“Evet.”  </p>
			<p class="paragraf">“İhsan Bey’i hapsettiler... İhsan Bey de mert adam, ama Nedime Hanım daha erkek...”  </p>
			<p class="paragraf">Süleyman Ağa dışarı çıkarken çayla simit söyledi.  </p>
			<p class="paragraf">Sabahtan beri bir şey yememişti.  </p>
			<p class="paragraf">Yağmurluğunu koyacak uygun bir yer ararken dışardan Nedime Hanım’ın sesi duyuldu:  </p>
			<p class="paragraf">“Ne var? Ne oluyor?”  </p>
			<p class="paragraf">Nedime Hanım, merdivenin son basamağını çıkmadan öylece durmuştu. Yüzü korkulu, sesi ürkekti. Ya da Kâmil Bey’e birdenbire öyle geldi. Kadın bir ona, bir de duvar dibine çekilmiş eski eşyalara bakıyordu.  </p>
			<p class="paragraf">“Hiç efendim! Buyursanıza...”  </p>
			<p class="paragraf">“Nasıl hiç? Bunlar bizim eşyalarımız değil mi? Neden dışarıya çıkardınız?”  </p>
			<p class="paragraf">“Siz buyrun canım... Odayı süpürdük de...”  </p>
			<p class="paragraf">Nedime Hanım, biraz utangaç gülümseyerek yaklaştı. Gebeliği artık belli oluyor ya da Kâmil Bey bildiği için ona belli gibi geliyordu.  </p>
			<p class="paragraf">Eşikte duraladı:  </p>
			<p class="paragraf">“Bunlar da ne? Burası bizim odamız mı? Pek hoş olmuş... Ne güzel...”  </p>
			<p class="paragraf">Süleyman Ağa da yaklaşmıştı. Elleri göbeğinde doğruldu:  </p>
			<p class="paragraf">“<span class="CharOverride-2">İkdam</span> idarehanesinden iyi oldu. Kıyak oldu ki ne kadar...”  </p>
			<p class="paragraf">“Demin öyle söylemiyordun Süleyman Ağa. ‘Telefonsuz on para etmez!’ diyordun!”  </p>
			<p class="paragraf">“Kim demiş... Ben mi? Töbeee...”  </p>
			<p class="paragraf">Nedime Hanım gülümsedi:  </p>
			<p class="paragraf">“Artık o kadarı da fazla... O kadarı değil, bunlar bile fazla... Zahmet ettiniz. Bu masrafa ne lüzum vardı?”  </p>
			<p class="paragraf">“Masraf etmedim. Eşyalar evden geldi. Lüzumsuz şeyler...” Süleyman Ağa’ya dönüp göz kırptı: “Telefon da alacağız Süleyman Ağa! Bir gazeteye telefon mutlaka lazım. Doğrusu ben, telefonu olmayan bir gazeteye beş para vermem...”  </p>
			<p class="paragraf">Nedime Hanım masaya gitti, altlığı okşadı; yüzü ciddileşmişti:  </p>
			<p class="paragraf">“Teşekkür ederim! İnsan ne de olsa iyi şeye seviniyor! Her sabah evden çıkarken adeta üzülüyorum. Belli etmemeye çalışıyordum ama... Şimdi ne güzel... Kabil olsa da pelerinimi de atsam...” Masaya oturdu. “Yazı takımı fevkalade... Çarşaf diyordum. On altı yıldır giyerim. Bir türlü alışamadım. Yüz yıl da giysem alışamayacağım... Kolumu sanki birisi tutuyor. Şunu çıkarıversem, bir günde bir aylık iş görürüm sanıyorum. Hele şu savaşlar bitsin... İlk işim, kadın çarşaflarıyla boğuşmak olacak...”  </p>
			<p class="paragraf">“Sakın ha...”  </p>
			<p class="paragraf">“Neden efendim? Yoksa Doğu’nun egzotik güzelliği mi kaybolur? Egzotik güzelliği... Pierre Loti bizi artık sevmez mi?”  </p>
			<p class="paragraf">“Yavaş yavaş demek istedim. Ben Hindistan’ı da, Çin’i de gördüm. Egzotizmi zerre kadar aramadım.”  </p>
			<p class="paragraf">“Çünkü o memleket insanlarını soymayı düşünmüyordunuz... Onların kabil olduğu kadar ilkel kalmalarında elleri, kolları, hele kafaları bağlı yaşamalarında çıkarınız yok.”  </p>
			<p class="paragraf">“Egzotizmi zerre kadar aramadım ama, bizim memleket için çarşaf, öyle bir çırpıda halledilecek şey değil!”  </p>
			<p class="paragraf">“Siz Avrupa’da fes mi giyerdiniz?”  </p>
			<p class="paragraf">“Hayır, şapka tabii...”  </p>
			<p class="paragraf">“Karınız?”  </p>
			<p class="paragraf">“O da şapka giyerdi. Fakat her yerin sosyal zorunlulukları var.”  </p>
			<p class="paragraf">“Geriliği atmak için sosyal zorunluğa hiç bakmamalı... Aklım erdi ereli ben çarşaftan nefret ediyorum. Ne zaman peçemi indirsem, bir çalınmış mal haline geldiğimi düşünerek sıkılırım. Çarşaf yobaz uydurması... Tersine, kapalılık, hele peçe kullanmak kadını daha hayasız ediyor. Peçede bir çeşit kesin güven var... Oysa insan, bugün hayat karşısında kesin güven duymamalı...”  </p>
			<p class="paragraf">“Aman hanımefendi, bu nasıl söz? Herkes güven ister... Siz şikâyetçisiniz...”  </p>
			<p class="paragraf">“Evet... Güvenin fazlası iyi değil... Şımarıklık verir, hantallık, hatta tembellik verir... Hele biz kadınlar tetik üstünde bulunmalıyız. Yoksa çocuklarımız nasıl yetişir? Şimdi burada kostüm tayyörle olmak isterdim. Şapkamı da şuraya asmalıydım.  </p>
			<p class="paragraf">“Şapka mı? Siz neler söylüyorsunuz? Yobazlar, topuklardan dört parmak kısa etek giyen kadınların çarşaflarına kezzap döküyorlar.”  </p>
			<p class="paragraf">“İyi ediyorlar. Başka türlü bizi başkaldırmaya zorlayamazlar.”  </p>
			<p class="paragraf">“Gerçekten, şapkayla sokağa çıkmaktan korkmaz mısınız?”  </p>
			<p class="paragraf">“Hiç...”  </p>
			<p class="paragraf">“Ama, demin, merdiven başında bana korktunuz gibi geldi. Ortada hiçbir şey yokken.”  </p>
			<p class="paragraf">Kâmil Bey gözlerini kırparak dikkatle bakıyordu. Nedime Hanım hiç duraklamadı,  </p>
			<p class="paragraf">“Evet, korktum!” dedi.  </p>
			<p class="paragraf">“Neden korktunuz?”  </p>
			<p class="paragraf">“Yabancı polislerden... Burasını aramaya geldiler zannettim de... Ben... Size nasıl anlatayım?” Utanarak gülümsedi. “O kadar korkak değilim... Herkes gibi olaylar meydana gelmeden önce korkuyorum. İçine girince, uğraşmak zorunda oluşumdan mıdır nedendir, korkuyu unutuyorum!”  </p>
			<p class="paragraf">“Evet, herkes gibi...”  </p>
			<p class="paragraf">“Değil mi efendim? Oysa bu da anlamsız! Polis insana ne yapar? Hele İngiliz polisleri, iğrenç derecede kibar davranıyorlar kadınlara... Hiç olmazsa şimdilik... İki defa karşılaştık. Birincisi burada... İhsan’ı tevkife gelmişlerdi. Ben de buradaydım rasgele... İhsan benim burada oluşumdan o kadar telaşlandı ki...” Bir şey düşünerek biraz sustu. Sevgiyle, acımayla gülümsedi. “Polisleri söylüyordum. Buraları karıştırırlarken dikkatle izledim. Pek kaba bir benzetme ama, av köpeklerine benziyorlardı. Av köpeklerinin ava yaklaştıkları zaman bir hain hareketsizlikleri vardır ya... Pek anlatamayacağım... Bunu ancak elli yaşıma geldiğim zaman anlatabileceğimi sanıyorum. O zaman düşman da kovulmuş olur tabii... O polisler ruhlarıyla soluyorlardı. Başlarındaki subay hiçbir şeye elini sürmedi. Elinde beyaz güderi eldiven, bambu kamışından ince bir kırbaç vardı. Ucu gümüşlü bir kırbaç... Bunu neden yanına aldığını hâlâ kestiremem. Korunma silahı olmadığına göre... İhsan’ı mı kırbaçlayacaktı dersiniz? Şu pencereye dayanmıştı. Hiç kımıldamadan durduğu yerde, kocaman köpek soluyuşları ve hantal köpek adımlarıyla bir şeyler araştırdığını adeta sezdim. Çok güzel bir erkekti. Barlarda geçkin kadınlara jigololuk etseydi belki bu kadar aşağılık olamazdı. Sonra bir otomobile binerek beraber eve gittik. Yolda hiç konuşmadı. ‘Bu işi yadırgıyor. Belki hoşlanmıyordur bile...’ diye düşünmüştüm. Yanılmışım...”  </p>
			<p class="paragraf">“Yanıldığınızı nereden anladınız?”  </p>
			<p class="paragraf">“Gözlerinden... İhsan’ı götürürlerken yanıma yaklaştı. Önümde hafifçe eğildi. Metin olmamı, meselede bir yanlışlık bulunabileceğini falan söylemek istedi. Sözleri yalan mı diye gözlerinin içine baktım. Evet, yalan söylüyordu. Pek kolaylıkla... Hatta belli belirsiz alay ederek... Yani ne etiyle ne de ruhuyla zerre kadar yorulmamıştı. Oysa insan kötü bir iş yapmak zorunda kalırsa, hiç değilse ruhuyla yorulur.”  </p>
			<p class="paragraf">“İyi ama eşyalarınızı çalan bir hırsızı aramak için gelseydi, belki de üzerinizde başka etki yapardı. Onu sempatik bulurdunuz.”  </p>
			<p class="paragraf">“Önce belki... Lakin şimdi, pek kıymetli bir gerdanlığım olsa da çalsalar, polise haber veremem sanıyorum. Artık, hangi sebepten olursa olsun, evime ayak basmalarına razı değilim. Bunlar ayrı bir millet. Hangi üniformayı taşırlarsa taşısınlar... Eskiden polis romanlarını severdim. Şimdi artık onları da okuyamıyorum. Arsen Lüpen daha hoşuma gidiyor. Polisleri oynatıyor diye...”  </p>
			<p class="paragraf">“Hem polislerden korkuyorsunuz hem de şapka giymekten söz ediyorsunuz...”  </p>
			<p class="paragraf">“Bir kere, buna bizim milletimiz gerçekten önem verecek değil gibi bir duygum var. Sonra benim fikrimi kadınlarımız kolayca kabul ederler. Bir fikir kadınlar tarafından kolayca kabul edilirse o fikir er geç, yüzde yüz yener. Sonra, ilk zaman, karşı çıkacakların çoğunluğu namuslu insanlardır, yabancı polislere benzemezler. Ben namuslu insanlarla boğuşmaktan korkmam...”  </p>
			<p class="paragraf">“Anlıyorum... Demin Süleyman Ağa sizin için ne dedi bilir misiniz?”  </p>
			<p class="paragraf">“Ne dedi?”  </p>
			<p class="paragraf">“‘Bizim gibi yüz erkeğe bedel!’ dedi. “Nedime Hanım utanarak gözlerini kaçırdı ama, Kâmil Bey aldırmadı. “Doğru söylüyor! Ben de aynı inançtayım!”  </p>
			<p class="paragraf">“Yok canım... Abartıyorsunuz! Ben anne olmaya hazırlanıyorum... Hepsi bu kadar...” Sonra kapıya bakarak güçsüz bir çocuk gibi yakındı. “Provalar nerede kaldı kuzum? Geçerken uğradım. Mığırdıç Efendi, ‘Şimdi yollarım,’ dediydi. Hani ya...”  </p>
			<p class="paragraf">O günün gazetelerini çantasından çıkardı, okumaya başladı.  </p>
			<p class="paragraf">  </p>
			<p class="paragraf">Kamil Bey ilk haftalarda büyük bir gayretle işe sarılmış, kendisine göre bir program yapmıştı. Önce gazeteciliğin en lüzumlu yönlerini öğrenecekti.  </p>
			<p class="paragraf">Bu da “punto” denilen yazı ölçülerini tanımaktı. O zamana kadar okullarda bile bütün bildiklerini kendisini hiç zorlamadan amatörce öğrenmişti. Fakat şimdi vakit yoktu.  </p>
			<p class="paragraf">Şimdi Nedime Hanım’ın yükünü hafifletmek için acele etmek gerekiyordu. Puntoları öğrenmek kolay değildi. Hele harflerin büyüklükleri, biçimleri değişir değişmez ölçüleri birbirine karıştırdığı için kendisine kızıyor, başmürettibi bıyık altından güldürüyordu. Nihayet, sekiz puntodan 36 puntoya kadar bütün ölçüleri öğrenmiş, harfler kendisini eskisi gibi aldatamaz olmuştu ki –tam övüneceği sırada– boş yere çabaladığını şaşırarak anladı. Bütün öteki basımevlerinde olduğu gibi, <span class="CharOverride-2">Karadayı</span>’yı bastırdıkları yerde de harflerin boyunu gösteren basılı kartonlar vardı. Bunları kendisi gibi acemi gazeteciler için dizip hazırlamışlardı. Çok zaman, mürettip çırakları bunlardan birisini alıp üstünde peynir, ekmek yiyorlar, sonra da buruşturup atıyorlardı. Kâmil Bey tam övünmeye hazırlandığı zaman farkına vardığı bu hal karşısında kendisini pek gülünç buldu.  </p>
			<p class="paragraf">Eskiden kitapların yazdıklarından, resimlerdeki sanattan başka bir şeye dikkat etmezdi. Şimdi, kâğıtların kaçıncı hamur olduğunu ister istemez görüyor, baskılarını teknik bakımdan inceliyor, dizgi yanlışlarını, sanki bir yararı varmış gibi düzeltmek ihtiyacını duyuyordu.  </p>
			<p class="paragraf">Kelimelerin başına, ortasına, sonuna geldiklerine göre harflerin mürettiplerce ayrı isimleri vardı. Usta mürettipler, yabancıların yanında gizli bir şey konuşmak istedikleri zaman, mors kullanan eski telgrafçılar gibi harf isimlerini söylüyorlar, insanı Japonca dinliyormuş gibi şaşırtıyorlardı.  </p>
			<p class="paragraf">Kâmil Bey, dünyada zanaat özelliklerinin çokluğuna şaşıyor, bunların varlığından bile şüphelenmeden yaşayıp ölenleri, hem de kendilerini bilgiç sayarak göçüp gidenleri düşünerek ürküyordu.  </p>
			<p class="paragraf">Yalnız zanaat özellikleri değil, bunlar üzerinde çalışan insanlar da bilmeyenler için birer uçsuz bucaksız âlemdi.  </p>
			<p class="paragraf">Sözgelimi basımevinin sahibi Mığırdıç Efendi, Kâmil Bey’e göre uzun uzadıya incelenmesi gereken çapraşık bir konuydu. “Vapurda karşımıza, tramvayda yanımıza oturan nice Mığırdıç Efendiler görürüz de, hiçbir şeyden şüphelenmeyerek haklarında kendimizce bir açıklamaya varıp rahatlarız!” diye düşünüyordu. Mığırdıç Efendi acayip adamdı. Bir gün Nedime Hanım ondan söz ederken, “Gözlerinden akan damlalar canlı... Yalnız bu damlalar, demişti. Gerçekten de böyleydi. Kalın camlı gözlüklerinin arkasındaki donuk kara gözleri sanki asla kırpılmıyor, anlamlarını hiç değiştirmiyordu. Gözleri gibi, kara elbisesi, kocaman ayakları da sanki çoktan ölmüştü. Mığırdıç Efendi’ye, bağırırken, gülerken, dolaşırken rastlamak da mümkün değildi. Ne zaman uğrasa, bu yaşı belirsiz Ermeni’yi, camekânla çevrilmiş masasının arkasında öyle cansız oturur buluyordu. Bir şey yazdığı, hesap yaptığı da yoktu. Eğer kaybola kaybola on iki tane kalmış sarı tesbihini sol eliyle şıkır şıkır çevirmese, kalp sektesinden çoktan ölmüş de, apansız ölümüne gene kendisi ağlamaya başlamış sanılırdı. Para bile onun için sanki hiç önemli değildi. Nitekim makinelerinin bastığı yazıları da zerre kadar umursamıyordu. İsteyen Mustafa Kemal hakkında idam fermanı bastırsın, dileyen padişahı tahtından alaşağı edecek ihtilal kararnamesi...  </p>
			<p class="paragraf">Kâmil Bey’i ilk gördüğü gün, kendisine mahsus bir ölçüyle ölçerek, kendisine mahsus bir insan kalıbına koymuş, öylece bırakmıştı. Bu ayrımda Kâmil Bey, soğuk fakat nezaketli bir “merhaba”ya layıktı o kadar... Bir zaman sonra bu “merhaba”ya yüzünün yalnız alt kısmıyla zorla yapılan bir de gülümseme eklendi. Bunlar yerine getirilince, sol eli, üç parmağıyla kısacık tespihi çevirmeyi aralıksız sürdürüyor, Mığırdıç Efendi, gözlerinden akan suları silmeyi bile gerekli görmeksizin öylece oturuyordu.  </p>
			<p class="paragraf">Bunun tersine, başmürettip çok geveze, derbeder, meraklı bir ihtiyardı. Zanaata Ahmet Mithat Efendi’yle başlamış, sırasıyla Baba Tahir’e, Ahmet Samim’e, Hüseyin Cahit’e hizmet etmişti. Hele Servet-i Fünun hakkında öyle anıları vardı ki, Kâmil Bey bir milletin edebiyat tarihi için asıl değerli olanların kimlerle beraber ölüp gittiğini ancak onu tanıdıktan sonra anladı.  </p>
			<p class="paragraf">Bütün gayretlere rağmen dört sahifelik mini mini gazete dizgi yanlışlarıyla dolu çıkıyordu. Kâmil Bey ilk iş olarak bunun yüzde yüz önüne geçmeye karar verdiğinden başmürettiple dost olmayı denedi. Düzeltmeleri basımevinde yaptı. Provaları hemen çıkarttırdı. Başında durarak mürettiple beraber uğraştı. Fakat bütün bu didinmenin tersine gazete o sefer eskisinden daha beter çıktı.  </p>
			<p class="paragraf">Acemi gazeteci, “Bu nasıl oldu böyle Necmi Efendi?” diye karşısına dikilince, başmürettip babacan, pişkin şöyle karşıladı:  </p>
			<p class="paragraf">“Aldırma beyim... Bizde mürettip, okul kaçaklarından, gazete satıcılarından, bakkal çıraklarından yetişir... Biz mürettip milleti kocaman vezirleri öküz, zavallı öküzleri de vezir yaparız. Ercüment Ekrem Bey hikâyesini bile yazdı. Sen okumadın mı?”  </p>
			<p class="paragraf">“Nasıl öküz? Ne veziri? Hayır okumadım.”  </p>
			<p class="paragraf">“İşte basbayağı... Öküz resminin altına Devletlû Maarif Nazırı Hazretleri diye yazılmış. Devletlû Maarif Nazırı’nın altına da ‘Sergide birinciliği kazanan öküz’ geçmiş.”  </p>
			<p class="paragraf">“Ee?”  </p>
			<p class="paragraf">“E’si... Bence öküze yazık oldu... Biçareyi rezil etmişler böylece... Anladın mı?”  </p>
			<p class="paragraf">“Gâvurlar binlerce sahifede bir tek yanlış yapmıyorlar. Buna ne dersiniz?”  </p>
			<p class="paragraf">“Gâvurlar parayı yanlışsız işten kazanır. Bizim gâvurlar da, bize dönmüşler... Kârı mürettip gündeliğinden çıkarmaya uğraşıyorlar. Arada fark var... Gâvur-Müslüman farkı.”  </p>
			<p class="paragraf">Bir zaman sonra Kâmil Bey işi anladı. Mürettiplerin çoğu da, yazarların çoğunluğu gibi içkiciydiler. Gece gündüz, durup dinlenmeden içiyorlardı. Gözleri, uykusuzluktan çok, içkiden öyle kıpkırmızı, öyle dalgın, öyle usanmıştı. Basın zanaatının belkemiği böylece sarhoşlar eline kalmıştı. Yazılar, zil zurna adamlar tarafından yazılıyor, zil zurna adamlar tarafından diziliyordu. Belki basımevlerinin yazar odalarıyla mürettiphanelerinin derbederliği, kirli, isli oluşu, bu yüzden birbirine benzemekteydi. İkisinde de öğle üzerleri aynı ekmek ufaklarına, peynir parçalarına, helva bulaşığı kâğıtlara, içinde sinekler oynaşan boş çay fincanlarıyla simitten dökülmüş susam tanelerine rastlamak işte bundandı.  </p>
			<p class="paragraf">Sermürettip Necmi Efendi’nin, resminin altına yanlışlıkla “Maarif Nazırı Paşa Hazretleri” yazılmış öküze acımasında bile, ünlü yazarların düzen düşmanlığından bir bulaşık vardı. Öyle bir batağın içinde yuvarlanıp duruyorlardı ki, buradan çıkıp gitmedikçe, kendini beğenmişliğe sığınmaktan başka çare olamazdı.  </p>
			<p class="paragraf">Kâmil Bey’in yeni mesleğinde tanımak zorunda kaldığı üçüncü önemli kişi, gündelik gazetelerden ikisiyle bir sürü derginin başdağıtıcılığını yapan Ebuzer Ağa oldu. Ebuzer Ağa, hamallıktan yetişme bir Kürt’tü. İstanbul’a on dört yaşında geldiği halde Türkçeyi, İngiliz Türkologları gibi insana kızgın bir umutsuzluk veren bir acayip konuşuyordu. Lacivert elbisesinin ceketi vücuduna göre pek dar, pantolonu boyuna göre pek kısaydı. Bu dar, kısa giyimi içinde Ebuzer Ağa’nın kalın, hamal vücudu, cendereye girmişe benziyor, Kâmil Bey’e nefes darlığı veriyordu. Yüzü çok esmerdi. Kalın kara kaşları hep çatıktı. Her zaman kavga eder gibi bağırarak konuşuyor, ellerini birisini dövecek gibi sallıyordu.  </p>
			<p class="paragraf">Küfecilikten sırık hamallığına, daha sonra bu zanaatın aristokrat sınıfı sayılan gümrük hamallığına geçmiş, oradan da, andıkça, “Allah son nefesinde hak dini nasip etsin,” dediği bir İngiliz tüccar komisyoncunun yanına “atlamıştı”.  </p>
			<p class="paragraf">Ebuzer Ağa bu işi her fırsatta herkese tekrar tekrar şöyle anlatıyordu:  </p>
			<p class="paragraf">“Seferberlik ha patladı ha patlayacak, işte o sıralar... Bizim çelebiye bir telaş geldi bey... Herif, tavşan görmüş tazıya döndü. Önce eşyaları taşıdık bitpazarına... Ucuz pahalı sattık. Sonra yazıhaneyi elden geçirdik. ‘Ne oluyor çorbacı?’ diye sormaktayım ben, ‘Yok bir şey! Sen bakacak keyif...’ demekte kefere... Keyfe bakacağız ya, biz bi, kez pirelendik. Derken bi’ parti mal geldi. İşe bak ki gelen mal da kâğıt malı. Gazete kâğıdı. Kâğıdı Babıâli’ye teslim ettik. Parti bitti. Gâvur bizi karşısına çekti. ‘Sen ister gümrük gidecek, yok ister gazete!’ Kan başıma sıçradı. Çünkü bizi kovdu belledim! Dünya tepemize çöktü sanki... “Ebuzer Ağa “bey”e “beğ”, “sanki”ye “sankim” diyordu. “Çöktü sanki... Neden mi? Hamallıkta bir yere kapılandın mı, oradan leşin çıkacak. Yoksa namusun lekelenir: ‘Acep hırsızlığı mı görüldü? Yoksa madamaya mı sulandı! Hizmetçi kızla elleşirken mi yakalandı?’ derler. Bir daha mümkünü yok, bir başka yere kapılanamazsın. Benim aklım dağılmış, çorbacının ne dediğini anlayamadım. Anlamadıkça aklım büsbütün karıştı. Başlamışım ağlamaklığa... Herif telaşlanır, ben ağlarım. Kâtibi çağırdı. ‘Söyle bu herife artık ağlamasın! Ona iyi bir yer bulacağım,’ dedi. Ben durup dinlenmeden, ‘Suçum neymiş, kabul etmem. İftiradır, tövbe olsun!’ diyorum. Sonunda meseleyi açtılar. Harp olacakmış. Harp olunca bizim çorbacı gidecek... ‘Ne harbi yahu?’ ‘Büyük harp! Dünya kana boyanacak...’ Rabbim son nefeste hak dini nasip ede, bizim çorbacı, peygamber gibi adamdı vesselam. Biz bunları ne zaman konuşmaktayız? Muharebeden iki ay önce konuşmaktayız! Neyse uzatmayalım, bizi Babıâli’ye yerleştirdi. Yani kâğıt partisini teslim ettiğimiz tüccarın yanına... Kâğıt deyip de geçme bey... Kâğıdın gözünü seveyim... Mübarek maldır kâğıt malı... Uğurlu bir mal... Kuran-ı Kerim bile kâğıda yazıldığından besbelli... Var olsun... Kâğıt bize uğurlu geldi. Cebimiz para gördü.”  </p>
			<p class="paragraf">Ebuzer Ağa, burada biraz duraklıyordu. Çünkü kâğıt sayesinde cebinin para görmesi uğurdan değildi. Patron harpten kuşkulanmış, işi ortağına bırakıp Avrupa’ya geçmişti. Ortak işten anlamaz bir mirasyedi paşaoğluydu. Eski hamalla bir olup el altından top top kâğıt okutmuşlar, Yahudi kâtiple “birlik olarak” kırtasiye mağazasını yarı yarıya aşırmışlardı.  </p>
			<p class="paragraf">Karşısındaki bunu yüzünden anlayacakmış gibi Ebuzer Ağa hemen sözü değiştiriyordu:  </p>
			<p class="paragraf">“Gâvurun dediği çıktı bey... İki ay sonra harp patladı.. Bereket biz girmedik hırpadak... ‘Alman harp açmış,’ dediler. ‘İngiliz, Fransız, Rus falan, hasılı yedi düvel birbirinin gırtlağına sarılmış,’ dediler. ‘Bize değmesinler de ne halt ederlerse etsinler!’ dedik. Biz demedik ya... Bizim adımız mı okunur? Aklı erenler böyle dediler. Derken bir sabah, bu yokuşa bir korku düştü. Bir fısıltı, bir telaş... ‘N’oldu yahu, nedir?’ ‘N’olsun! Almanların donanmasını İngiliz önüne katmış, Çanakkale’ye kadar kovalamış... Biz, Alman’ın donanmasını Çanakkale’den içeri almışız. İngiliz’e ‘Hastir’ demişiz.’ ‘Peki! Bundan ne çıkar?’ ‘Ne mi çıkar? Harp çıkar eşek, hayır çıkacak değil ya...’ ‘Ne ki! Nerde şimdi Alman’ın donanması?’ ‘Nah, şurada. Dolmabahçe’ye demirlemiş! Sen hâlâ uyu bakalım!’ Herkes o yana koştu. Biz de hanın damına çıktık. Ooy anam! Sahi ola! Kız gibi deniz vapuru durmakta ki... Gayet yaman durmakta... Ooy ki topları var, gövdem gibi... Sonra duyduk ki Alman bunları bize vermiş. Birinin adını ‘Yavuz’, birinin adını ‘Midilli’ koymuşlar. ‘Ver elini Sivastopol!’ dedi bunlar. Rus’un memleketine çaldı gülleyi, çaldı gülleyi. ‘Allah yarattı bu Rus’u!’ demedi. Ben onu bunu bilmem, bizim harbe girişimiz böyle... Gâvurun sözü bir bir çıktı neme lazım... Dedim ya, bizim ağa, paşaoğlu... Her yerde lafı geçer adam. Beni kanun eri yazdırdı. İstanbul’da bıraktı. Sözüm burdan dışarı, Sirkeci sevkiyatına bağlıyız. Kumandanla konuştular. Her sabah dükkânda, ardiyedeyim eskisi gibi... Tabancayı, asker ceketini şuraya atıp kâğıt toplarına, mal sandıklarına girişmekteyim. Bir de baktım, bizim cep parayı almaz oldu. Meğer, biz paranın harman yerine düşmüşüz. Bizim ağa askeriyeye yeyinti vermek işlerine daldı. Ayrıca dairelere kâğıt vermeye başladık. Hep dalavere... Yüz tane yerine 20 tane veriyoruz. On okka yerine iki okka... Bey bize emir veriyor, bir de on liralık banknot uzatıp, ‘Göreyim seni Ebuzer!’ diyor. Bu on lira bahşiş... Malı nereye teslim edeceksek, arabalarla yanaştırıyoruz. Sayıp tartıp alacak memur, şöyle bir bakıyor, ‘Tamam!’ diyor. O da elimize beş liralık sıkıştırıyor. Kısacası, onlar da kâr ediyorlar bilmem, lâkin biz parayı vuruyoruz... Hiç unutmam, bir akşam Yahudi kâtibe, ‘Hayim Efendi, biz bu parayı ne yapacağız?’ diye sordum. ‘Ha, parayı mı? Kolay!’ dedi. Allah razı olsun, Çarşıkapı’daki dükkânla Samatya’daki evleri bize alıverdi. Yalan mundar, önce gücüm yetmez sandım. Meğerse mülkler yok pahasına gidiyormuş. Elimizde daha para kaldı. Demek bizde it cinsi var bey... Emlak sahibi olup, cepte de o kadar parayı görünce rahat bizi tepti. ‘İt kursağı yağ götürmez’ derler. Doğru bir laf... O sıralar Sirkeci gümrüğünde hamal gediğinin kâhyalığı açılmış. Şeytan aklımıza girdi. 1270 tevellütlü bir nüfus kâğıdı uydurduk. Sen bizdeki aptallığa bak... Kara sakalı da göbeğe kadar uzattık. Bizim efendi askerlik şubesinde işimizi yaptırdı. Altmış yaşında görünüyoruz hesapça... Askerlikten düşmüşüz. Biraz da para yedirdik. Olduk Sirkeci gümrüğünün hamal kâhyası... Ben ‘gümrük’ denilince muharebeden önceki gümrük sanıyorum. ‘Bre ahmak! Muharebeden önceki gümrük olsa hiç kâhyasız kalır mı?’ desene... Uzatmayalım, zarar ettik.”  </p>
			<p class="paragraf">Sözün burasında Ebuzer Ağa, gene duraklar, gözlerini kaçırırdı. Gümrük kâhyalığı Ebuzer Ağa’ya hiç yaramamıştı. Bir kere, harb yüzünden gümrük ambarlarında fareler cirit oynuyordu. Sonra kârsız bir yerin hamal kâhyalığı cephelerden daha tehlikeliydi. Yoksulluktan “uşaklar” kudurmuş kurda benzemişlerdi. Hırsızlıkları şurada dursun, birbirlerini yiyorlardı. Ebuzer’de adam idare etmek, emrinde bir sürü adam çalıştırmak yeteneği hiç yoktu. On beş güne kalmadan işler arapsaçına döndü. Üçüncü ay, hesap görülürken, hamallar birdenbire kudurdular. Haklarının yenildiğini, kâhyanın kendilerini dolandırdığını ileri sürerek Ebuzer Ağa’yı eşek sudan gelinceye kadar dövdüler. “Allah yarattı” demediler.  </p>
			<p class="paragraf">Ebuzer Ağa meselenin burasını gayet kısa keser:  </p>
			<p class="paragraf">“Düşmanlığa uğradık. Dövüştük! Birisi arkamızdan kafamıza bir ‘semer’ yerleştirmiş. Gözlerimi açtım ki Guraba Hastanesi’ndeyim... Sonra tekrardan Babıâli’ye geldik bey...  </p>
			<p class="paragraf">İkdamcı Cevdet Bey o sıralarda dağıtıcı arıyormuş. Kendininkini apansız askere mi almışlar, yoksa dalaveresini mi yakalamış... Her neyse bir hal olmuş.  </p>
			<p class="paragraf">Beni görünce, ‘Bizim gazeteyi dağıt!’ demez mi? Onun böyle demesi bir şey değil! Benim ‘Hay hay!’ deyişime sen ne buyurursun! Hemen bir dükkân tuttum. Olduk sana başdağıtıcı! Altı yıldır bu işi yaparım. Hak bereket versin! Altı yıl içinde zanaatın püf yerini öğrendim. Akşam bile ‘Aman bizi sen dağıt Ebuzer Ağa!’ diye yalvarmakta ya, Cevdet Bey’e bir kez bağlanmışım... Ölmek var, dönmek yok... Tutunmuş gazeteleri dağıtırsam Cevdet Bey kızar. Cevdet Bey kızmasa bile, idare memuru öfkelenir. Olmaz vesselam.”  </p>
			<p class="paragraf">“Yeni çıkanlar?”  </p>
			<p class="paragraf">“Yeni çıkanları dağıtırız.”  </p>
			<p class="paragraf">Ebuzer Ağa bunu öyle söyler ki, işin içinde bir köpoğluluk olduğunu anlamamak imkânsızdır.   </p>
			<p class="paragraf">Kâmil Bey, Ebuzer Efendi’nin köpoğluluğunu bir zaman sonra iyice öğrendi. Eski gazeteye zarar verir korkusuyla yeni gazete dağıtılmıyor, posta paketleri tezgâhın altında, arkadaki rutubetli aralıkta tutuluyor, sonra basımevi hamalıyla anlaşıp iade yükleri birbirine karıştırılarak aşırılanlar arkadan kese kâğıtçılara satılıyordu. Hele batıp çıkan edebiyat, fikir, bilim dergilerinin durumu daha berbattı. Bunlar, bazı semtlerin bazı köşelerindeki tütüncü dükkânlarına, sahiplerinin gözlerini boyamak için gönderiliyor, üst yanı, dergi kapanınca, ucuza alınıp kese kâğıtçılarına devredilmek üzere dükkânda alıkonuyordu. Ebuzer Ağa’nın başdağıtıcılıkta önemli bir icadı daha olmuştu.  </p>
			<p class="paragraf">Bunu keyifli bir gününde Kâmil Bey’e şöyle anlattı:  </p>
			<p class="paragraf">“Baktım, herifler aldı yürüdü. Bizim gazete gidiyor tepe aşağı... Uşaklardan iki zıpır çağırdım. ‘Göreyim sizi köpoğluları...’ dedim. Planı söyledim. Anadolu postasını hepimiz erkenden kayıkla karşıya geçiriyoruz. Oğlanlar bir kayığa atladılar, Sarayburnu açıklarında öteki gazetenin paketlerini götüren kayığı karşıladılar. Ellerinde birer tabanca... ‘Davranma! Dur!’ Denizin orta yeri bey... Önünde tabanca, altında dipsiz doruksuz derya... Öğleye kadar böylece beklettiler. Tren kaçtı bir yandan, Kadıköy dağıtıcısı bile gazeteyi vaktinde alamadı.”  </p>
			<p class="paragraf">“Şikâyet?”  </p>
			<p class="paragraf">“Kimden şikâyet edecek? Dedik ya... Deniz ortası... Oralara kaptan paşa karışır.”  </p>
			<p class="paragraf">“Sakın bize de böyle oyunlar yapmayın...”  </p>
			<p class="paragraf">“İşte bu sözü beğenmedim. Fukara karı, eksik etek... Biz bu kadar bedbaht değiliz bey. Kürt olduksa yüreksiz olmadık. Babıâli’de değme erkek taban tutturamazken Nedime Hanım aslan gibi dayandı. Efendisini hapsettiler. Ben bunca yıl buradayım... Hadi beni geçelim... Burada kırk yıldır çarık eskitenler böyle iş görmemişler... Neme lazım, anam bacım olsun. Nedime Hanım’a canım kurban...”  </p>
			<p class="paragraf">Ebuzer Ağa doğru söylüyordu. Hatta böyle düşünmeyi zanaatına yaraştıramıyor olmalı ki Kâmil Bey işe karışınca bir manada memnun olmuş, yükten kurtulduğunu, artık <span class="CharOverride-2">Karadayı</span> için eskisi kadar gayret etmeyeceğini, dergiyi kendi haline bırakabileceğini sanmıştı.  </p>
			<p class="paragraf">Fakat bu sefer de başka yönden yakalandı. Kâmil Bey uzun boylu, pehlivan yapılı bir adamdı. Güler yüzlüydü. Ebuzer Ağa’ya her lafın başında “Ebuzer Efendi” diyordu. Hele bir “elleri” var ki, sırık hamallarının en yiğiti sayılan Cuma Çavuş’un ellerinden büyüktü. Kuvvetin ne demek olduğunu iyi bilen, yıllarca kuvvetini kiralayarak para kazanan eski hamal, Kâmil Bey’e karşı ister istemez saygı duydu. Tanıştıklarından bir ay sonra hesap görmeye gelen Kâmil Bey’in arkasından, “Nedime Hanım kocasının yerini boş bırakmadı ağa! Ne dersin?” demeye yeltenen kâtibini az kalsın bir tokatta öldürecekti. Sıska herifin burnundan akan kanı bir saat durduramadılar.  </p>
			<p class="paragraf">Belki de kâtibine inat, bundan sonra Kâmil Bey’i her gelişinde kahve içmeden göndermedi. Karşılıklı oturup cigaraları yakınca hemen öğüde girişiyordu:  </p>
			<p class="paragraf">“Çatmayı artıracaksın Bey! Aman çatmayı...”  </p>
			<p class="paragraf">“Kime çatalım Ebuzer Efendi?”  </p>
			<p class="paragraf">“Sözümü dinle gözüm nuru, çatma artırılacak... Gazete kısmını çatmak sattırır.”  </p>
			<p class="paragraf">“İyi ama kime çatalım?”  </p>
			<p class="paragraf">“Ben bilmem... Çatacaksın...” Sesini alçatttı. “Hey biz neler gördük bu yokuşta... Padişahlara çatanları gördük, hâşâ huzurdan, padişahlara... Gazete ağzına geleni söylemeli... O zaman telgraf yağar. ‘Yüz fazla gönder’, ‘Haftaya iki yüz isteriz’. Yetiştiremez olursun!”  </p>
			<p class="paragraf">“Bizi de hapse atarlar!”  </p>
			<p class="paragraf">“Kulak verme. Ben kaçın kurasıyım... Ossaat bilirim. Şimdi eskisi kadar sıkı değil. Sen çatmana bak...”  </p>
			<p class="paragraf">“İngilizlere çatalım öyleyse...”  </p>
			<p class="paragraf">“Yoook... ‘Vur’ dedikse, ‘öldür’ mü dedik? Bu hafta Mustafa Kemal’e çatarsın, öbür hafta sadrazama... Benim elim kalem tutmalı da, gazeteyi görmeli bu yokuş... Hepinize top attırırdım alimallah! Sizi iadenin altında ezerdim...”  </p>
			<p class="paragraf">“Haydi elin kalem tuttu diyelim, çıkaracağın gazetenin adını ne koyardın?”  </p>
			<p class="paragraf">“Adı kolay! Burada, vaktiyle ‘Eşek’ adında bile gazete çıkarılmış. Hem de gelene geçene ‘Eşek’ diye bağırarak keyifli keyifli koşan çocuklar köprüye varmaz gazeteyi tüm satarlarmış... Bizimkinin adı da ‘Katır’ oluverirdi.”  </p>
			<p class="paragraf">“Fena değil... ‘Eşek’i kapatmışlar... ‘Elmalûm’ çıkmış. ‘Katır’ı kapatsalar ‘Hatır’ diye çıkarsın... Onu da kapatsalar ‘Kıtır’ diye...”  </p>
			<p class="paragraf">Hafta sonları, hesap görürlerken Ebuzer Ağa’nın dükkânında Kâmil Bey, gazeteciliğin belki de en önemli, en gizli derslerini hamal eskisi dağıtıcıdan böylece alıyor, şaşılacak şeyler öğreniyordu.  </p>
			<p class="paragraf">Gelen mektuplara da şaşmamak imkânsızdı. Hemen hepsi “Muhterem gazetenizi her hafta dört gözle bekliyorum. Yazılarınızı severek okuyorum,” diye başlıyor, derdini yanıp şikâyetinin basılmasını rica ederek bitiyordu. Sanki okuyucu denilen “ne idüğü” belirsiz kalabalık, aldığı ya da sürekli olarak aldığını ileri sürdüğü gazete veya dergiye herhangi bir şikâyetini bastırmak için para vermekteydi. Bunun dışında öteki yazıları umurlayan hiç yoktu. Gazeteciler, memleketi üstünkörü de olsa gezmemişlerdi. Mıntakaların yerli özelliklerini hiç bilmiyorlardı. Birçok yazıda, yanlışlar yapıldığı, okuyucuların içinde bunu görenlerin bulunduğu yüzde yüzdü. Öyleyken, kendi kişisel meselelerinden başka şeyleri yalanlamak, doğrulamak âdet olmamıştı. Okumuş vatandaşlarının yüzde ölçüsü çok düşük olan memlekette, galiba basılmış yazıya bir çeşit keramet konduruluyor, “hikmetinden sual etmeyi” kimsecikler göze alamıyordu. Gazetecilik bu bakımdan henüz en rahat mesleklerden sayılabilirdi.  </p>
			<p class="paragraf">Belki de bu sebepten, Kâmil Bey, tanıştığı gazetecilerde, genellikle yazarlarda Avrupa’daki örneklerine benzemeyen gariplikler gördü.  </p>
			<p class="paragraf">Bunlar, babayani kılıklarına, boş keselerine hiç yaraşmayacak derecede kibirli, insanı kederden mahvedecek kadar kişiliklerine bağlanmış, güzel konuşur, zeki adamcağızlardı. Olaylar karşısında öyle yüksekten atmaları, eleştirilerinde öyle kıyıcılıkları vardı ki, Kâmil Bey kendisini apansız bir ihtilal sonucu iktidarı kaybederek memleketten kaçmak zorunda kalmış yenik politikacıların karşısında sanıyordu. Kendi eserlerinden başka hiçbir şey, güzel, doğru, iyi değildi. Oysa zaman zaman kendi eserlerine, hatta kendi kendilerine düşman olduklarını saklamıyorlardı. Fırsat verilse, memleketi, hatta bütün dünyayı birkaç günde düzeltecek fikirler ileri sürdükleri halde, kravatlarını düzeltmekten güçsüzdüler. İlk tanışmada ilk işleri kirpi gibi dikenlerini uzatmak, atıp tutmak, kişiliklerini olduğundan çok daha değerli göstermeye çabalamaktı.  </p>
			<p class="paragraf">Kâmil Bey bunların bir çoğuyla dost olmak şurada kalsın, şöylece ahbaplık etmenin bile ne kadar zor olduğunu pek kısa zamanda anlamıştı.  </p>
			<p class="paragraf">Bir şeyden korkuyor gibiydiler. Birisi ruhlarından, akıllarından bir büyük parçayı, dostluğu kullanarak sanki çalıverecekti. Onları daha yakından tanıdıkça, kişiliklerine bu kadar gömülüp boğulmak kertelerine gelmiş bu kuşkulu, bahtsız insanların nasıl olup da yazı yazdıklarına, yani duygularıyla düşüncelerini, kıskançlıklarını yenip nasıl meydana vurduklarına şaşmamak elden gelmiyordu.  </p>
			<p class="paragraf">Buluttan nem kapıyorlar, yırtıcılar gibi bir saniyede dostluktan düşmanlığa, kıyıcılıktan acımaya inip çıkıyorlardı. Aslına bakılırsa bu da işin dış tarafını, dış tarafının bir küçük parçasını göstermekteydi. Birbirleri için en ağza alınmaz yazılar yazdıkları, kalplerini en tamir edilmez yerinden, sanatkâr gururlarından kırdıkları oluyordu. Okuyanlar, “Bunlar artık imkânı yok yüz yüze gelemezler,” kararına henüz varmadan, hangisi erken sarhoş olursa hemen ötekine koşuyor, boynuna sarılarak af diliyordu.  </p>
			<p class="paragraf">Kâmil Bey bu cins yazarları, huysuz, şımarık, hastalıklı çocuklara benzetti. İlk zamanlar, bunların arasında kendisini ruhça ve bedence sıhhatli bulduğu için bir acayip utanma duydu.  </p>
			<p class="paragraf">Mississipi ile Amazon nehirlerinden hangisinin daha uzun, hangisinin daha geniş olduğunu belki de bilmiyorlardı ama, kendilerine göre de bilgileri şaşırtıcıydı. Sözgelimi içlerinde Mesnevi’yi, şairinden daha doğru, daha mantıklı açıklayanlar, Fransızcayı Voltaire’den iyi söyleyip yazanlar, Hegel’den önceki dünyada bütün fikir akımlarını filozoflarının hayatlarıyla ezberleyenler vardı.  </p>
			<p class="paragraf">Bunları dinlemek, bilgisizliğin derinliğini gösterdiğinden insanın korkuyla başını döndürüyor, fakat sistemsizliklerindeki karışıklık, bilgilerini sindirememişlik de aynı baş dönmesini veriyordu.  </p>
			<p class="paragraf">En büyük şairlerden birisini bir hafta hastalandırmak için önünde bir başka şairi övmek, kısa boylu bir romancıyı aylarca çalışamaz hale getirmek için “Bücür” kelimesini ağızdan kaçırmak yeterdi.  </p>
			<p class="paragraf">Kâmil Bey, bıyıklarına rağmen erkek elbisesi giymiş sevimli bir kocakarıya benzeyen Hüseyin Rahmi’yi, nazır olduğu halde kundurasının bağlarında birkaç düğüm bulunan Rıza Tevfik’i, yazdığı anılarındaki çekingen, pısırık çocukla hiçbir ilintisi bulunmayan babacan Ahmet Rasim’i de tanıdı.  </p>
			<p class="paragraf">Bunlar geniş bilgi bakımından belki ötekilerden biraz üstündüler. Fakat içinde yaşadıkları çökmüş memleketin etkisiyle yenilgiyi değişmez kader olarak kabul etmiş yılgın bir halleri vardı. Millete güvenmeyi hiçbir zaman denememiş, henüz bir milletin varlığından haberleri olamamış bütün aydınlar gibi, her biri kendilerini teker teker vuruşup teker teker yenilmiş sayıyor, bir daha kalkarak yeniden başlamaya cesaret bulamıyordu.  </p>
			<p class="paragraf">Çöken imparatorluk, aydınlarını da uçuruma beraber sürüklemekteydi.  </p>
			<p class="paragraf">İslamcılığın 350 milyonla sayılan kalabalığı, Turancılığın yüz milyonla hesaplanan uçsuz bucaksız stepleri üzerine kurulan hayaller, Balkan bozgunundan sonra asırlık baskılarla hadım edilmiş sinirlere şehvetî bir kımıldama vermiş, dört yıllık kanlı boğuşma bu bunak sinirleri işte bu bitkin kımıldamanın tam ortasında çekip koparmıştı.  </p>
			<p class="paragraf">Osmanlı aydınları için artık geçmişe sığınmaktan başka çare yoktu ama artık sığınacak geçmiş neredeydi? “Anadolu” Bir sürgün yoluydu ki vaktiyle ucu Avrupa’daki Jöntürklerden de boyunun ölçüsünü almış bulunuyordu. Oturup ağlamaktan başka bir iş kalmamış gibiydi. Kendi içine kapanıp bir sınırsız vicdan azabını, vicdan azabı olduğundan bile habersiz çekmek, mini mini, değersiz, gülünç dertlerle öfkelenip, mini mini, değersiz gülünç sevinçlerle mutluluğuna kendini kandırarak sürünmek “ve artık ölmek, ölebilmek” kalmıştı.  </p>
			<p class="paragraf">Kâmil Bey ne zaman onlarla konuşsa ya da aralarında bulunup konuşmalarını dinlese, yalnız kalınca ürperiyor, Anadolu’da çarpışanlarla çarpışmaya hazırlananlar olmasaydı ne yapacağını, bu iflas etmiş kibirli adamlara nasıl katlanacağını düşünerek aynı zamanda hem büyük bir ferahlık hem de korku duyuyordu.  </p>
			<p class="paragraf">Gittikçe daha iyi anlaşılıyordu ki Anadolu’da yapılan iş, yalnız vatanı düşmandan kurtarmak boğuşması değildi. Bunun bir başka anlamı, bir başka amacı olmalıydı. Eğer harekete bu başka anlam verilmez, boğuşma bir başka amaca yöneltilmezse, savaşı kazanmanın bile hiç değeri kalmayacak, orada bugün ölenler yarın ölecekler, tıpkı bunlardan önce yıllar yılı, bazı yenmiş, bazı yenilmiş olarak can verenler gibi kaynayıp gideceklerdi. Pisi pisine... Bedavaya... Kirli bir hizmetin adi bahşişi gibi...  </p>
			<p class="paragraf">Bir gün, yine böyle bir kalabalıktan sonra yalnız kaldıkları zaman bu fikirlerini Nedime Hanım’a yarım yırtık anlattı. Fikirleri henüz istediği olgunluğa erişmemişti ama, bereket versin odanın havasında, konuşulan laflardan ve koltuklarda demin oturanların benliklerinden sanki bir şeyler kalmıştı.  </p>
			<p class="paragraf">Nedime Hanım biraz düşündükten sonra duraklayarak doğruladı:  </p>
			<p class="paragraf">“Haklısınız! Üzerine devrilip imparatorluğu biz aydınlar mı ezdik, yoksa imparatorluk üzerimize devrilip bizi mi ezdi? Hasılı aynı kapıya çıkan çöküntünün hurdalarına benziyoruz. Zaferden sonra memleket bize bırakılmamalı... Bu ihanet olur...” Bir an durdu. Gözlerinden tatlı bir şey geçti: “Ne güzel! Anadolu, harbi kazanmaktan daha başka, daha büyük bir şeyler yapmak zorunda... Sözgelimi Tanzimat’ın, Meşrutiyet inkılabının yapamadığını... Bizim Meşrutiyet inkılabı, ileri bir hareket olduğu halde, neden memleketin bahtını değiştiremedi? Bir yerde okumuştum. Çünkü inkılabın temsilcileri halkın sahici ihtiyaçlarını bilmiyorlardı. Hareketi halka doğru götüremediler. İhsan, bana muharebelerden bir büyük söz getirdi. Bu hediyeyi yaşadıkça kalbimde taşıyacağım, çocuklarımla paylaşacağım, giderken onlara miras bırakacağım. İhsan bir gün bana, ‘Karıcığım,’ dedi, düşüne düşüne bak ne buldum. Meşrutiyet bu memlekete hürriyet getirmiş. Bu yüzde yüz... Hiç değil, ilk aylarda... Ama bu hürriyeti getirip kime teslim etmiş bilir misin? Hürriyeti dövüşerek elinden aldığı despot takımına... İşte bu sebeple İstanbul’daki hürriyet bayramını düşündükçe artık ağlayasım geliyor! Ne kadar doğru değil mi?”  </p>
			<p class="paragraf">“Çok doğru, evet! Despota hizmet edenler biraz sindiler. Sonra yavaş yavaş canlanıp hürriyet kahramanlarını kucakladılar. O kadar sımsıkı kucakladılar ki, kahramanların soluğu kesildi. Gözlerini kan bürüdü. Göremez, duyamaz, anlayamaz oldular.”  </p>
			<p class="paragraf">“Tamam... İnkılap halktan uzakta yapıldı. Bir de baktık, inkılapçılar padişaha damat olmuşlar. Hangi padişaha? Genel Merkezde ‘Beyaz Öküz’ diye alay edilen konyak tutkunu biçare bir bunağa... Enver Paşa’yı, Talât Paşa’yı, Cemal Paşa’yı, bu zavallı Beyaz Öküz’ün oturduğu tahta yaklaşıp saçak öperken gözünüzün önüne getirin. ‘Hilafet lâzım! Çünkü Müslümanlık ve Müslümanlar... Türklük lazım... Çünkü Türkler imparatorlukta biricik sağlam dayanak... Garplılık lazım, çünkü çağın hakkından başka türlü gelinemez,’ denildi. Yarın Anadolu harbinden sonra Mustafa Kemal de bunu yaparsa, hangi haklı sebeple yaparsa yapsın büyük bir cinayet işlemiş olur. Gene hiçbir şey değişmez. Bunu İhsan’la konuştuk. ‘Merak etme,’ dedi, ‘bu sefer iş başka! Hürriyeti Hareket Ordusu getirmişti. Yani padişah ordusunun bir parçası... Şimdi Anadolu’da ordu yok... Millet yani başıbozuklar çarpışıyor. İleride ordu kurulursa bu, padişah ordusunun bir parçası değil, milletin kendi ordusu olacak...’”  </p>
			<p class="paragraf">“Bu önemli bir fark değil mi?”  </p>
			<p class="paragraf">“İhsan, ‘Pek önemli bir fark’ diyor. ‘Bu seferki harekete millet kendi damgasını ister istemez vuracak... Hem de öylesine kuvvetle vuracak ki, bu isteklere göz yummak kimsenin haddi olmayacak... Zaten ters bir gayret işi ancak yavaşlatır, fakat ortadan kaldırmaz. Fransa’da Napolyon cumhuriyete karşı kahpelik etti de, Fransız inkılabı ne kaybetti? Milletin tarihinde saniye hükmünde olmayan birkaç on sene...’ İşte hepsi bu kadar...”  </p>
			<p class="paragraf">“Evet...”  </p>
			<p class="paragraf">Kâmil Bey, her şeye rağmen gazetesinden, gazeteciliğinden memnundu. Kimselere sezdirmek istemediği bir gizli gurur bile duyuyordu. Sonra kalbi de ferah! Olup bitenlere bir ucundan karışınca, insanlık, erkeklik vazifesinin, bugün için, çoluğu çocuğu yüzüstü bırakıp Anadolu’ya geçmek olduğunu kestirmişti. Memleket uğruna hapse girmiş bir arkadaşın kahraman karısına yardım ederek vazifesini yapmakta olmasaydı, bu şerefli yürek huzuruna kavuşmamış bulunsaydı, geriye kalan biricik şeref yolunu belki tutamayacak, yani Nermin’le Ayşe’yi yüzüstü, kimsesiz, parasız bırakarak Anadolu’ya geçemeyecek, hiçbir zaman bu kadar kahraman olamayacaktı. Kendi kendine bile pek açıklamak istemediği gerçek buydu. Kolay, tehlikesiz bir mazeretle asıl zor işten kurtulmuştu. İlk zamanlar bu durumdan biraz utandı ama, sonra sonra işbölümü sözünden giderek, Ankara’da harekete bu kadarcık bile faydası dokunamayacağı inancına vardı. Hemen hemen yüzde yüz rahatladı. <span class="CharOverride-2">Karadayı</span> mecmuasına dört elle sarıldı. Buda heykelinin getirdiği para ile başlıklar için yeni klişeler yaptırdı. Daha bir sürü de masraf etti.  </p>
			<p class="paragraf">Nedime Hanım, faydasız gördüğü bu masrafları yaptırmamak için biraz uğraşmıştı ama bu harcamaların mahpushanedeki kocasını da çocuk gibi sevindirdiğini görünce, erkeklerin bazen, ne kadar değersiz şeylere önem vererek asıl işi unutur gibi olduklarını, bazı da asıl işe hayatlarını, kadınlarını, çocuklarını bile nasıl hiç duraklamadan feda ettiklerini anlayarak seslenmemişti.  </p>
			<p class="paragraf">Bunlar, akıllarına, deneylerine, ölme ve öldürme yeteneklerine rağmen birer kocaman bebektiler; saygıyı, acımayı, sevgiyi hak eden yönleri de buradaydı.  </p>
		</div>
	</body>
</html>