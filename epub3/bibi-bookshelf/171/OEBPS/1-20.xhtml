<html xmlns="http://www.w3.org/1999/xhtml">
	<head>
		<title>1-20</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-18" xml:lang="en-GB">5  </p>
			<p class="paragraf">Ertesi gün, Kâmil Bey’i mahpushane müdür vekilliği yapan Teğmen Şerif Efendi’nin odasına götürdüler.  </p>
			<p class="paragraf">Teğmen Şerif Efendi, çizmelerini ve ceketini çıkardığı için, sıska bacakları, biraz kamburca sırtıyla raşitik çocuklara benziyordu. Duvarın dibinde, yorganı tekmelenmiş, çarşafı şiltenin ortasındaki çukura toplanmış perişan bir karyola vardı.  </p>
			<p class="paragraf">Teğmen sahici bir utançla özür diledi:  </p>
			<p class="paragraf">“Kusura bakmayın! Gece, gündüz, dur durak yok. Bir sürü mahpus... Hepsi de ipten kazıktan kurtulmuş serseri...” Bir an şaşırarak durdu. “Sakın siz üstünüze alınmayın. Lafım size değil...”  </p>
			<p class="paragraf">“Tabii efendim, tabii...”  </p>
			<p class="paragraf">“Evden öteberi yollamışlar... Buyrun...”  </p>
			<p class="paragraf">Teğmen, sobanın arkasını gösterdi. Kâmil Bey bavullardan birisini tanıyıp bir ahbabına rastlamış gibi sevindi. Viyana’dan aldıkları bavullardan biri... Üstünde bir sürü otel etiketi...  </p>
			<p class="paragraf">Teğmen bir zaman bavulun anahtarını aradı. Bir yandan da konuşuyordu:  </p>
			<p class="paragraf">“Üstünüze sağlık, bizde bir cenabet hastalık var. ‘Memeli basur’ mu diyorlar, ne diyorlar, işte o karın ağrısı... İçmezsek, havalar sıcak gitse, iyiyiz. Lâkin hava biraz bozulsa tamam... Hele içki hiç yaramıyor. Arkadaşlara yalvarıyorum, ‘Bana şu zıkkımı içirmeyin namussuzlar!’ diyorum. Rahat bırakmıyorlar ki... Sanki barometre efendim... Biz birinci kadehi yukarıdan yuvarlıyoruz, mübarekler aşağıda derakap, ‘Has dur! Selam dur’a kalkıyorlar. Perişanım vesselam.”  </p>
			<p class="paragraf">“Doktora gitseniz...”  </p>
			<p class="paragraf">“Doktorlar bundan pek anlamıyorlar. Bilirsiniz, Abdülhamit Efendimizin bile ayrıca basurcubaşısı varmış. Geçenlerde bir diken söylediler. Buldurduk. ‘Çakır dikeni’... Kara kar tohumu olurmuş. Kaynatıp içtim. Vay sen misin içen... Zehirlenmişiz meğer... Az kalsın gidiyorduk. Ulan, biz anahtarı nereye koyduk? Hey Mehmet! Orada kimse yok mu namussuzlar?”  </p>
			<p class="paragraf">Bir asker içeri girdi.  </p>
			<p class="paragraf">“Bavulun anahtarı? Buraları karıştırırsınız... Yüz kere tembih ettim. Bavulun anahtarı diyorum. Şimdi ayağımın altına alırım. Haa işte buraya koymuşuz. Anahtar bizi görüyor da, biz anahtarı görmüyoruz... Çık... Defol!” Anahtarı Kâmil Bey’e uzattı. “Hele açın bakalım...”  </p>
			<p class="paragraf">Bavulda bir sürü ufak tefek, birkaç takım çamaşır, terlikler, gecelik hırkası, pijama falan vardı.  </p>
			<p class="paragraf">Teğmen Şerif Efendi, hepsini üstünkörü gözden geçirdi. Kâğıtları, defterleri yazılı olup olmadıklarına bile bakmadan bir yana ayırırken hüner göstermiş gibi güldü:  </p>
			<p class="paragraf">“Bunları şimdilik veremeyeceğiz!”  </p>
			<p class="paragraf">Kâmil Bey, kokulu İngiliz sigaralarından bir paket açtı.  </p>
			<p class="paragraf">“Bir tane yakmaz mısınız? Kokuludur bunlar...”  </p>
			<p class="paragraf">“Kokulu mu?”  </p>
			<p class="paragraf">“Evet...”  </p>
			<p class="paragraf">“Acayip... Hele bakalım!” Kokladı. “Oooh! Misk gibi... Kaça bunun paketi?”  </p>
			<p class="paragraf">Kâmil Bey gözünü bile kırpmadan yalan söyledi:  </p>
			<p class="paragraf">“Yarım İngiliz altını... Yani bizim parayla, dört beş lira...”  </p>
			<p class="paragraf">“Nesi? Bir paketi mi?”  </p>
			<p class="paragraf">“Evet, bir paketi...”  </p>
			<p class="paragraf">“Ulan kimya mı bu cenabet?”  </p>
			<p class="paragraf">“Biraz pahalıdır. İngiliz kralının içtiği cigara... Sabık Alman imparatoru da bundan içermiş. Zaten bu cins tütün dünya üzerinde pek az yetişiyor.”  </p>
			<p class="paragraf">“Siz de hep bunu mu içersiniz?”  </p>
			<p class="paragraf">“Hayır! Ne mümkün! İngiliz kabinesinde, mührühas lordu ahbabımdır. Geçenlerde bir sandık yollamıştı.”  </p>
			<p class="paragraf">“Peki birader, öyle büyük yerden ahbaplarınız var da bu çileyi neden çekiyorsunuz? Bilmem nerede bir büyük memuriyet vermişler de razı olmamışsınız...”  </p>
			<p class="paragraf">“Benim de kendime göre düşündüğüm var. Lütfen bu paketi kabul edin... İçersiniz...”  </p>
			<p class="paragraf">Kendisini bu berbat, bu uydurma sigaraya layık görmediği için teğmenin telaşlandığı belliydi. Kâmil Bey gizli bir neşeyle, “Birisi şuna yalanımı haber verse bana düşman olur,” diye düşündü.  </p>
			<p class="paragraf">Teğmen Şerif Efendi, elinde tuttuğu paketi nereye koyacağını şaşırmış, söyleniyordu:  </p>
			<p class="paragraf">“Teşekkür ederim... Zahmet ettiniz. Ne lüzumu vardı? Yarım İngiliz ha! Vay, anasını! Bizim Rum kızına götüreyim de aklı başından gitsin. İnanmaz orospu, “Yalan vire Serif,” diye güler namussuz.”  </p>
			<p class="paragraf">“Şu kâğıtlara bir baksanız. Belki bir, iki satır bir şey yazmışlardır. Okursunuz da...”  </p>
			<p class="paragraf">Nermin bir sürü resim kâğıdı da yollamıştı. Bir de mektupluk zımbalı defter... Bir paket zarf... Suluboya takımlarına bir şey demeyen subay efendi, ak resim kâğıtlarından korkuyordu.  </p>
			<p class="paragraf">Kâmil Bey sesini yumuşatarak açıklamaya çalıştı:  </p>
			<p class="paragraf">“Bunlar resim kâğıdı efendim, zarflarla defter isterseniz dursun. Resim kâğıtlarının yasak olmaması lazım. Resim yapar da vakit geçiririm diye göndermişler. Sizin vesikalık fotoğrafınız var mı?”  </p>
			<p class="paragraf">“N’olacak?”  </p>
			<p class="paragraf">“Büyütürüm.”  </p>
			<p class="paragraf">“Yok canım... Becerebilir misiniz?”  </p>
			<p class="paragraf">“Elimden gelir. Merhum Sultan Reşat Efendimizin bir resmini büyüttüm de, pek memnun oldulardı.”  </p>
			<p class="paragraf">“Sahi mi?”  </p>
			<p class="paragraf">“Görürsünüz... “Ellerini açtı. “Bildiğiniz vesika fotoğrafını bu kadar büyültürüm. Eğer isterseniz ikinizi yan yana...”  </p>
			<p class="paragraf">“Beraber resmimiz yok. O kadar istedi de, çıkartamadık.”  </p>
			<p class="paragraf">“Olsun. Ben iki ayrı resmi yan yana getiririm.”  </p>
			<p class="paragraf">“Deme birader. Demek ikimizi yan yana ha! Ulan aferin! Seni buraya Allah gönderdi.”  </p>
			<p class="paragraf">“İki, üç tane kâğıt alsam elverir.”  </p>
			<p class="paragraf">“İki üç ne demek? Hepsini al... Tükürmüşüm geçmişlerine... Ulan kâğıttan ne olurmuş ki? Esrar değil, afyon değil, sustalı çakı değil... Artık iyice tadını kaçırıyorlar. Ben buranın sorumlusuyum! Al, yürü... Sorumlu varsa benim. Götürün efendim... “Kâmil Bey bavulu kapatırken Şerif Efendi kapıya var kuvvetiyle bağırdı: Gel! Size zahmet olmasın, götürsünler.”  </p>
			<p class="paragraf">İçeri giren nefere emretti:  </p>
			<p class="paragraf">“Beyefendinin öteberisini aşağı götür. Düşürür kırarsan gözünü patlatırım.” Kâmil Bey’e gülümsedi. “Bir kahve içeydiniz. Resimleri birazdan yollarım. Ne zaman biter?”  </p>
			<p class="paragraf">“Bir hafta bile sürmez.”  </p>
			<p class="paragraf">“Bizimkinin yanağında bir de ‘ben’ var. Unutulmasın!”  </p>
			<p class="paragraf">“Hiç unutulur mu?”  </p>
			<p class="paragraf">“Kendisine söylemeyelim. Birdenbire görünce sevinir.”  </p>
			<p class="paragraf">“Başüstüne...”  </p>
			<p class="paragraf">“Bir şeye ihtiyacınız olursa hemen haber yollayın... Güle güle...”  </p>
			<p class="paragraf">İşte koca bavul var ya... Neye ihtiyacım olacak sersem?  </p>
			<p class="paragraf">  </p>
			<p class="paragraf">Kâmil Bey, bugün yine ilk defa, Afrika ortasından Londra’ya getirilmiş bir vahşi gibi çekine çekine yeni şeyler öğrendi.  </p>
			<p class="paragraf">Bavulda bir sürü –buraya göre gereksiz– ufak tefek vardı. Birkaç kutu fondan, birkaç paket çikolata, krem, pudra, traş sabunları, iki tane İngiliz piposu, bunların temizleme araçları, lastikten tütün kesesi, kokulu pipo tütünleri, ağızlıklar, tırnak makası, tırnak törpüsü, gayet şık bir el aynası, tıraş kutusu, yarım düzine keten mendil, iki şişe briyantin, saç için fırça-tarak, hasılı meraklı erkeğin alışkanlıkları...  </p>
			<p class="paragraf">Kâmil Bey, oyuncak verilmiş bir küçük çocuk gibi sevindiğini neden sonra anladı. Öyle bir sevinç duymuştu ki, nerdeyse hayatın bu ufak tefeklerden ibaret olduğunu sanacaktı.  </p>
			<p class="paragraf">Üst üste “Hay senden razı olsun karıcığım!” diyor, hediyeleri nereye koyacağını bilemiyordu.  </p>
			<p class="paragraf">“Bu ne beyim?”  </p>
			<p class="paragraf">“Bu mu, ‘eşarp’ derler. Boyuna bağlanır.”  </p>
			<p class="paragraf">“Bu?”  </p>
			<p class="paragraf">“Dur bakayım, öksürük ilacı.”  </p>
			<p class="paragraf">“Şu kırmızı?”  </p>
			<p class="paragraf">“Sabun kutusu...”  </p>
			<p class="paragraf">“Bunları ablam mı yollamış?”  </p>
			<p class="paragraf">“Ablan...”  </p>
			<p class="paragraf">“Masraf etmiş fukara!”  </p>
			<p class="paragraf">Kâmil Bey hepsini, karmakarışık karyolanın üzerine sermişti. Ne cici, ne sevimli şeyler bunlar? Şimdi birisi gelse, kokusunu da, yağlı yapışkanlığını da hiç sevmediği briyantin şişelerinden birisini istese kederlenecek...  </p>
			<p class="paragraf">Pipoları ağzına koyup denedi. Yanmış tütünün acılığını dilinde duymak bile hoşuna gidiyordu. Pipolardan enikonu iğrenen karısının bunları göndermeyi nereden akıl ettiğine şaştı.  </p>
			<p class="paragraf">Sonra biraz ciddileşerek’ “Mutlaka bir pusula yazmış, bir yere koymuştur,” diye düşündü; çamaşırları, buruşacaklarına aldırmadan hoyrat hoyrat araştırdı. Nihayet, hırkasının cebinde bir hışırtı duyarak soluğunu kesti. Bir sarı zarf çıkardı. “Hay aklınla yaşa karıcığım!”  </p>
			<p class="paragraf">“Mektup mu beyim?”  </p>
			<p class="paragraf">“Mektup galiba İbrahim!”  </p>
			<p class="paragraf">“Hele oku! İyi bir haber vardır inşallah...”  </p>
			<p class="paragraf">Zarftan Ayşe’nin iki fotoğrafından başka bir şey çıkmadı.  </p>
			<p class="paragraf">Kâmil Bey kızının yüzünü görür görmez, “Ayşe!” diye inledi. Sanki yıllardan beri görmediği kızı, birdenbire bir köşeden kucağına hoplamıştı.  </p>
			<p class="paragraf">Birisinde boynunu hafifçe bükmüş, biraz şımarık, bir parça kurnaz bakıyordu.  </p>
			<p class="paragraf">“Bu kız ileride pek numaracı bir şey olacak...”  </p>
			<p class="paragraf">“Mektup mu beyim?”  </p>
			<p class="paragraf">“Hayır! Kızımın resmini yollamışlar. Baksana...”  </p>
			<p class="paragraf">İbrahim resmi aldı. Bir zaman, başını, ayaklarını bulmak için evirip çevirdi. Çocuğa, hele kız çocuğuna hiç değer vermediğini belli eden bir sesle, “Allah uzun ömür versin!” dedi, o kadar...  </p>
			<p class="paragraf">Nermin kendi resmini koymamıştı. Kâmil Bey’in buna canı sıkıldı. Neden pipolara sevineceğini kestirmiş de, kendisini her şeyden, hatta zaman zaman hürriyetten bile fazla özlediğini akıl edememiş. Hem, bir iki satır da yazabilirdi. Hırkanın öteki cebini, kâğıtların arasını aradı. En sonra bavulun ceplerine baktı. Mektup yok. Oysa bunların hepsinden çok Ayşe’nin resimleri de beraber, hepsinden ziyade, karısının elyazısına sevineceğini anlıyordu. “Darıldım size... Pekâlâ hanımefendi, bu oldu mu efendim?”  </p>
			<p class="paragraf">Temiz çamaşırlar geldikten sonra sırtındakiler, derisine paslı iğneler gibi batmaya başlamıştı.  </p>
			<p class="paragraf">İbrahim’e kahve ocağından bir demlik sıcak su aldırdı. Muslukta ensesini, boynunu, dirseklerine kadar kollarını, ayaklarını sabunla yıkadı. Çamaşır değiştirdi. Jiletle traş oldu. İpek kaşkolunu boynuna sardı. Deve yününden dokunmuş İngiliz hırkasını giydi. Hele pantuflalarını ayağına geçirince yüreğini yumuşatan bir rahatlık, Nermin’e karşı derin bir minnet duydu. Bu kılıkla kendisini, nedense Anatole France’a benzetirdi. Bu hırçın yazarın kara takkeli bir resmini gördükten sonra, Fransız orta sınıfı halkının kibirli rahatlığını onun temsil ettiği gibi bir düşünceye kapılmıştı.  </p>
			<p class="paragraf">Pipolarından birisini doldurdu. Tütün kesesiyle temizleyiciyi hırkasının cebine yerleştirdi. Ancak o zaman, ilk aramada üstünden alınan dolmakalemini subaydan istemeyi akıl etmeyişine üzüldü.  </p>
			<p class="paragraf">Çıkardığı çamaşırları bir gazeteye sarıp bavula yerleştirdi. Diğer ufak tefeği de içine doldurdu. Öyle ki, bu işler bitince, ortada bir bavulla üzerine özenerek sıralanmış, resim kâğıtlarından, defterinden başka bir şey kalmamıştı.  </p>
			<p class="paragraf">Çamurlu pabuçlarını karyolanın altına sürdü.  </p>
			<p class="paragraf">Odanın havasında sabun, kolonya, pipo tütünü kokusu vardı.  </p>
			<p class="paragraf">Kurşunkalemlerinden birisini mektup yazmak için dikkatle yonttu. Zımbalı defterin ilk sahifesini açtı. Bu, açık mavi renkte, Hollanda kâğıdıydı.  </p>
			<p class="paragraf">“Sevgili karıcığım,  </p>
			<p class="paragraf">Her şeyden önce ellerini öperek affını dilerim...” Dün gece, pek beğendiği bu cümle, şimdi bütün gücünü, büyüsünü yitirmiş gibiydi.  </p>
			<p class="paragraf">Âdeti olduğu üzere, Fransızca düşünmeye çalıştı. Diderot’nun mektuplarından ezberindeki cümleleri birer birer hatırladı. Hiçbirisi şimdiki duygularını tutmuyor, ileri fikirlerine rağmen çevresiyle, zamanıyla dost geçinmeyi, devrinin zevklerinden yararlanmayı becermiş bu kurnaz adamla arasında hiçbir uygunluk bulamıyordu.  </p>
			<p class="paragraf">Kalemi bırakıp piposunu yakarak ayağa kalktı. Ellerini beline koydu, birdenbire, dünyada artık hiçbir işi kalmamış –yani ölmüş– bir adam gibi “kederlendi”.  </p>
			<p class="paragraf">“Ne yapmalı Yarabbi? Nasıl vakit geçirmeli?”  </p>
			<p class="paragraf">Büyük bir çaresizlik içinde duvardan duvara gidip geldi. Kunduraları varken ayak sesleriyle avunuyormuş meğer... Şimdi terliklerle kendisini pusuda yürüyen bir kediye benzetiyordu.  </p>
			<p class="paragraf">Sönmüş piposunu ateşledi. Ağzı zehir gibi olana kadar içti. Yaşamak, insanı can sıkıntısından gebertecek derecede manasızlaşmıştı. Pek uzaklardan, bir tehlike sesi dinler gibi, hata edip etmediğini yüreği ürpererek düşündü. “Pişmanlık” denilen çirkef dolu bir çukurun kenarında terazisini kaybetmiş bir insan gibi kollarını havada sallayarak sendeliyordu.  </p>
			<p class="paragraf"><span class="CharOverride-2">Karadayı</span> dergisini çıkarmasaydı, –pardon– bu işe karışmasaydı, İnönü’nde düşman durdurulmaz mıydı sanki? Roma’ya giderse, Ankara’dakilere daha faydalı olmayacağı nerden belli?  </p>
			<p class="paragraf">Kendisini ancak, Burhanettin Bey’e elçilikteki görevi kabul ettiğine dair bir tezkere yazmak için kâğıtla kaleme bakarken toplayabildi.  </p>
			<p class="paragraf">“Kendine gel Kâmil, saçmalıyorsun!” diye yüksek sesle konuştu. “Haydi bakalım! Resim yapacaksın! İyi resimler... Ayşe için mahpushane resimleri...”  </p>
			<p class="paragraf">Defterin üzerine hemen bir kâğıt koydu. Kurşunkalemi eline aldı. Dünyanın en aç, en doymaz şeyi: Boş kâğıt dizlerinin üzerinde olduğu halde konu arayarak çevresine baktı. Bir yandan şiddetle, ‘Hemen resme başlamalıyım’ diyordu. “Resim... Başka çare yok.” Ensesinde ılık bir fısıltı, “Burhanettin Bey’e iki satırlık bir tezkere yazmak...”  </p>
			<p class="paragraf">Üç kere, “Hangisi doğru? Hangisi?” diye adeta bağırdı.  </p>
			<p class="paragraf">Birden dönüp kâğıtlarla beraber yastığa kapandı, hüngür hüngür ağlamaya başladı. Ömründe kendini bildi bileli ilk defa böyle katılarak, kendisine acıyarak, aynı zamanda yüreğini temizlediğini sezerek ağlıyordu. Bir daha da ölünceye kadar, aynı zamanda sefil ve asil olan bu insancıl ihtiyacı, böyle insafsız bir şekilde asla duymadı.  </p>
			<p class="paragraf">  </p>
			<p class="paragraf">Kâmil Bey’de “resim dehası”na değil, resim zanaatına karşı bir amatör tutkunluğu vardı. Roma’da, Viyana’da, Paris’te, Berlin’de, Londra’da, Madrid’de müzelerin resim galerilerini gezerken, daha doğrusu bazı büyük tabloların önünde saatlerce, hatta bazen bir gün sabahtan akşama kadar kımıldamadan otururken deha eserlerinin hiçbir zaman kompozisyonlarıyla, büyük planlarıyla ilgilenmemiş, onların dehşetli yaratma, daha doğrusu yaşatma güçlerine kapılmamıştı. Şuradaki gelişigüzel bir ışık çizgisiyle, bir parıltıyla ya da üçüncü, dördüncü plandaki bir yüzle, çok zaman kompozisyon zoru altında boş kalan bir yeri doldurmak üzere yapılmış bir eşya, bir hayvancağızla ilgilenir, “deha”yı “deha” halinde değil, “zanaat” halinde yakalamak isterdi. Bu suretle resim sevgisinde ressamın ruhunu bulduğuna inanmış, giderek bu garip huy, resim görüşüne temel olmuştu.  </p>
			<p class="paragraf">Şimdi, büyük bir şiddetle resim yapmaya karar verince, daha doğrusu bundan başka çare kalmadığına inanınca, konu sıkıntısı çekmedi.  </p>
			<p class="paragraf">Âdeti olduğu üzere günlerce, hiç yorulmadan, usanmadan çizdi, boyadı. Nihayet ortaya on dört tane resim çıktı. On dördünde de odanın biricik penceresi, onun yere düşen ışığıyla aydınlanan daracık döşeme parçası görülüyordu. Kâmil Bey, penceredeki bulutlu, yağmurlu kış gününün solgun ışığını zamana göre yer değiştirirken yakalamış, üşenmeden, bıkmadan kâğıda koymuştu. Avrupa kültürüne rağmen ruhunda bitmez tükenmez bir Doğulu zevki vardı. Türk hafızın ezan, mevlit, Kuran üzerine yaptığı ses oyunları; Türk halısının, Türk çinisinin, Türk minyatürünün öz biçim özellikleri içine işlemiş olmalıydı. Mahpushane penceresindeki ışığı, işte bu garip Osmanlı dünyasının çocuksu tekniğiyle resmetmişti. Sabah ışığında doğumun umudu, öğle vaktinde bir çeşit yaşama açlığı, akşam zamanında ölüm, alacakaranlık, sonra yokluk... Bunlar aslında “Sanat sanat için” diyenlerin yapacağı şeylerdi. Kâmil Bey’in gizli maksadına, yani günün belli zamanlarındaki ışığa anlam vermek isteğine uymayabilirdi. Zaten pencereyle oda buna uygun değillerdi. Döşemenin, duvarın lekelerini temizlemek, eski saç mangalın çarpıklığını düzeltmek gerekmiş, işe bol bol uydurma karışmıştı. Belki de bu sebepten, on dört resmi ayrı ayrı alsa da, seyredenlere kendisi anlatsa, gene de pek bir şey söylemiş olamayacaktı. Bir vakitler yaptığı “ağaç dizisi” gibi, ancak hepsi bir aradayken düşündürücü bir şey oluyorlardı.  </p>
			<p class="paragraf">Suluboyanın arsız çiğliğini nasıl azaltacağını bir zaman bilememişti. Bereket versin, İbrahim’in getirdiği kırmızı bir çaydanlık imdadına yetişti. Resim yaptığı sürece mangalın üzerinde duran bu çaydanlık Kâmil Bey’in inancına göre eserleri kurtardı. Dört günden beri hiç güneş çıkmadığından resimlere Kuzey ressamlarının tablolarındaki bol kurşunilik dolmuş, bu da ağaç dizisiyle akrabalıklarını meydana çıkarmıştı.  </p>
			<p class="paragraf">Kâmil Bey bunu on dördüncü resim bitince anladı, çok memnun oldu. Demek ki sanat hiç yalan söylemiyordu. Ağaçları da bir anlama mahpusken yapmıştı. Şimdiki gibi, dünyadan uzakken...  </p>
			<p class="paragraf">Bitmiş resimleri bavulun dibine yerleştirirken, “Ayşe, bu özellikleri anlayacak kadar resim kültürü almalıdır,” dedi.  </p>
			<p class="paragraf">Bu müddet içinde sinirleri yatışmış, yüreğinde kuşku kalmamıştı.  </p>
			<p class="paragraf">Islıkla bir Macar valsi öttürerek Teğmen Şerif Efendi’yle dostu Matmazel Katina’nın resimlerini büyültmeye girişti.  </p>
			<p class="paragraf">Rum kızı balık etindeydi. Beyazdı. Yanağında bir beni vardı. Gözlerinin kurnazlığına rağmen fotoğrafta pek aptal gülmüştü. Teğmen Şerif Efendi de büsbütün başka bir adam gibiydi. Bükülmüş bıyıkları, çatık kaşlarıyla adeta heybetli bir savaş subayına benziyordu. Kâmil Bey çok uğraştığı halde, basurdan yakınan zayıf adamcağızın yüzündeki kederli pısırıklığı, bu heybetli resimden bir türlü silip çıkaramadı.  </p>
			<p class="paragraf">Rum kızına vermek istediği fettanlık daha çok, şişman bir aşçı kadının yağ kokan hantallığını andırdı. Fakat Teğmen Şerif Efendi, kocaman resmi, daha doğrusu kocaman resimde kendisini dostuyla yan yana görünce o kadar sevindi ki bunlardan hatta şüphe bile edemedi:  </p>
			<p class="paragraf">“Yahu! İkimizi bir araya nasıl getirdin kardeşim?” Hayretle ellerini yanaklarına kapattı. “Tıpatıp benzemiş. Tıpatıp... Resimciden iyi çıkarmışsın. Hele şu haspaya bakın! Bin kişinin içinde görsem, ‘Gel buraya namussuz!’ diyerek kolunu tutarım orospunun...”  </p>
			<p class="paragraf">Rum kızı da çok sevinmiş olacak ki, resmin hediye gittiğinden iki gün sonra, Kâmil Bey’e teşekkürleriyle beraber bir büyük kutu pasta geldi.  </p>
			<p class="paragraf">  </p>
			<p class="paragraf">Gardiyan asker İbrahim’in resmine başladığı gün, öğleye doğru Kâmil Bey’i acele yukarıya çağırdılar.  </p>
			<p class="paragraf">Herhalde Nermin gelmiş olmalıydı. Bavulu aldı alalı, ikinci ziyareti bekleyerek her sabah mutlaka tıraş oluyor, dikkatle giyiniyordu. Ceketi, pantolonu bir terziye yollayıp ütületmiş, kunduralarını boyatmıştı.  </p>
			<p class="paragraf">Aynada saçlarını tararken, ilk defa görüyormuş gibi yüzüne baktı. Pek güzel bir adam sayılmazdı ama, pek de çirkin denemezdi. Bazen bir gülümseme ya da bir öfkeyle şirinleştiğini, bazen de aynı şeylerle çirkinleştiğini biliyordu. Fakat kendisine asıl yaraşan hal, mahcupluktan gelen bir sevimli acemilikti. Şimdi, karısıyla yabancılar önünde konuşurken bu acemilikten bol bol yararlanacaktı.  </p>
			<p class="paragraf">Kendisine güvenerek süngülü neferlerin önüne düştü.  </p>
			<p class="paragraf">“Bu sefer mutlaka Ayşe’yi de getirmişlerdir. Ayşe, havanın kepazeliğini dağıtır,” diyordu. “Ayşe bu! Binbaşı Burhanettin Bey, kırbaçlı İngiliz subayı falan tanır mı? Fransızca konuşmak zorunluğuna da kulak asmaz.”  </p>
			<p class="paragraf">Burhanettin Bey’in oda kapısını geçtikleri için yanı başında yürüyen Abdülvahap Çavuş’a yavaşça sordu:  </p>
			<p class="paragraf">“Nereye gidiyoruz başefendi?”  </p>
			<p class="paragraf">Çavuş duymazdan geldi.  </p>
			<p class="paragraf">Koridorun köşesini döndüler. Kırmızı sarı çizgili bir yol halısına basa basa geniş bir merdiveni çıktılar.  </p>
			<p class="paragraf">Cigara içerek konuşan üç subaydan birisi, gelenleri görünce arkadaşlarından ayrıldı, kaşlarını çatarak ,“Nerede kaldınız?” diye sordu. Cigarasını fırlatıp kalpağını düzeltti:  </p>
			<p class="paragraf">“Bekle! Haber vereceğim!”  </p>
			<p class="paragraf">  </p>
			<p class="paragraf">Paşa hazretleri, Kâmil Bey’i ayakta kabul buyurdular. “Buyrun,” demediklerinden, el uzatmadıklarından, oturacak yer de göstermediklerinden, görüşme Kâmil Bey için pek kötü başlamış oldu.  </p>
			<p class="paragraf">Paşa hazretleri, orta boylu bir adamdı. İlk bakışta, haksız olarak öfkeli, belki de çok kibirli zannedilirdi. Oysa sesi yorgundu:  </p>
			<p class="paragraf">“Merhum Selim Paşa hazretlerinin oğlu Kâmil Bey siz misiniz?”  </p>
			<p class="paragraf">“Evet efendim.”  </p>
			<p class="paragraf">“Merhum pederinizle eskiden beri dost idik.” Karşılık bekler gibi durdu. “Bir kere sizin koruda ava gelmiştim. Sizi orda gördüğümü hatırlıyorum. O zaman on yaşında kadardınız. Bir de Flober tüfeğiniz vardı.”  </p>
			<p class="paragraf">Kâmil Bey, hatırlamak gayretiyle gözlerini kırpıştırdı. Koruya her zaman bir sürü tanımadığı insan gelmişti.  </p>
			<p class="paragraf">Paşa hazretleri başını salladı:  </p>
			<p class="paragraf">“Hatırlayamazsınız! Dini bütün, sakin, padişahımıza bağlı bir zattı. Başınıza gelenleri görmüş olsaydı kederlenirdi. İnanınız...” Bir el işaretiyle Kâmil Bey’i susturdu. “Padişahlığın hepimizce kutsal bir makam olduğuna inanıyor musunuz?”  </p>
			<p class="paragraf">“Evet.”  </p>
			<p class="paragraf">“Hilafetin imparatorluk için büyük önemini kabul eder misiniz?”  </p>
			<p class="paragraf">“Evet.”  </p>
			<p class="paragraf">“Şu halde artık yanıldığınızı kabul etmeniz gerek... Tuttuğunuz yol, inandığınız değerlere zarar veriyor.”  </p>
			<p class="paragraf">“Tersine paşa hazretleri, ben sanıyorum ki...”  </p>
			<p class="paragraf">“Zanneden hata eder. Yanılıyorsunuz. Anadolu’da padişahımızın, halifemizin istekleriyle iradeleriyle taban tabana zıt işler hazırlanıyor. Siz bunları elbette bilemezsiniz. Mazur görülmeniz de bundandır. Ben, olayların içyüzünü iyi bilen bir baba dostu sıfatıyla sizi aydınlatmak istedim. Yanılıyorsunuz oğlum!”  </p>
			<p class="paragraf">“Ben büyük bir cinayet işlemiş değilim ki efendim! Belki bir hata ettim. Fakat bu da nihayet yarım kalmış bir hatadır. Sizi temin ederim, sandığın içinde öyle önemli kâğıtlar olduğundan haberim yoktu. Bir daha da böyle işlere karışmayacağım. Beceremeyeceğim de meydanda...”  </p>
			<p class="paragraf">“Aferin! Ben zaten anlaşacağımıza emindim. Şimdi sizden devlet, millet adına yardım istiyorum. Sizi bu felakete sürükleyenler cezalarını çekmelidirler.”  </p>
			<p class="paragraf">“Beni bu felakete sürükleyen zaten cezasını çekti efendim... Ahmet Bey...”  </p>
			<p class="paragraf">“Ahmet Bey’i bırakınız. Son aylardaki hareketleriniz günü gününe izlenmiştir. Bütün raporları inceledim. Biricik suçlu, Nedime ismindeki kadındır. Sizi de bu işlere onun sürüklediğini biliyoruz. Dün hareminiz hanımefendiyle halaları hanımefendiler bize gelmişlerdi. O kadının başınızı belaya sokmasına son derece üzülüyorlar. Haklıdırlar. Nur topu gibi bir kızınız var. Zeki, duygulu bir çocuk. Şimdi birisini çağıracağım. Bizim de, sizin de iyi bildiğiniz gerçeği bir tutanağa geçirecekler. Hemen bırakılmanıza emir vereceğim. Bu birkaç günlük sıkıntı size iyi bir ders olur.”  </p>
			<p class="paragraf">Zile basmak için elini uzattı. Kâmil Bey, borç vermekten kesinlikle vazgeçmiş bir cimri adam soğukluğuyla elini kaldırıp önledi:  </p>
			<p class="paragraf">“Bir dakika efendim! Kapatıldığım odayı hiç şereflendirdiniz mi?”  </p>
			<p class="paragraf">“Kapatıldığınız oda mı?”  </p>
			<p class="paragraf">“Evet... En alt katta... Penceresi tavana yakın...”  </p>
			<p class="paragraf">“Hayır! Ne olmuş?”  </p>
			<p class="paragraf">“Oraya bir gebe kadın bırakıp hiçbir yere gidilemez de...”  </p>
			<p class="paragraf">“Gebe kadın mı? Biz bozgun devri yaşıyoruz oğlum! Hizmet etmeye çalıştığınız haydutların yüzünden şu anda Anadolu’d, kimbilir,kaç yüz tane günahsız gebe kadın öldürülüyor. Olayları boşuna ‘dramatize’ ediyorsunuz. Siz o kadınla, benzerleriyle bir daha yüz yüze gelecek değilsiniz. Doğal kanunlar meydanda; kuvvetliler yaşayacak, zayıflar, eğer kuvvete karşı eğilip bükülmeyi beceremezlerse kırılacak, mahvolacak. Bunun şimdiye kadar önüne hiç geçilemedi. Sizi anlıyorum. Soylu duygularınıza saygım var. Ama o gebe kadını bu işe siz karıştırmadınız. Saflığınızdan istifade ederek sizi mahvetmeye çalışan odur.”  </p>
			<p class="paragraf">“Hayır! Kadının bu işten haberi yok... Burası meydana çıktı.”  </p>
			<p class="paragraf">Kâmil Bey bu sözü pek yavaş söylemişti. Bu, yapılan teklifin hatta reddedilmeye bile değmez olduğundandı. Paşa aksine, bunu ‘yola gelmek’ sandı, sesini yumuşattı:  </p>
			<p class="paragraf">“Şu andan sonra işe ben el koyuyorum! Sizin aklınız ermiyor.” Sevimli bir gülümsemeyle gözünü kırptı. “Meraklanmayın! Sizi yüzleştirmeyecekler. Mahkemeye de getirilmeyeceksiniz. Yarın öbür gün karınızla çocuğunuzu alır, yeni görevinize doğru yola çıkarsınız!” Kâmil Bey’in yüzündeki iğrenmeyi yine başka türlü manalandırarak cesaret vermeye çalıştı. “Hadi hadi! Şimdi sinirlisiniz... Bir zaman sonra, bugünkü düşüncelerinizle bile alay edeceksiniz.”  </p>
			<p class="paragraf">“Mersi paşa hazretleri... Beni, ailemi sevdiğinizi, bize acıdığınızı anlıyorum. Bize karşı duyduğunuz acımayı... İyiliğinizi hiçbir zaman unutmayacağım...”  </p>
			<p class="paragraf">“Tersine, ben size teşekkür ederim. Beni uğraştırmadınız. Kısa bir tutanak... Sonra serbestsiniz.”  </p>
			<p class="paragraf">“Hayır efendim. O anlamda söylemedim.”  </p>
			<p class="paragraf">“Ne demek?”  </p>
			<p class="paragraf">“İstemiyorum.”  </p>
			<p class="paragraf">“İstemiyor musunuz?”  </p>
			<p class="paragraf">“İstemiyor bile değilim... Olmaz, çünkü olamaz.”  </p>
			<p class="paragraf">“Olamayan nedir?”  </p>
			<p class="paragraf">“Salıverilmem karşılığında istenen bedeli ödeyemem. Yüzleştirilmemek, mahkemeye çıkmamak neyi halleder? İmzalamayı göze aldıktan sonra, yapılamayacak hiçbir iş kalmaz. Ama ben ondan sonra kendimden nasıl kurtulurum? İnsanların yüzüne nasıl bakarım? Nasıl soluk alırım?” Boğazına sıcak bir şey takıldı. “Tutuklandığımdan beri yalnız bir şey düşündüm paşa hazretleri... Ben alçak bir adam olabilir miyim? İşte hep bunu düşündüm. Şimdi daha iyi anlıyorum ki hayır! Diğer insanlardan farklıyım da ondan mı? Değil... Siz de benim yerimde bulunsanız, eminim böyle davranırdınız. Eğer öteki insanların yapamayacaklarına iyice inandığım bir işi yapmaya kalktığımdan bir an şüphelenseydim, istediğiniz kâğıdı derhal imzalardım. Fakat eminim, bütün namuslu insanlar ancak benim gibi davranırlar. İçinde yaşadığımız devirde gebe bir kadını mahvetmek pahasına kurtulmak belki de önemli bir mesele sayılmaz. Lakin dünyanın bütün namuslu insanlarıyla bir anda ilişiğimi kesivermek... Beni anlıyorsunuz değil mi efendim? Bakın, işte bu hiç olamaz!”   </p>
			<p class="paragraf">“Evet, anlıyorum. Siz, işi öyle bir açıdan görüyorsunuz ki böyle düşündüğünüz müddetçe başka türlü yapamazsınız. Bana bak delikanlı! Ben de bir gebe kadını tutuklayacağıma sevinmiyorum. Bana bir suçlu lazım. Bir suç işlemişsiniz. Bunu size ben yaptırmadım. Görevim suçluyu yakalamaktır. Babanıza karşı duyduğum sevgi, saygı, ailenize karşı duyduğum acıma sebebiyle bu suçlunun siz olmamanızı istedim. Ama ailenize hiç kimse sizin kadar acıyamaz. Sonra pişman olmamanızı temenni ederim. Güle güle...”  </p>
			<p class="paragraf">Paşa hazretleri bu sefer elini uzattı.  </p>
			<p class="paragraf">Kâmil Bey kendisini iyice anlayıp haklı bulmuş olan bu olgun adamın elini minnetle sıktı.  </p>
			<p class="paragraf">Tam kapının tokmağını tuttuğu sırada, arkasından paşanın yorgun sesini duydu.  </p>
			<p class="paragraf">“Bir dakika! İyi düşünün! Mahkemede bile fikrinizi değiştirirseniz, sizin için bir şeyler yaparız. Ortada bir gebe kadın kalmaz. Nihayet bir anne kalır ki, sizin evinizde de böyle bir tane var!”  </p>
			<p class="paragraf">“Bunlar burada ne alıp satıyorlar yahu?” Kâmil Bey’in koridorda ilk düşüncesi bu oldu.  </p>
			<p class="paragraf">Abdülvahap Çavuş üst üste soruyordu:  </p>
			<p class="paragraf">“Paşa hazretleri bir şey mi emrettiler? Eskiden tanır mıydınız? Ne söylediler? Ne üzerine?”  </p>
			<p class="paragraf">Kâmil Bey baştan savma karşılıklar verdi.  </p>
			<p class="paragraf">Odasına kapatılınca, yakalandı yakalanalı ilk defa büyük bir soğukkanlılıkla durumunu gözden geçirdi:  </p>
			<p class="paragraf">Sahiden! Nedime Hanım’a niçin acıyordu da, Nermin’le Ayşe’ye acımıyordu. “Ortada bir anne kalır ki... Evinizde de böyle bir tane var!”  </p>
			<p class="paragraf">“Hemen serbest bırakacaklar... Hemen serbest... Hemen!”  </p>
			<p class="paragraf">Yutkundu. Korkuyla çevresine baktı. Oda, olduğundan daha pis, daha loş, daha soğuktu. Bir yerde, tahtaları kemiren fare dişleri... Pencerenin oynayan camında rüzgâr...  </p>
			<p class="paragraf">Paşa hazretleri gözünün önüne geldi. Masanın başında, bir eli arkasında... Böyle durması birisini hatırlatıyor. Ya Bismark’ı yahut Avusturya-Macaristan İmparatoru Fransuva Jozef’i... “Eli arkasında olan paşalar mutlaka bunları hatırlatır.” Bismark, “Her milletin kendisine mahsus Yahudisi vardır,” buyurmuş. Buldog suratlı budala! Alman milletinin yaratıcılık devrinde yaşamaktan başka meziyeti olmayan salak... Ya öteki... Kırmızı pantolonlu Karagöz göstermeliği... Boynuzları imparatorluğundan uzun pezevenk...  </p>
			<p class="paragraf">Elini ceketinin düğmeleri arasına sokan paşalar da Napoléon’a benzemek çabalamasındadırlar. Napoléon, kibirden, soytarılıktan ibaret bir küçücük adamcağızdır. Neye ihanet ettiğini bilmeden, ihanet etmek istediğini dünyaya hâkim kılmak için rezil olmayı göze almış bir dejenere... Bütün başarılarını, kışı soğuk bir memlekete gitmemiş olmasına, muharebe sabahı iki saat yağmur yağmamasına, mareşallerinden birisinin kendisine hainlik etmemesine borçlu zirzop...  </p>
			<p class="paragraf">Kâmil Bey, ağzı cigaradan acımış gibi tükürdü. “Alçak insanlar yükseldikçe alçaklıkları da o ölçüde artıyor!” diye düşündü.  </p>
			<p class="paragraf">Paşa hazretleri ne babacan adamdı. “Sureti Hak’tan görünmenin” bundan daha babayanisi olmaz. “Hey gidi baba dostu hey!”  </p>
			<p class="paragraf">Birdenbire durakladı: “Ben giderek sapıtıyor muyum?” dedi, “Nedime’ye neden acıyormuşum da, bizimkilere acımıyormuşum?”  </p>
			<p class="paragraf">Çünkü Nedime’yi bekleyen şeyle, Nermin’i, Ayşe’yi bekleyen şey aynı değil. Birisini mahpusa atacaklar. Ötekilere, şimdilik, kara kuru sorgu yargıcından Binbaşı Burhanettin Bey’e, Enişte Bey’in dostu Entellicens Servisi yüzbaşısından halifenin merkez kumandanı paşasına kadar herkes acıyor, herkes...  </p>
			<p class="paragraf">“Karşılaştırmalar, ancak birbirine benzeyen şeyler arasında olur,” diyen bir söz hatırladı. Sayıların toplamında da cinslerin birliği şart... Nedime Hanım, her şeyiyle batmakta olan bir memleketi kudretince kurtarmaya uğraşıyor. Bu uğurda kocasını daha şimdiden kurban vermiş. Oysa Nermin’le Ayşe’yi, bu memleketi, bir daha çıkmamak üzere batırmak isteyenler koz olarak kullanmaya yelteniyorlar. “Kız koz olarak öyle mi?”  </p>
			<p class="paragraf">Bu karmakarışık düşünceler, akşama doğru şöyle bir sonuca bağlandı.  </p>
			<p class="paragraf">Birkaç güne kadar Loyd Tiryestino kumpanyasının lüks vapurlarından biriyle Roma Elçiliği başkâtibi olarak yola çıkmak da Harp Divan’ınca mahkûm edilip mahpushane revirinde yumruklarını yiyerek dolaşmak üzere İhsan’ın yanına gitmek de elindeydi.  </p>
			<p class="paragraf">Şimdilik, ikinci yolu tuttuğunu anlıyordu. Buna hiç kimsenin baskısında kalmadan kendi kendine karar verdiği yüzde yüzdü.  </p>
			<p class="paragraf">Pek az insanın, bu iki ayrı yoldan kendi tuttuğuna razı olacağı da meydandaydı. Öyleyse bugün paşa hazretlerine söylediğinin tersine kendisi, birçok başka insanlardan daha mı yiğit? Şu anda, mahkûm edilmekten ölesiye korktuğu halde...  </p>
			<p class="paragraf">Nihayet, hepsini bir yana bırakarak cesaretin ne olduğunu bulmaya karar verdi. Sonunda şu inanca geldi:  </p>
			<p class="paragraf">Cesur adam, o korkak adamcağızdır ki cesaret isteyen yerde, hele diğer insanların önünde korkuya yenilmez. Her şeyi sarsan korkuya rağmen dizlerini bükmemeyi, sesini kaybetmemeyi, ayakta kalmayı becerir. En garibi, bu kuvveti de ona karşısındakiler, yani kendisini korkutanlar verir.  </p>
			<p class="paragraf">“Öyleyse, biz bir cesur adamız karıcığım,” dedi, “öyle de kalacağız!”  </p>
			<p class="paragraf">Karşısında, henüz bitmemiş olan suluboya portrede gardiyan asker İbrahim, resimde dik dursunlar diye, ağaçlardan topladığı zamklarla kıvırdığı seyrek sarı bıyıklarıyla sakin sakin duruyordu.  </p>
			<p class="paragraf">Oysa masanın üzerine konulan, pazarlığı yapılan şey, bu İbrahim’in belki de asırlarca sürecek alın yazısıydı.  </p>
			<p class="paragraf">“İşte böyle oldu oğlum İbrahim! ‘Düşmek etrafı görememektendir,’ demiş bir büyük şair, benim eşek oğlum İbrahim! Roma’ya gitmeye kalksam benimkine ‘düşmek’ bile denmez. ‘Kendini öldürmek’ denir. Henüz dövüşülürken kendimi de öldüremem ya...” Kızının resmini aldı. “Gel bakalım Ayşe kız!” Fransızca olarak sordu ve âdeti üzere şahadet parmağını kızının burnuna değdirdi. “Anladın mı benim sevgili küçük Karmen’im?”  </p>
			<p class="paragraf">Ayşe kocaman gözlerle yüzüne bakıyordu. Anlamış, dahası... çok da beğenmiş gibi...  </p>
		</div>
	</body>
</html>