<html xmlns="http://www.w3.org/1999/xhtml">
	<head>
		<title>1-12</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-10" xml:lang="en-GB">1  </p>
			<p class="paragraf">Nedime Hanım, bu işe karıştı karışalı ilk defa hıçkıra hıçkıra ağladığını şöyle anlatmıştı:   </p>
			<p class="paragraf">“Yaşadığımız günleri düşünün, bir de ceketinin boş kolunu cebine sokarak, göğsünde birkaç harp madalyasıyla dolaşan bir savaş sakatını gözünüzün önüne getirin... Hemen bütün muharebelere girdiği muhakkak... Karayağız, tok sesli, uzun boyluydu. Görür görmez, önüne diz çöküp bir büyük suç işlemişim gibi af dilemek arzuları duymuştum. Jandarma Kumandanı Kemal Paşa’ya bağlı bir hafiyeymiş... Yahya Kaptan’ın pusuya düşürülüp öldürülmesini hazırlayanlardan birisi, belki de birincisi olduğu anlaşıldı. Boğulacağım zannettim... Okuduklarımız, bunca kanlı deneyler, önsezi falan hep boş sözler mi? Demir parçalarından, çürümüş tahtalardan hiç mi farkımız yok? ‘İlk tesir!’ diye kendimizi aldatıyormuşuz demek... İsteseydi ne kolay şerefli bir adam olurdu. Vaktiyle bir yerde, ‘Her ölen insan, yaşayanların bir parçasını da beraber öldürmüş olur,’ diye bir söz okumuştum. Kolunu cephede bırakmış bir erkeğin yirmi lira ücretle vatanını, kardeşlerini satıvermesinden benim kendi insanlığıma da utanmazcasına hakaret eden bir taraf olmalı... İşte o gece boğulacak gibi ağladım. İhsan, bir zaman sesini çıkarmadı. Sonra beni teselli etti, ‘Maskeli baloda bulunmuyoruz,’ dedi, ‘seslerden, sözlerden, hatta hareketlerden bile bir şey anlamak mümkün değil. Yanılmak her zaman hesapta... İşte örgüt bu sebepten lüzumlu... O kolsuz herife güvenmeyeceksin de, sen kendi duygularınla yüzde yüz düşman saydığın adama örgüt sayesinde güveneceksin... Hepimiz kendi ölçülerimizle hareket etsek, sonuç işte böyle olur, cümlemiz oturur ağlarız. Ama örgüt hata etmez mi? Hata eder ama, bir tek adam ya da tek tek adamlardan meydana gelmiş bir karmakarışık kalabalık gibi hata etmez. Çöküntü devirlerinde iki çeşit insan meydana çıkıyor. Namussuzlarla namuslular... İki tarafta da boğuşma büyük bir şiddetle, açıktan yürüyor. Hele, önce vatandaş, sonra insan olunması gereken dehşetli sıralarda faziletle alçaklığın boğuşması kadar korkunç muharebe yok. Muharebede düşman karşıdadır. Üniformalıdır. Az da olsa, çok olsa da bir zaman sonra önemi kalmaz. Kaçarsın, kovalarsın... Anında ölenler, yaralananlar olur. Ama hep ileriye bakmanın bir rahatlığı vardır. Oysa esir bir şehirde, dost kim, düşman kim, bilinmez!’ İhsan işte böyle dedi. Ben, ‘Peki,’ diyorum, “neden bu hale gelmiş? Başkalarını anlarım. Kolunu vatan için veren biri... Ben hiç sıkıntı çekmediğim halde, kurtuluş diye kıvranırken... Onun vücudunun bir parçası mezarda... İhsan bir cigara yaktı. Galiba bunu, içini çektiğini benden saklamak için yaptı. ‘Muharebelerde herkes yiğitçe dövüşmez ki,’ dedi, ‘bakalım, bu nasıl bir adamdı? Nereden geldi? O ana kadar nasıl yaşadı? İçinde intikam hissi saklamak için insanın önce yılmamak gücüne sahip olması lazım. Bazısını şarapnel yıldırmaz da, sefalet yıldırır. “Ben artık bitmiş bir adamım!’ der, buna da kendisini bir kere inandırırsa, insanın düşemeyeceği alçaklık çukuru kalmaz. Yılgınlık adamda, hesap kitap, akıl mantık bırakmıyor. Bir yedek subay arkadaşım vardı. Çiçek meraklısıydı. Esir kampında, mutlaka iki konserve kutusunda, iki incecik yeşillik bulunduruyordu. Geçen gün rastladım. Bir kahveye oturup konuştuk. Muharebede o kadar pervasızdı ki eski çavuşlar onun takımına düşmemek için dua ederlerdi. Sanırsın, yüz kere denemiş de inanmış ki kurşun vurmaz, mitralyöz biçmez, gülle parçalamaz, tifüs öldürmez, açlık susuzluk insanı güçten düşürmez! Sporda bile öyle pervasızlık yapılmaz. Onun da bir kaidesi, hatta kurnazlığı vardır. Kuvvetlerini karşısındakine göre idare etmek ister. ‘Anadolu’ya geçecek misin?’ diye sordum. Zerre kadar utanç duymadan ‘Hayır,’ dedi. ‘Ben bu işe hiç karışmayacağım!’ dedi. ‘Doğrusunu ister misin, benim gözüm yıldı. Ben artık hiçbir işe yaramam,’ dedi. Annesine birkaç defa ölüm haberi gelmiş... Çünkü birkaç defa haftalarca düşman içinde kaldı. Hepimiz öldüğüne inandık. Sonra esir düştü. Gene öldüğünü söylemişler. Hatta ailesine aylık bile bağlanmış. İstanbul’a döndük, dedi. Bir akşamüzeri... Bizim mahallede bir yokuş vardı. Alacakaranlıkta bunu çıkıyorum. Bir yeldirmeli kadın da iniyor. Neredense annem olduğunu tanıdım. Bakkala yoğurt almaya gidiyormuş. O kadar heyecanlanmışım ki, duvara dayanarak bekledim. Benim hizama gelince, Anne!’ dedim. Bunu demedim, adeta inledim. Neredeyse ağlayacaktım. O da benim sesimi tanıdı. İsmail sen misin? diye sordu. Hani gereksiz sorular vardır ya, işte onlardan birisi... Yoksa beni tanıdı. Ne yaptı bilir misin? Elindeki kâseyi eğilip yere koyduktan sonra kucakladı beni... Biz ana-oğul, öylece ağlaşırken, yemin ederim ki, aklı fikri, yere bıraktığı kâsedeydi... Aman kırılmasın! Ben kendimi belki yüzlerce defa, o kâseden daha değersizmişim gibi ölüme attım. Bunu sen gördün, bilirsin... Annem, mezardan geri gelen oğlu için, kenarı çatlak bir kâseyi –vallaha kenarı çatlaktı, eskici Yahudi iki kuruş vermezdi– yere atamadı. Sonra, akrabaları, dostları, komşuları, hemşerileri dolaştım. Hepsinde bu kâseyi yere atamamak hali fazlasıyla vardı. Harbe gidenler haklı olarak umursamaz olmuşlardı. Bir suretle yakalarını kurtaranlar ise bizim karşımızda vicdan azabı çekiyorlar, bu duyguyla yenilginin suçunu açıktan açığa bize yükletiyorlardı. ‘Sanki neye yaradı?’ anlamına gelen bir alaycı, kırıcı bakışlarla bakıyorlar ki dayanılmaz, dedi. Bir şeyler söyledim. Hata ediyordu elbette... Ama bitmiş bir adama mantık kâr eder mi? Aldırma kızım...’ –İhsan bana ilk defa işte o gece böyle ‘kızım’ demiştir.– ‘Hiç aldırma... İhanet, bir kolunu cephede bırakmış, bir savaş sakatı kılığına girmişse, bunun bir tek anlamı olur: İnsanlığımıza vurulan bu canlı hakareti temizlemek için kadın, erkek, çocuk, biz yılmayanlar, daha çok, daha şiddetli, daha geberesiye çalışacağız. Bir uçurumdan gözü kapalı atlar gibi... Ötekileri de hatırla bakalım... Onlar o kadar kahramanken senin oturup ağlaman da insanlığımıza yakışmaz. Altmış altı oynar gibi gülerek ölüme giden Laz takacıları, mavnaya cephane yüklerken ‘Ne var?’ diye tekneye çıkmak isteyen gümrük muhafaza memuruna sarılıp beraber denize atlayarak beraber boğulan Hamal Kürt Muso’yu, tevkif edilecek arkadaşlarına kaçma fırsatı vermek için elini mahsustan dişliye kaptıran Tesviyeci Ahmet Usta’yı, doğma büyüme İstanbullu olduğu, ömründe bir kere bile Heybeli’ye geçmediği halde, sınıftaki kürsüsünün altında kendisini Şeytan Adası’na götürecek kadar tehlikeli belgeler saklayan genç öğretmenleri, tavuk kesemeyecek derecede yufka yürekliyken işgal kuvvetleri zabitlerini karanlıkta bıçaklamaktan çekinmeyen esnafları, ameleleri, burada kalmak emrini alınca, gidip dövüşemeyeceklerine ağlayan, Trablusgarp’ta, Balkan’da, seferberlikte durup dinlenmeden dövüşmüş subayları, gizli teşkilata çalışan 10-12 yaşındaki çocuk Murat’ları, polis müdüriyeti zindanlarında Kuvayı Milliyecilere işkence ederken, ilk fırsatta kulaklarına eğilip, ‘Biraz daha dişini sık kardeşim... Dövmekten şimdi vazgeçeceğiz. Aman söyleme!’ diye fısıldayan polis neferlerini, hele hepsinin üstünde, bizim İzmirli Niyazi’yi düşün!’ İhsan, böylece Niyazi ağabeyimi hatırlatır hatırlatmaz bana bir cesaret geldi... Ben ne zaman ümitsizliğe düşsem Niyazi ağabeyimi hatırlarım...”  </p>
			<p class="paragraf">İzmirli Niyazi Efendi’yi tanımak, Meşrutiyet’i, Balkan’ı, seferberliği, Kuvayı Milliye’yi, tek bir adam gibi tanımak demekti.  </p>
			<p class="paragraf">Niyazi Efendi, 16 yaşında, İzmir’de, cinayet mahkemesinde kâtip olarak çalışmaya başlamış, yirmi yaşında evlenmiş. 24 yaşında, yani 1903’te Jöntürklüğe merak saldırarak her şeyini yüzüstü bırakıp Avrupa’ya atlamıştı. İşte o tarihten beri Niyazi Efendi’nin karışmadığı hiçbir büyük tarih olayı yoktu. Hareket Ordusu’yla beraber İstanbul’a gelip, 31 Mart’ta Taşkışla’da yobazlarla dövüşmüş, Trablus’a, Balkan’a gitmiş, seferberliğin bütün cephelerinde başçavuş olarak bulunmuştur. Demirci Efe ile beraber Yunan’a ilk kurşunu atanların arasında Niyazi Efendi de vardı. Biricik oğlunu Rum çeteleri, sırf Niyazi’den öç almak için kesmişler, 16 yaşındaki kızının ırzına geçmişlerdi. Karısından bir buçuk senedir mektup gelmiyordu. İki defa kadını bulmaya gitmiş, bin bir tehlikeyi göze alarak Yunan işgalindeki topraklara geçmiş, iki defasında da önemli haberler topladığından, karısını bulmayı başka bir sefere bırakarak geri dönmüştü. Abdülhamit’in zamanı, Jöntürklerin Paris’te çıkardıkları gazetede mürettiplik ettiğinden, gene küçük bir basımevinde mürettiplik ediyor gibi görünüyordu. Karakol teşkilatıyla, M. M. grubuyla ilişiği vardı. Bu sebeple bazı haftalarca görülmez, ölüsünden, dirisinden haber alınmazdı. Düşmana karşı duyduğu kin, bir “ikinci kalp” gibiydi. Kalp nasıl gece gündüz ölüme kadar asla durmazsa, Niyazi Efendi’nin kini de öylece kendi kendini artırarak çalışıyordu. Nerede bir tehlikeli iş sezse koşar, hizmete koşulurdu. Ondaki cesaret, artık cesarete bile benzemeyen tarifsiz, ancak ölülerde, bir de delilerde bulunabilir korkunç bir haldi.  </p>
			<p class="paragraf">Vatan için evvela gençliğini, sonra kanını, daha sonra oğlunu, daha sonra namusunu, en sonra da memleketini vermiş olduğunu düşünerek arkadaşları onu kollayıp ileri atılmaktan alıkoymasalar çoktan ölmüş ya da çoktan Şeytan Adası’nı boylamış olacaktı.  </p>
			<p class="paragraf">“...İlk zamanlar böyle bir korumadan şüphelenmemiştim. Bir de baktım, bizi kolluyor arkadaşlar, diye öfkeyle anlatmıştı bir kere... Kan başıma sıçradı... Doğruca başvurulacak yere başvurdum. Güldüler. ‘Sen bize lâzımsın,’ dediler. ‘Ben ölmekten başka ne işe yararım ki yahu?’ dedim. ‘Yararsın, yaramaz olur musun? Uslu duracaksın! Can verecek aslanın kıtlığına kıran girmedi.’ ‘Ya ben?’ ‘Sen zaferi göreceksin. Senin de vazifen işte bu!’ Bazı yoruluyorum... Şöyle rahat bir yatağa uzanmak ihtiyacı duyulur ya... Tıpatıp öyle bir ihtiyaçla ölümü aradığım oluyor. Birkaç kere kendimi öldürmeyi bile düşündüm. Lakin bu iş bana kancıklık gibi geldi.”  </p>
			<p class="paragraf">Niyazi Efendi, tehlikeli işlere girmeden de pekâlâ kıymetli hizmetler görüyordu. Polis müdüriyetinde, jandarma dairesinde, merkez kumandanlığında ahbapları vardı. Hele yakalanan arkadaşlardan haber alma işlerinde yeri doldurulmaz.  </p>
			<p class="paragraf"><span class="CharOverride-2">Karadayı</span> idarehanesine haftada bir defa muhakkak uğrar, Nedime Hanım’ı yoklardı. Kâmil Bey’in işe başladığının üçüncü günü akşamüzeri gidecekleri sırada kapı açılmış, Nedime Hanım, “Niyazi Ağabey!” diye hafif bir sevinç çığlığı koyuvererek geleni karşılamak üzere ayağa kalkmıştı.  </p>
			<p class="paragraf">Saçları şakaklarında biraz kırlaşmış, hafif kamburca adam Nedime Hanım’a saygıyla yaklaştı. Elini sıktı:  </p>
			<p class="paragraf">“Rica ederim... Rica ederim yenge... Oturunuz rica ederim!”  </p>
			<p class="paragraf">“Nerdesiniz! Bizi hep merakta bırakırsınız...” Niyazi Efendi’nin Kâmil Bey’e baktığını görünce, “Size yeni arkadaşımız Kâmil Beyefendi’yi tanıtayım! İhsan’ın dostlarından... Okul arkadaşı...” Sonra Kâmil Bey’e dönerek kendisine ait büyük bir eser gösterir gibi elini uzatıp gösterdi: “İşte benim Niyazi ağabeyim!”  </p>
			<p class="paragraf">Toka ettiler ve kısa birer bakışla birbirlerini gözden geçirdiler. Hemen, bu bir tek bakışla da dost oldular.  </p>
			<p class="paragraf">Nedime Hanım, Niyazi ağabeysinin sıhhatini sordu, karısından mektup alıp almadığını öğrenmek istedi. Geçen hafta niçin uğramamıştı da kendisini merakta bırakmıştı.  </p>
			<p class="paragraf">“İhsan’a kederlenmesin diye yalan söyledim, ‘Dün görüştük,’ dedim.”  </p>
			<p class="paragraf">“Bağışlayın yengeciğim... İşlerden baş alamadım.”  </p>
			<p class="paragraf">“Ya, biz ne yapacağız?”  </p>
			<p class="paragraf">Niyazi Efendi elleri dizlerinde öyle oturuyor, Nedime Hanım’ın yüzüne, adeta tapmaya benzeyen bir saygıyla bakıyordu.  </p>
			<p class="paragraf">Kâmil Bey ömründe ilk defa işte o akşam bir erkeği hakikaten kıskanmış, ertesi sabah, şöyle havadan sudan bahseder gibi Niyazi ağabeyle nasıl tanıştığını Nedime Hanım’dan sormuştu.  </p>
			<p class="paragraf">“Kendisini İhsan tevkif edilinceye kadar pek az tanırdım. İhsan’ın tevkif edildiği geceydi. Dünya üzerinde yapayalnız kalmışım gibi dehşete kapılmıştım, ölmek istiyordum. Öyle bir yerde bulunuyordum ki, bulunduğum yerde, rahmetli babam bile bana yardım edemezdi. Hiç unutmam. Hava sıcak olduğu halde sırtıma nereden elime geçtiğini bilemediğim bir hırka almışım. Kollarımı sımsıkı göğsüme kavuşturmuşum... Salonda dişim ağrıyor gibi dolaşıyordum. İnsana ihtiyacım vardı. Birisine... Benimle beraber ağlayacak birisine değil, tutunacak birisine... Kapı çalındı. Az kalsın korkudan düşüyordum. Artık benim evime felaketten, uğursuzluktan başka bir şey gelemezdi ki... Kapı bir daha çalındı. Birdenbire, ‘İhsan! İhsan geldi!’ diye sevindim. İskemleye, kapı pervazına çarpılarak dışarıya koştum. Hizmetçi mutfaktan çıktı. Kendim yetişemezsem bir felaket olacakmış gibi merdivenleri indim. Kapı önünde nefesim tükendi. Hırka sırtımdan düşmüştü. Dişlerim birbirine vuruyor, avazım çıktığı kadar ‘İhsan!’ diye bağırmak istediğim halde sesim çıkmıyordu. Aklımla değil, buna eminim, seziş kuvvetiyle, ‘Kim o?’ demişim. ‘Açınız lütfen!’ dediler. Sevincin fazlası, korkudan da, acıdan da fena... Ses yabancıydı. İhsan gelmemişti. Hemen toplandım. –Galiba biraz da memnun oldum. Buna ‘memnunluk’ denemezse de, ona benzer bir şey.– ‘Kimsiniz?’ diye sorup soluğumu keserek bekledim. ‘Polis!’ diyeceğine yüzde yüz emindim ki, ‘Ben Niyazi... İzmirli... Lütfen açar mısınız?’ dedi. Kapıyı açtım. İçeri girdi. İlk anda büsbütün çıkardığı kamburuyla, pek zamansız gelen, pek işe yaramaz bir ziyaretçi etkisi bıraktı. Yüzüme bakar bakmaz halimi anladı. Kapıyı örttü:  </p>
			<p class="paragraf">‘Geldiğim iyi olmuş hanım yenge! Aptal gibi, ‘Yarın görüşürüz. Şimdi rahatsız etmemeli,’ diyecektim az daha!’  </p>
			<p class="paragraf">‘İhsan’ı gördünüz mü?’  </p>
			<p class="paragraf">‘Evet gördüm. Daha doğrusu haber aldım. İyidir, rahattır. Merak etmemenizi istiyor.’  </p>
			<p class="paragraf">‘Nerede?’  </p>
			<p class="paragraf">‘Bekirağa Bölüğü’nde...’  </p>
			<p class="paragraf">“Ellerimi yanaklarıma kapattım:  </p>
			<p class="paragraf">‘İşkence ederler...’  </p>
			<p class="paragraf">‘Hayır! Sizi şerefimle temin ederim ki kılına bile dokunmayacaklar... Bütün tedbirler alındı. Hadi yukarı buyrun... Örgütümüz namına geliyorum. Gerekirse İstanbul’u baştan başa yakar, isterseniz İhsan Bey’i size getiririz.”  </p>
			<p class="paragraf">“Bunlar belki o anda öyle pek inanılır sözler değildi. Fakat tesadüfe bakınız ki, uzaktan, İstanbulluların pek alışık oldukları kaba bir ses, ‘Yangın var!’ diye bağırdı. Bekçilerimizin böyle bağırmalarını hepimiz biliriz. Bu bağırtı gece karanlığında hepimize biraz korku, biraz yürek oynaması verir. Uğursuzlukla doludur. Sizi Allah inandırsın ki dünyanın hiçbir sesi, hatta bizzat İhsan’ın, ‘İşte geldim!’ diyerek kapıdan içeri girmesi bile, beni o anda bekçinin bağırması kadar sakinleştiremezdi. Üzerimdeki bunaltıcı duman sanki kalktı. Sıkışmış ciğerlerime temiz hava doldu. Yeniden yaşamaya başladım. Niyazi ağabey yukarı çıktı. Benim o zamana kadar hatırıma getirmediğim şeylerden söz etti. İhsan’a lokantadan yemek götürülmüş, cigarası da bolmuş. İngilizlerin baskısı üzerine tevkif edilmiş. Yaptığı yayından ürkmüşler, diretmişler. ‘Adliye Nezareti tevkifine razı değil. Şimdilik Merkez Kumandanlığı aracılığıyla geçici olarak tutuklu bulunuyor. Merak edecek bir şey yok, hem işin içyüzünü de öğrendik. İftiraymış... Bazı önemli kâğıtlar kaybolmuş. İhsan Bey’in Ankara’ya gönderdiğinden şüpheleniyorlar,’ dedi. ‘Gerçekten böyle kâğıtlar var mıymış?’ diye sordum. ‘Varmış,’ dedi. ‘İhsan Bey’e verildi ise diyerek arkadaşlar beni yolladılar. Hem size İhsan Bey’den haber getiriyorum hem de örgütümüzün emrini... Eğer kâğıtlar burada ise bana vereceksiniz. Evin yarın, öbür gün bir daha aranması ihtimali var.’ Böyle bir evrak gelmemişti. Emin olup olmadığımı sordu. Emindim. Gazete için ne düşündüğümü sordu. ‘<span class="CharOverride-2">Karadayı</span>’yı ben çıkarmaya devam edeceğim!’ demez miyim? Yemin ederim ki bu söz ağzımdan adeta kendiliğinden çıktı.  </p>
			<p class="paragraf">“İhsan’la böyle şeyi şaka için olsun görüşmemiştik. Birisi bana tek başıma Babıâli’de gazetecilik yapacağımı söyleseydi, böyle bir iş yapmaktan değil, böyle bir söz duymaktan bile korkardım. Ama insan çaresiz kalınca, korktuğu işleri, hem de dizleri birbirine vura vura pek güzel yapıyor. Niyazi ağabey şaşırdı. ‘Sahi mi?’ diye sordu. ‘Sizi tebrik ederim yengeciğim... Hakkından gelebilir misin? Yani yorulmaz mısın demek istedim?’ Yorulmayacağımı, hakkından geleceğime de emin olduğumu söyledim. Bana bu cesareti Niyazi ağabeyimin varlığı vermiştir. Onun hayatını İhsan’dan dinlemiştim. Bunu o anda hatırlamak kesin karar vermeme yetti. Bekçi dışarda ‘Yangın var!’ diye bağırarak sopasını taşlara vuruyor, gittikçe yaklaşıyordu. Neresinin yandığını henüz anlayamıyorduk. Fakat ben Türk milletinin İhsan’ı kurtarmak için daha şimdiden dünyayı yakmaya başladığına inanmıştım. Bekçi sopasını her vuruşta bu inanışımı vatanın toprağına sanki biraz daha mıhlıyordu. O gece, haklı bir amaç uğruna, bilinen, bilinmeyen arkadaşlarla beraber mücadele etmenin emsalsiz güvenini, bunun yüreğe verdiği ferahlığı bir daha unutmamak üzere duydum. O gece, yıllardır farkına varmadan bir ağabey sahibi olmamanın acısını çektiğimi anladım. O anda, hem ‘ağabey’ sahibi olmamanın yetimliğini hem de ağabey sahibi olmanın bahtiyarlığını yaşıyordum. İşte bu ağabey Niyazi ağabeydir.”  </p>
			<p class="paragraf">Kâmil Bey, “Sabah oluyor,” diye düşündü. “Hay Allah sizden razı olsun kardeşlerim!” diyerek ellerini memnunlukla ovuşturdu.  </p>
			<p class="paragraf">İhsan’la Ahmet, kendisine başvurmayı düşünmeseydiler de, bu işe karışmadan yaşayıp ölseydi... Dünyada bundan daha müthiş bir bahtsızlık olamazdı.  </p>
			<p class="paragraf">“Sonraları Ayşe’nin yüzüne nasıl bakardım. Bütün Ayşelerin yüzüne? ‘Babacığım, Kurtuluş Harbi sırasında siz nerede bulunuyordunuz?’ diye sorsa... Çok şükür... Hay Allah müstahakını versin! İsabet ki tehlikedeyim azizim... İnsanlık, vatandaşlık ve babalık şerefimin lekelendiğini hiç fark etmeyebilirdim. Bundan hatta şüphelenmezdim bile...”  </p>
			<p class="paragraf">Sanki Ayşe karşısındaymış gibi gülümsedi. Parmağını uzatarak, “Compris ma petite Carmen chérie?” diye mırıldandı.  </p>
			<p class="paragraf">Gerindi, esnedi. Gidip yatmaya karar verdi. Lambayı söndürdü. Ay ışığı bu sefer de donuk bir duman gibi odayı doldurmuştu.  </p>
			<p class="paragraf">Kâmil Bey ayaklarını sürükleyerek pencereye yaklaştı. Işık bahçedeki ağaç gölgeleri arasındaki karlarda daha parlak görünüyordu. Birdenbire dondurucu soğuğu iliklerinde duydu. Şu anda Eskişehir taraflarında dövüşüyorlar... Dört beş gündür Çerkez Ethem kuvvetleriyle çarpışıldığı haberleri geliyor. Anlaşılır gibi değil! Yunan saldırısı da ha başladı ha başlayacak...  </p>
			<p class="paragraf">Kahvede bu gece herkes soluklarını kesmiş gibiydi.  </p>
			<p class="paragraf">Kâmil Bey kocaman yumruğunu çaresizlikle sıktı.  </p>
			<p class="paragraf">“Dövüşenler varken senin burada bir iş görmüyormuşçasına övünmen ayıp! Bu ne adi iş bölümü? Ölüme karşılık, <span class="CharOverride-2">Karadayı</span> mecmuasını çıkarmak... Tüh Allah belanı versin!”  </p>
			<p class="paragraf">Ayşe’yi uyandırmaktan korkarak, ayaklarının ucuna basa basa, hırsız gibi yukarı çıktı. Kendisinden biraz iğreniyordu.  </p>
			<p class="paragraf">İdarehaneye girdiği zaman Nedime Hanım’ın ilk sözü, “Niyazi ağabey gelmedi!” demek oldu.  </p>
			<p class="paragraf">Kâmil Bey duymamış gibi sordu:  </p>
			<p class="paragraf">“Ne haber?”  </p>
			<p class="paragraf">“Hiçbir şey duymadım. Daha doğrusu her kafadan bir ses çıkıyor. Vapurda birisi, ‘Eskişehir düştü,’ diyordu. Niyazi ağabey nerde kaldı?”  </p>
			<p class="paragraf">“Nasıl önleyemediler bu Çerkez Ethem rezilliğini, insan deli olur?”  </p>
			<p class="paragraf">“Daha beteri de var! Demirci Efe kuvvetleriyle de çarpışmış ordu birlikleri...”  </p>
			<p class="paragraf">“Demeyin! Şu halde, Çerkezlik-Türklük meselesi değil!”  </p>
			<p class="paragraf">“Ne meselesi olduğunu bilmem, biz birbirimizi yerken düşman yürüdü. Eskişehir düştüyse, Ankara dayanabilir mi? Nerde kaldı bu Niyazi abi?”  </p>
			<p class="paragraf">Nedime Hanım, Niyazi ağabeyisinin gecikmesini sinirlerinin bozukluğunu örtmek için kullanmak istiyordu. Kâmil Bey, birisini avutacak halde olmamasına rağmen kadına acıdı.  </p>
			<p class="paragraf">“Gelir nerdeyse, meraklanmayın...”  </p>
			<p class="paragraf">“Hiç bu kadar gecikmezdi. On gün oluyor.”  </p>
			<p class="paragraf">“Gelir. Bugün mutlaka uğrar... Hem de haber getirir.”  </p>
			<p class="paragraf">“İnşallah... Lakin bu sefer sahiden gücendim. Gelmeyince ‘Tevkif mi edildi? Başına bir felaket mi geldi?’ diye deliye dönüyorum. Yapayalnız yaşıyor. Son defa gördüğüm zaman benden sakladı, ama biraz hastaydı. Öksürüyordu. Yapayalnız... Ona kim bakar? İhsan da orada yalnız ama... Niyazi ağabey gibi değil ki... Ne de olsa bir bardak su verecek birisi bulunur. Niyazi ağabeyin hiç kimsesi yok... Adresini de saklıyor. Kimden öğrenebiliriz acaba?”  </p>
			<p class="paragraf">“Bilmem.”  </p>
			<p class="paragraf">“Bilen de yoktur. Birkaç defa sordum. ‘Nerde akşam, orda sabah!’ dedi. Nedense gözümün önüne hep medrese odaları gelir. Medrese odalarında, ısınmak, uyumak, gülmek, hatta ağlamak imkânsız gibi bir şeyler düşünürüm. Bu odalarda bir şey öğrenmenin de imkânı yoktur. Ancak hiçbir şey anlamadan Kuran ezberlenir. Başka bir iş yapılamaz. Niyazi ağabey galiba onlardan birisinde oturuyor. Kapısı gece-gündüz açık duran, süprüntü dolu bir avlu... Muslukları aşırılmış bir kupkuru çeşme... Belki bir köşede, bir eski teneşir ile kullanıla kullanıla harap olmuş birkaç tabut bile vardır. Odanın döşemesinde donmuş mum damlaları, duvarda asırlık çıra işi, pencerede örümcek ağından tül perde... Tertemiz bir yatak... Yastığın altında Niyazi ağabeyin sevgili Gold tabancası... Hastaysa neler sayıklar?”  </p>
			<p class="paragraf">“Hasta olsa, baktıracak adam da bulunmasa, elbette haber yollardı. Zati o kadar çok dostu vardır ki... Yalnızlıktan çok kalabalıktan yakınsa gerek... Ayrıca...”  </p>
			<p class="paragraf">Kâmil Bey, sözün burasında, koltuğun kenarlarına dayanarak gövdesini yukarı kaldırıp öylece dışarısını dinledi.  </p>
			<p class="paragraf">“Zaferi yazıyor... Zaferiii...”  </p>
			<p class="paragraf">Merdiven başında odabaşıya rastladı. Az kalsın adamcağızı deviriyordu.  </p>
			<p class="paragraf">“İşte beyim... Size bir gazete...”  </p>
			<p class="paragraf">Kâmil Bey yavaşça okudu: “Yunan ordusu İnönü’nde yapılan muharebe neticesinde, Bursa yakınlarındaki mevzilerine çekilmek zorunda kalmıştır. Ağır can kayıpları verdiği, birçok malzeme bıraktığı söylenmektedir.”  </p>
			<p class="paragraf">Nedime Hanım daha fazla dinlemedi. Deli gibi paltosuna koştu. Bir taraftan giyinirken, bir taraftan birisini azarlar gibi enikonu bağırıyordu:  </p>
			<p class="paragraf">“Veriniz gazeteyi bana... İhsan’a götürmeli... Hemen...”  </p>
			<p class="paragraf">“Ben de geleceğim...”  </p>
			<p class="paragraf">Nedime Hanım karşılık vermedi. Gazeteyi buruşturup eline aldı. Kâmil Bey’in arkasına takıldığını bile fark etmeden hızlı hızlı yürüdü.  </p>
			<p class="paragraf">Sevinmeyi ancak yokuşu bitirince, bir İngiliz çavuşuna rastladıkları zaman akıl ettiler. Nedime Hanım, çavuşu göz ucuyla gösterip gözlerini kıstı:  </p>
			<p class="paragraf">“Aptallığın üniforma giymesi de ne tuhaf! İnsan, şunu insan sanıp nerdeyse aldanacak... Yürüsenize kuzum... Hadi!”  </p>
			<p class="paragraf">Aynı gün öğleden sonra idarehaneye bir büyük şairle iki tane genç şair geldi.  </p>
			<p class="paragraf">Üstat gene her zamanki gibi öfkeliydi ama, bugün Nedime Hanım da ondan daha iyi bir halde değildi. İkisi de hemen aynı zamanda sordular:  </p>
			<p class="paragraf">“Okudunuz mu?”  </p>
			<p class="paragraf">Büyük şair, kendisini bir koltuğa bıraktı:  </p>
			<p class="paragraf">“Evet, okudum!”  </p>
			<p class="paragraf">“Ben artık rüyalara hiç inanmayacağım beyefendi... Aklım başımdayken, irademe sahipken inanmam ya... Fakat insan ne de olsa yaşadığı çevrenin inanışlarına kaptırıyor kendisini, aptal gibi... Bir rüya görmüştüm. Bulanık bir suya batıyorum. ‘Mutlaka canım sıkılır,’ diyordum. Tamamlayıcı haberler aldınız mı, gazetedekinden başka?”  </p>
			<p class="paragraf">“Ne haberi efendim?”  </p>
			<p class="paragraf">“Zaferden...”  </p>
			<p class="paragraf">“Haa... Zaferden... Hayır... ‘Yunanlılar yenilmiş’ diyorlar.”  </p>
			<p class="paragraf">Nedime Hanım, gözlerini hayretle, korkuyla kırpıştırdı. Bir şey anlamamıştı. Yoksa bu adam kendisine zafer müjdesi getirmemiş miydi?  </p>
			<p class="paragraf">“Yenilmiş diyorlar, değil, katiyen yenilmişler... Birçok da kayıp vermişler. Dağ gibi öteberi elimize geçmiş...”  </p>
			<p class="paragraf">“Evet...” Erkeklere döndü. “Bizim uzun saçlı bu zafere bir zafername yazar mı dersiniz? Ne zavallı olduk? Kim der ki bu millet bir zamanlar Hint Okyanusu’na donanmalar, Viyana’ya ordular göndermiş... Zafer öyle mi? Gene Yunan’a karşı bir zafer... Bu Yunanlılar da olmasa biz ömrümüzde artık zafer kazanamayacağız galiba! O hamal kalabalığı gazetede bunu mu okuyordu?”  </p>
			<p class="paragraf">Nedime Hanım bir kaşını, kafa kesecek bir kılıç gibi yukarıya kaldırmıştı. Kâmil Bey, kadıncağızın öfkesini önlemek gayretiyle söze karıştı:  </p>
			<p class="paragraf">“Siz neyi söylüyorsunuz efendim?”  </p>
			<p class="paragraf">“Bir makale yazmışlar... Görmelisiniz... Gazeteleri kimler çıkarıyor? Mahalle imamları mı? Benimle karşılaştırıyorlar. Karşılaştırıyorlar da, parlaklık, tutarlık, ölçüye, dile güç getirmek bakımından onu beğeniyorlar.”  </p>
			<p class="paragraf">“Kim yazmış?”  </p>
			<p class="paragraf">“İmzaya kadar okuyabilir miyim? Parlaklık nedir? Tutarlık nedir? Ölçü nedir, dil nedir? Buradaki ölçü herhalde, gümrük baskülü olacak... Dil de Hindistan’da bir memleket... Beethoven’e karşı, Hafız Gazelhan Veli Ahmedi çıkarıyorlar... Ben boğulacağım hanımefendi... Hani şarkı mecmuaları vardır. Baştan birinci gazel, ‘Evvelce hüdayı tanımış olmasa gönlüm, / Billahi güzel sen benim Allahım olurdun’ gazelidir. Hani fotoğraflar görürüz... Tulumbacı zirzop Ali dostuna yollayacak... Arkasında, köşebaşı dilekçesi yazısıyla bir dörtlük:  </p>
			<p class="paragraf">  </p>
			<p class="paragraf">Bu dünya devri âlemdir daima durmaz döner,  </p>
			<p class="paragraf">Can feneri püf diye âkibet bir gün söner,  </p>
			<p class="paragraf">Eğer felek mahvederse bu değersiz ismimi,  </p>
			<p class="paragraf">Size yadigâr olarak veriyorum resmimi...  </p>
			<p class="paragraf">  </p>
			<p class="paragraf">Nedime Hanım gözlerini kısarak bakıyordu. Üstadın ,“Canfeneri püf diye âkıbet bir gün söner,” sözünü, aruza uydurarak bir okuyuşu vardı ki, bir başkasına karşı duyduğu sönmez kini, korkunç kıskançlığı, hiçbir söz, hiçbir hareket bu halinden daha iyi anlatamazdı.  </p>
			<p class="paragraf">Üstat kükremekteydi artık enikonu:  </p>
			<p class="paragraf">“Onu asla affedemem. Asla! Ben affetsem Allah affetmez. “Mahv-nev’i berbat etmeye ne hakkın var habis, “Mahv-ı nev’i ne karıştırıyorsun? Elli kalyonlu Donanma-yı Hümayun neyine yetmiyor. Ama denilecek ki, ondan âlâ donanma mı olur? Ayol o ‘donanma’ değil, ‘sürre alayı’... ‘Kucağında sazı eksik’ desem saz şairlerine hakaret ederim. Kimi aldatıyorsun işkembeli ilham, yahut ilham işkembesi! Bizim için, ‘Hani mübarek kamışa da benzer ya!’ buyurmuş... Ayol o ‘kamış’ değil, ‘kazık!’ demiş... Pek sevindim. ‘Sembol’ deyince ‘müsil ilacı’ zanneder. ‘Mübarek’ ile ‘kazık’ kelimeleri de latifesi... Yani ‘tarzı selefe tekaddüm’ edecek de ‘bir başka lisan tekellüm’ edecek...”  </p>
			<p class="paragraf">Nedime Hanım kederle gülümsüyordu. Bir başka zaman olsaydı, belki o da neşelenirdi. Fakat bugün, dehşetli bir yürek yorgunluğundan başka bir şey duyamadı. Üstat yarım saat kadar kendisiyle ölçülen şaire atıp tuttu. Takımı arkasında çıkıp gidince, Nedime Hanım Kâmil Bey’e döndü:  </p>
			<p class="paragraf">“Bu maskaralığı hiç unutmayacağım! Bir millet şairleri tarafından böylece yüzüstü bırakılabilir mi? Hele bugünlerde... Bunlar nasıl Türk şairi?”  </p>
			<p class="paragraf">“Hayır. Bunlar Türk falan değil, tam Osmanlı... Bunlar Osmanlı şairi yengeciğim... Bugün ‘Osmanlı’ demek, ‘kendisinden başka hiçbir şeye inanmaz’ demek... Pandeli’de öğle yemeği yediyse bütün dünya mutlu. Dişi ağrıyorsa kıyamet çoktan kopmuştur. Birbirlerini çekememeleri de bundan... Budala, kıyıcı, sapık bir padişah, ‘Dünya iki padişaha yetmez...’ buyurmuş. Oysa o zaman daha gidilmediği için Amerika’dan, Avustralya’dan haberi de yok... Bunlar ondan da beter halde... Herhal şairlik kendilerini hiç doyurmuyor. İhsan anlatıyordu. İçinde yaşadıkları toplumla bir kez ayrı düşmüşler. Hayatımızı, insanlarımızı beğenmiyorlar. İstedikleri gibi değiştirmeye güçleri yetmiyor. Böylece bir boğuşmayı göze alamıyorlar. Üstelik yenilgi de çöktü. Geçmişe saklanıyorlar, sembole saklanıyorlar. Hiçbirinde işe yarar, yol gösterir aydınlık yok...”  </p>
			<p class="paragraf">“Oysa biz bugün şiire ne kadar muhtacız! Kavgacı şiire... Ben ‘Sanat sanat için,’ yahut ‘Sanat güzellik için...’ falan diyenlerin ne demek istediklerini şimdi anladım. ‘Sanat sanat için” demek, “Sanat kuvvetlinin emrinde’ demek... Bize sanatlarıyla yardım etmeyenler, son hesaplaşmada kime yardım etmiş oluyorlar?” Nedime Hanım yumruğunu sıktı. “Bir daha sefere bunu, bu adamlarla açıktan açığa konuşacağım... İsterlerse bana gücensinler... Onlara demeli ki... ‘Asıl ödevinizi yapmıyorsunuz... Bundan kaçıyorsunuz... Karışık, karanlık, maskara lafların arkasına sinmeniz bundan... Hem bu memleket ahalisini en büyük tehlike karşısında yalnız bırakıyorsunuz hem de o ahalinin sanatınız önünde secde etmesini istiyorsunuz.’ Onlara haksız olduklarını söylemeli, evet...” İçini çekti. “Bana bu güzel günü zehir ettiler... Bir yorgunum... Bir yorgunum ki... Sevinci taşımak, acıyı taşımaktan daha zor...”  </p>
			<p class="paragraf">Kâmil Bey, düşünür gibi konuştu:  </p>
			<p class="paragraf">“Yahut da bizim millet acıya alışmış. Biz hepimiz bahtsızlığa o kadar alışmışız ki, sevinç anormal geliyor. Bilmez misiniz, bizde yüksek sesle gülmek ayıpların başında sayılır. Hele çocuklar için... Sonra hocalar bize cennetin sevinçleri yerine durmadan cehennemin işkencelerini belki de bu sebeple anlatırlar...”  </p>
			<p class="paragraf">“İhsan, her vakit, ‘İnsanları çabalarken değerlendirmeli,’ derdi. Bazı şairler var. Hayalleri belki bunlar kadar geniş, parlak, usta değil, ölçüyü, dili kullanmakta büyük sanatçı gücü onlarda yok... Ama bugün nasıl da böylelerinden, böylelerinin yüzlercesinden daha yüksek, daha büyük, daha saygıdeğer... Birer çay içelim mi? Boğazım kurudu. İhsan’ın bugünkü halini hiç unutmayacağım. Bir an beni kucaklayıp bağrına basmak istediğine eminim. Bunu yabancıların yanında yapamadı. Affedersiniz, ben sizi yabancı sayamam, bunu bilirsiniz. Ötekilerin yanında demek istedim... Hiçbir zaman affetmeyeceğim! Kocamı, haklı, cesur, namuslu olduğu için hapsedenleri... Hiçbir zaman...!”  </p>
			<p class="paragraf">Nedime Hanım’ın gözlerinden keskin bir şey geçti. Sonra yumuşacık gülümsedi. Masanın üzerindeki eli titriyor, yalnız eli değil, bütün vücudu bir nabız gibi atıyordu. Kâmil Bey bu eli tutup öpmek isteğini açlık gibi duydu.  </p>
			<p class="paragraf">  </p>
			<p class="paragraf">Akşam üzeri Niyazi Efendi, her zamanki gibi bir sürü şaşırtıcı, sevindirici haberle gelmişti. Anlattıkları doğru ise bir kere, Çerkez Ethem’in isyanı zannettikleri gibi bir düşman propagandası değil, hakikatti. Ethem Bey önceleri cephe kumandanlarıyla geçinememiş, sonra Refet Bey’i bahane ederek Ankara’yı basmaya kalkmış. Cephenin sol kanadını tutan düşmanı gerekirse yarmaya, gerekirse çevirmeye gücü yeter iyi silahlanmış önemli birlikleri ya idare yoluna giderek yarı başkaldırmış halde muhafaza etmek ya da bu kangreni büyük bir cesaretle kesip atmak lazım geliyor. Mustafa Kemal Paşa, az bulunur şeflerden birisi olduğunu ispat ederek hiç duraklamamış, kötülüğü daha büyümeden tepelemeyi kararlaştırmış. 29 Aralık’ta Ethem kuvvetlerine saldırılması emri vermiş. 5 Ocak’ta Ethem, Yunanlılara sığınmak zorunda bırakılmış. Bu fırsattan yararlanmak isteyen düşman 6 Ocak’ta saldırıya kalkmış...”  </p>
			<p class="paragraf">Nedime Hanım eli yanağında, mırıldandı:  </p>
			<p class="paragraf">“Meğer ne büyük tehlike atlatmışız?”  </p>
			<p class="paragraf">“Dehşetli bir tehlike... İnönü’nde üç gün, üç gece dövüşüldü. Nihayet düşman söktüremedi. Dün gece tekrar eski yerine, Bursa önlerine döndü. Tam bir haftadır uyumuyorum yengeciğim. Hani masallarda büyülü kıllar vardır. Birbirine sürünce bir Arap çıkarmış da, şehzadeyi istediği yere yetiştirirmiş. Ya da sihirli seccade... İşte onları sayıkladım durup dinlenmeden.. Sanki ben gitseydim her şey düzelecekti. Ben gitseydim değil, ben orada on dakika bulunup ölseydim...”  </p>
			<p class="paragraf">“Bu sebepten mi bize uğramadınız?”  </p>
			<p class="paragraf">“Nasıl uğrayabilirdim? Aklım başımda yoktu ki... Tırnaklarımı yedim bitirdim. Baksanıza...”  </p>
			<p class="paragraf">Ellerini uzattı. Parmakları yeni çamaşır yıkamışa benziyordu. Uçlarının derileri hem beyazlaşmış hem de buruşmuştu.  </p>
			<p class="paragraf">“Sabahleyin havadisi alınca baygınlık geçirmişim! İçimde sanki bir şey tükendi. İçim bomboş kalıverdi. Kemiklerden bile boşaldı. Ethem’in isyanına bir türlü inanmıyordum. Daha Türkçesi, inanmak istemiyordum.”  </p>
			<p class="paragraf">“Şimdi ne olacak?”  </p>
			<p class="paragraf">“Ben de bilemiyorum. ‘Avrupa işe karışır’ diyorlar. Aramızı bulurmuş... Sabahtan beri gezmediğim yer kalmadı. Hep soruyorum: ‘Ordumuz düşmanı kovalıyor mu?’ Karşılık yok, ‘Yok’ demek, ‘kovalamıyor’ demektir. Şu halde başarı tam değil... Yalnız bir soluklanmaya, toparlanmaya yetecek kadar vakit kazandık. Bu da dehşetli bir şeydir. İhsan Bey’e haber verdiniz mi? Zati duymuştur ya...”  </p>
			<p class="paragraf">“Hemen haber verdik, gazeteyi götürdük.”  </p>
			<p class="paragraf">“Artık onun işi de uzun sürmez.”  </p>
			<p class="paragraf">“Sahi mi? İhsan’a bir faydası dokunur mu?”  </p>
			<p class="paragraf">“Elbette dokunacak... Göreceksiniz...”  </p>
			<p class="paragraf">Nedime Hanım bir şey yapmak isteğiyle yerinden kalktı. Sonra çaresizlik içinde kendini koltuğa bıraktı:  </p>
			<p class="paragraf">“Daldık, gitti! Kusura bakmayın... Çay mı, kahve mi?”  </p>
			<p class="paragraf">“Hiçbir şey istemem. Kaç gündür rabıtalı bir yemek bile yemedim. Önce karnımı doyuracağım. Pardon! Önce birkaç kadeh patlatacağım. Artık hakkım yok mu ama?”  </p>
			<p class="paragraf">Yorgun yorgun gülümsedi. Kâmil Bey’e, “Var mısın?” anlamına göz kırptı.  </p>
			<p class="paragraf">“Hayır! Teşekkür ederim. Ben de eve erken gitmeliyim... Müjde götürmek lazım...”  </p>
			<p class="paragraf">Böyle dedi ama, müjde verecek kimsesi olmamanın kederini de birdenbire duydu, nedense öksürdü.  </p>
			<p class="paragraf">Nermin olup bitenlerle hiç ilgilenmediği halde niçin yalan söylemişti durup dururken?  </p>
		</div>
	</body>
</html>