<html xmlns="http://www.w3.org/1999/xhtml">
	<head>
		<title>1-8</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-6" xml:lang="en-GB">5  </p>
			<p class="paragraf">Kâmil Bey’le avukatı, mayısın sıcak bir gününde saat ona doğru, icradaki dosyalara bakmak, para yatırılmışsa almak üzere Ayasofya’nın önündeki ağaçlı yoldan geçerek, Adliye’nin parke taşı döşeli avlusuna girdiler.  </p>
			<p class="paragraf">Adliye Nezareti, kocaman bir ahşap yapıydı. Kapıları, merdivenleri sanki devlet için düşünülmüşe benziyor; insan, merdiven başında, <span class="CharOverride-2">Üç Silah</span><span class="CharOverride-2">şörler </span>romanında yazıldığı gibi, kılıç talimine girişmiş ortaçağ şövalyelerini elinde olmadan arıyordu. Basamaklar, karısına “İtaat İlamı” almaya uğraşan emekli adamcağızla, on lira borcunu almak gücünden yoksun bir biçarenin inip çıkması için değil, imparatorların kalabalık maiyetleri için dahi son derece genişti. Kapılar o kadar yüksek yapılmıştı ki, kanatlarını şu sıska odacının tek başına açıp kapamasına imkân olamazdı.  </p>
			<p class="paragraf">Fakat bütün bu kasıntısına rağmen burda “adalet”e zerre kadar saygı duyulmadığını sezerek, Kâmil Bey sıkıntıya kapıldı.  </p>
			<p class="paragraf">En ayıbı, her taraf toz içindeydi. Vaktiyle bu yapı tepeden tırnağa yağlı boyayla boyandığı halde yıllardan beri boyaların yerini kapkara kir tutmuştu. Bütün bu harap ve sefil görüntüye, tavanların, alçıları yer yer dökülmüş yaldızlı süsleri gülünçlük katıyordu.  </p>
			<p class="paragraf">Adliye dairesinin alt katı evrak mahzeni, icra dairesi ve ambar olarak kullanılmaktaydı. İcra dairelerinde o kadar çok dosya, öyle bir kalabalık vardı ki, senelerce uğraşılıp elde edilmiş bir ilamın burada bir daha bulunmamak üzere ebediyen kaybolacağından korkmamak imkânsızdı. Nitekim uzun uzadıya bekledikleri halde iki dosya bulunamadı, birisine yatırılan on lira bir saatte alınabildi.  </p>
			<p class="paragraf">Kâmil Bey hazır gelmişken şurasını gezip görmeyi istemişti. Avukatın arkasına takıldı. Mahkeme kalemlerinde kilimler halılar seriliydi. Bunlar renklerini, çizgilerini büsbütün yitirmiş, paramparça harap şeylerdi. Masalar, iskemleler, evrak dolapları, pencerelerin tozlu, kırık camları, hokkalar, kalemler, tuncu küflenmiş divitler her şey birbirine uyuyordu. Masaların üzerinde umutsuz kâğıt tomarları, fala bakıldığı tabaklarındaki kahve pisliklerinden belli fincanlar, içinde sinekler dolaşan kırmızı çizgili çay bardakları unutulmuştu.  </p>
			<p class="paragraf">Hukukla ceza mahkemelerinin hali birbirine benziyor, yalnız ticaret mahkemesi ötekilerden biraz ayrılıyordu. Bunların kalem odaları bazı banka şubelerini, ecnebi şirketlerin kasa dairelerini hatırlatacak biçimde düzenlenmiş memurlar, üzeri ince, sarı tellerden parmaklıklarla “süslü” bir “tezgâhın” arkasına yerleştirilmişti. Öteki kalemlerdeki “kapı yoldaşlarının” tersine buradakiler daha temiz, daha şıktılar. Birinci ceza kaleminde, çıplak ayaklarıyla bir tahta parçası üzerinde namaz kılan dilenci kılıklı kayıt memuruna karşı, burada güzel bir delikanlı, aynada yeni sürmeye başlayan bıyıklarıyla uğraşıyordu. Avukatları, hâkimleri, zabıt kâtiplerini, mübaşirleri, hademeleri iş sahiplerinden ayıracak hiçbir işaret, hiçbir üniforma düşünülmediğinden koridorlarda telaşlı bir kalabalık kaynaşmakta, herkes işini herkesten önce bitirmek hırsıyla yanındakileri kakıştırmaktaydı.  </p>
			<p class="paragraf">Kâmil Bey, davacısına beddua eden cadalozla avukatına çıkışan orta yaşlı erkeği, sıtma görmemiş sesiyle kasılan mübaşiri, annesini kaybettiğini sanıp avaz avaz ağlayan çocuğu aynı zamanda duyarak, baş dönmesine benzeyen bir sersemliğe düşmüştü.  </p>
			<p class="paragraf">Burada on dakika dolaşmak, temelleri birkaç yüzyıldır çatırdıyan kocaman bir imparatorluğun neden çöktüğünü insana anlatabilirdi. Bir devletin, devrini tamamladığı, adaletinin bu halinden belliydi. Burası, karmakarışık, yırtık pırtık, mahvolmuş bir adaletin süründüğü “antika” bir yerdi.  </p>
			<p class="paragraf">Avukatı, Kâmil Bey’i büyük bir odanın penceresine götürdü,  </p>
			<p class="paragraf">“İşte yeni tevkifhane!” dedi.  </p>
			<p class="paragraf">Kâmil Bey, ilk bakışta, avuç içi kadar küçük, avuç içi kadar çıplak, inadına sapsarı bir avlu gördü. Önünde durduğu pencere üçüncü katta olduğu için avlu akıl almaz derecede aşağıdaydı. Himalayalar’da bile bu derinlikte, bu kadar korkunç bir uçurum olamazdı! Oraya inmenin de, bir kere indikten sonra tekrar yeryüzüne çıkmanın da imkânsızlığı meydandaydı.  </p>
			<p class="paragraf">Bu güneşli kuyunun dibinde insanlar dolaşıyordu ama, avukatın dediğine göre bunlar mahpus değildi. Yapı yeni bitmişti. Ustalar ya da memurlar olmalıydı. Öyleyken Kâmil Bey kendini zorlayarak, yüreğini bu kadar sıkan şeyin ne olduğunu ararken avludan bir sürü güvercin kalktı. Bunlar, İstanbul’un, uçmayı çoktan unutup kedi yavruları haline gelmiş tembel, tok, şımarık kuşlarıydı. Fakat Kâmil Bey’e, Hindistan’da gördüğü akbabaları hatırlattılar. Ölü yiyen akbabaları... Burası, ölülerin akbabalara verildiği bir kule...  </p>
			<p class="paragraf">“Buyrun!...”  </p>
			<p class="paragraf">Kâmil Bey ürpererek avukatına döndü:  </p>
			<p class="paragraf">“Efendim?” (Kâmil Bey boş bulunmuş, Fransızca “Plait il?” demişti.)  </p>
			<p class="paragraf">“Buyrun gidelim...”  </p>
			<p class="paragraf">“Öyle mi? Evet... Başüstüne...  </p>
			<p class="paragraf">Girecekleri hukuk mahkemesinin önü kalabalıktı. Boşanma davalarına burada bakıldığı için kalabalığın yarısı kadındı. Bunlardan bir kısmı –kocaları tarafından bırakıldıktan sonra nafaka istemeye gelenler– dertli, acılıydılar. Uğradıkları facianın dehşeti gözlerine dolmuş, orada yerleşip kalmıştı. Bu hale neden geldiklerini bir türlü kestiremediklerinden, pasaklılıkları, sinirli mahalle karılarında ancak rastlanan çare bulunmaz huysuzlukları hâlâ üzerlerindeydi. Bazılarının yanında pis çocuklar vardı. Kimisi ağır bir dalgınlıkla döşemeye bakıyor, kimisi oracıkta ahbap oluverdikleri yabancılara, hayatlarının en gizli taraflarını bütün çıplaklığıyla anlatıyordu.  </p>
			<p class="paragraf">Öteki kısım –yani kocalarından boşanmaya gelenler– büsbütün başkaydılar. En babayani giyinmiş olanında bile bir bakış, bir el hareketi ya da bir adım atış aşiftelik oluveriyordu.  </p>
			<p class="paragraf">Kâmil Bey bir kitapta okumuştu; kadın olsun erkek olsun, çoğunlukla yeni bir arkadaş bulmadıkça boşanmayı göze alamazmış!  </p>
			<p class="paragraf">Bırakmaya kalkışanlarda sezilen bir uçuş hazırlığı, bir kıyıcı hafiflik ki seyrine bile dayanmak zor!  </p>
			<p class="paragraf">Kâmil Bey böyle kederli şeyler düşünürken ileride bir kaynaşma oldu.  </p>
			<p class="paragraf">İki jandarmanın arasında bir adam göründü. Elleri kelepçeli bir mahpus...  </p>
			<p class="paragraf">Herkes yol açtığından orta yerden yürüyerek yaklaştı. Jandarmalardan birisi, sırada oturanları kaldırıp mahpusu oturttu.  </p>
			<p class="paragraf">Kelepçeli adamın elbisesi yeniydi, şıktı. Kolalı yakasına kıravatı zevkle bağlanmıştı. Yeni kalıplanmış fesinin kenarından kıvırcık saçları görünüyordu. Pembe yüzünde aydın inceliği vardı. Bıyıklarını Enver Paşa’nınkiler gibi kıvırmıştı. Ona sivil giymiş subay hali veren de belki bu bıyıklardı, zevkli giyinişine rağmen üzerindeki eğretilik de bundan ileri gelse gerek.  </p>
			<p class="paragraf">Kelepçeli elleri, dizlerinin üstünde kendisinin değillermiş gibi duruyorlardı. Mavi gözlerini insanlardan kaçırarak yere eğmişti.  </p>
			<p class="paragraf">Kâmil Bey, elleri bağlanmış adam karşısında önce acıma, sonra utanç duydu. Onun yerinde olmamaktan ileri gelen, o son derece insancıl, son derece alçaltıcı tesellinin utancıydı bu...  </p>
			<p class="paragraf">Meraklılar jandarmalara yanaşmışlar, kelepçeli adama hiç önem vermeden, sanki onu konuşmuyorlarmış gibi sormaya başlamışlardı:  </p>
			<p class="paragraf">“Ne yapmış?”  </p>
			<p class="paragraf">“Adam mı vurmuş?”  </p>
			<p class="paragraf">Karayağız jandarma karşılık vermeye hazırlanırken, topluluğu aralayarak birisi ortaya çıktı:  </p>
			<p class="paragraf">“Hayrola Suat Ağabey!”  </p>
			<p class="paragraf">“Merhaba Şipşak! Nasılsın bakalım?”  </p>
			<p class="paragraf">“Seni gördüm, daha iyi oldum...”  </p>
			<p class="paragraf">Şipşak, sıfır numaraya kalıplanmış vişne çürüğü fesi, hem kısa hem dar kesilmiş lacivert ceketi, çapraz yeleği, uçları dikkatle kıvrılmış kumral bıyıklarıyla su katılmamış İstanbul külhanbeyisiydi.  </p>
			<p class="paragraf">Herkesin ilgilendiği –ya da kendisince değerli saydığı– bir adamla görüşmekten kibirlendiği için kasılarak sordu:  </p>
			<p class="paragraf">“İçeride ne var ne yok?”  </p>
			<p class="paragraf">“İyilik sağlık...”  </p>
			<p class="paragraf">“Arkadaşlar nasıl?”  </p>
			<p class="paragraf">“İyiler...”  </p>
			<p class="paragraf">“Zarzar’ı vurmuşlar.”  </p>
			<p class="paragraf">“Evet...”  </p>
			<p class="paragraf">“Ağır dediler.”  </p>
			<p class="paragraf">“Değil...”  </p>
			<p class="paragraf">“Seringel vurmuş.”  </p>
			<p class="paragraf">“Seringel... Evet...”  </p>
			<p class="paragraf">“Kumar dalgası mı?”  </p>
			<p class="paragraf">“Evet...”  </p>
			<p class="paragraf">“Kahpelikle vurmuş Seringel... Ama Zarzar kefeni yırtarsa, öcünü alır...”  </p>
			<p class="paragraf">“Belki de...”  </p>
			<p class="paragraf">“Razi Baba ne sularda?”  </p>
			<p class="paragraf">“İyi.”  </p>
			<p class="paragraf">“Gene okumakta mı paşa?”  </p>
			<p class="paragraf">“Okuyor.”  </p>
			<p class="paragraf">Şipşak dinleyenlere döndü:  </p>
			<p class="paragraf">“Yamandır Razi Baba! Dinim Rabbena hakkı için, herif kitap uğruna geberecek... Ben diyeyim bir sandık, sen de üç sandık... Ceneviz zamanından kalma kitaplar... Yok canım, insan buna güç yetiremez... Olmaya ki, Razi Baba ola... Okur herifçi oğlu... Biraz soluklan! ‘Bahçe açıldı baba!’ diye bağırırız. Duymaz bile...” Mahpusa güldü. “Aklında mı, bir gün Osman Ağa sallasırt ettiydi de, cebren bahçeye çıkarttıydı?” Birdenbire bir şey hatırlayarak ceplerine saldırdı. “Tuu! Dalgaya düştük ağabey! Cigara vermedik...”  </p>
			<p class="paragraf">“İstemez, şimdi attım...”  </p>
			<p class="paragraf">“Olur mu?” Cigara paketini uzattı. “Yak hele... Valla küserim... Yakacaksın...” Afili bir numarayla kibrit çaktı. “Semtte hep seni söylerim! Arkadaşlar güler... ‘Suat ağabey yamandır ha!’ derim, ‘Millet böylesini Şehzadebaşı’nda, tiyatroda bile görmemiştir. Kel Hasan halt etmiş!’ derim. Aklında mı Suat ağabey...” Sözünü bitirmeden durdu. “Senin cezan kesinleşmedi miydi yahu?”  </p>
			<p class="paragraf">“Kesinleşti.”  </p>
			<p class="paragraf">“Dursana... Burası hukuk mahkemesi... Ne işin var senin burda... Alacak dalgası mı?”  </p>
			<p class="paragraf">“Evet...”  </p>
			<p class="paragraf">“Alacak demek?  </p>
			<p class="paragraf">“Öyle olsun... Alacak işi... Peki... Demek sen mahpusa düşünce herif borcunu inkârdan geldi. Vay kavanoz dipli dünya vay! Neden bize bir haber uçurmadın? Bak işte, buna içerledim. İnsan bir haber uçurmaz mı? ‘Şipşak, göreyim seni!’ desen, yeterdi. Herifin dalına binerdim. Biz öldük mü yahu? Beğenmedim...”  </p>
			<p class="paragraf">“Sağol... Değersiz bir şey...”  </p>
			<p class="paragraf">“Değersiz mi? Şuna bak! Şimdi canım sıkıldı şart olsun...” Etrafındakilere döndü. “Birisi mahpusa girdi mi, öldü beller imansız takımı... ‘Mahpusun parası pul, karısı dul’ diye laf çıkarılmış... Hele domuz hele...” Başka bir şey hatırlamış olmalı ki yüzü değişti. Kurnaz kurnaz göz kırptı. “Yok, eğer senden alacağını istiyorlarsa... İnkârı basacaksın... Beklesin be! Patlamadı ya... Beş yıl sonra Allah Kerim...”  </p>
			<p class="paragraf">Yaşlı bir kadın ürkek sordu:  </p>
			<p class="paragraf">“Efendi oğlumun cezası ne kadar?”  </p>
			<p class="paragraf">Şipşak, kadına karşılık vermeyi şanına yedirememiş gibi erkeklere döndü:  </p>
			<p class="paragraf">“Beş yıl! Ama bunlarınki ceza sayılmaz. Bunlar zırva meseleler... Hükümat işi...” “Hükümet”e “hükümat” diyordu. “Hükümat bir dalgaya ‘Şöyle olacak!’ demiş. Demese iyi imiş ama... Demiş bir kere.” Sesini alçalttı. “İşin içinde Anadolu’ya silah kaçırmak dalgası var. Katalaviz?”<span class="dip"><a class="_idFootnoteLink" href="#footnote-225-2" id="footnote-225-2-backlink">2</a></span>  </p>
			<p class="paragraf">Dinleyiciler hem ürkmüşler hem de bir kat daha meraklanmışlardı.  </p>
			<p class="paragraf">Şipşak anlatıyordu:  </p>
			<p class="paragraf">“Dedim ya, bunlarınki cezadan bile sayılmaz. Adi suçlara benzemez... Bir hava eser bunlar yalla, dışarıda...” Gene başka bir şey hatırlayarak jandarmaya döndü. Gözlerini nefretle kısmıştı. “Kaleme haber verdiniz mi? Suat ağabeyimin geldiğini söylediniz mi?”  </p>
			<p class="paragraf">“Söylemedik.”  </p>
			<p class="paragraf">“İyi vallahi! Sen yenisin demek... Oğlum, buranın zagonu, tutuklu gelirse haber vereceksin ki hepsinden önce içeriye bunu alsınlar... Hadi koş... Haber ver... Hadi hopla da görelim.” Öteki jandarmaya döndü. “Şimdi karakolda kim var? Gene Arnavut Bayram Çavuş mu?”  </p>
			<p class="paragraf">“Bayram Çavuş!”  </p>
			<p class="paragraf">“Size ödev öğretmiyor mu, o gaydasına tükürdüğümün Arnavut’u? Ellerini de çözmemişsiniz... Allah Allah! Bunlar da yeni icat... Çözün şunun ellerini...”  </p>
			<p class="paragraf">Karayağız jandarma bir an durakladı, sonra duymazlığa vurarak kaleme doğru baktı.  </p>
			<p class="paragraf">Şipşak elini bıyıklarından geçirdi, sonra intikam almak istermiş gibi, dişlerinin arasından, ıslık gibi bir ses çıkararak yere bir tükürük attı:  </p>
			<p class="paragraf">“Çözmeyin bakalım! Bu dünya size de kalmaz oğlum... Hepimiz din kardeşiyiz!” Biraz geriledi, yanındakilere alçak sesle dert yandı. “Hergele bu zaptiye milleti... Ellerine bir paket cigara ver, her şeyi yapsınlar. Böylesini buldular mı, basarlar kelepçeyi, takarlar kilidi... Ulan, ben sizi bilmez miyim reziller!” Elini cigara bahanesiyle ağzına götürüp fısıldadı. “Anadolu kazanırsa bu herif belki de sadrazam olacak... Dünyanın altından üstünden haberi var. Kocaman bir binbaşı... Hem de zengin yerin oğlu... Yedi göbek sülalesi paşa... Bir karısı var, dünya-ahret kardeşim olsun, melek-melâike sanırsın... Hele çocuklarını görsen... Adamın ciğeri parçalanır. Ziyaret günleri gelirler de, ‘Baba’ diyerek avluda koşarlar... Bunun boynuna sarılırlar... Adamın gözleri yaşarır... Gâvur olsa, imana gelir.”  </p>
			<p class="paragraf">Kâmil Bey, böylece tanıdığı Binbaşı Suat Bey’in buraya niçin geldiğini, alacağı varsa, mahpus bir adama olan borcunu inkâra kalkan insanın ne biçim bir yaratık olabileceğini merak etti. (Suat Bey’in borçlu olabileceğini, olsa da alacaklının mahpus bir adamı buralara getirebileceğini aklı almıyordu.)  </p>
			<p class="paragraf">Bu sırada kaleme giden jandarma geri dönmüştü.  </p>
			<p class="paragraf">Şipşak’a biraz utangaç gülümsedi:  </p>
			<p class="paragraf">“Söyledim arkadaş, bizi en başta çağıracaklar!”  </p>
			<p class="paragraf">“Haşşöyle aslanım... Elalem karı boşayacak diye, Suat ağabey sıra mı beklesin? Ayıp bir şey... Hem de günah!”  </p>
			<p class="paragraf">Arkadaşı, karayağız jandarmanın kulağına bir şeyler söyledi. Karayağız biraz düşündü, birisine çiftlik bağışlarmış gibi hovarda bir kasıntıyla kilidini açıp kelepçeyi aldı.  </p>
			<p class="paragraf">Mahpus, ilk hareket olarak sağ eliyle sol bileğini ovuşturmuş, deminden beri hiç soluklanmadan duruyormuş gibi, ciğerlerini derin derin hohlayarak boşaltmıştı. Artık kederli yeşil gözlerini insanlardan kaçırmıyordu. Rahatlamıştı.  </p>
			<p class="paragraf">Cigara paketini çıkardı. Şipşak’a, sonra jandarmalara birer cigara verdi.  </p>
			<p class="paragraf">Hayır! Kâmil Bey yanılmıştı. Hiç de rahat değil... Üstünde bir ürküntü var... Bu hali, belli bir şey, kendisini suçlu saymaktan çok, sakat saymaktan geliyor. Bir garip sakatlık...  </p>
			<p class="paragraf">Kâmil Bey, bu kişisel dramda öteki insanlarla toplum için nasıl bir fayda umulduğunu bir türlü anlayamıyordu. Bir insanı ötekilerden böyle kelepçeleyerek ayırmakta, onu böylece aşağılaştırmakta ancak edepsizce bir öç alışın adiliği var olabilirdi. Başkenti yetmiş iki buçuk millet tarafından işgal edilmiş bir hükümetin demek ki yapacak bir başka işi kalmıyordu.  </p>
			<p class="paragraf">“Yenilmekle, sefilleşmek, her zaman mı bir arada bulunur acaba?”  </p>
			<p class="paragraf">“Suat Beeey! Fahriye Hanııım!”  </p>
			<p class="paragraf">Mübaşirin feryadından Kâmil Bey önce bir şey anlayamadı. Ancak mahpus telaşla kalkınca... “Yoksa bunun borçlusu bir kadın mı? Bir kadını, borcundan dolayı mahkemeye vermiş bir erkek? Ne tuhaf siyasi mahkûmlarımız varmış? Hele bunlardan ilerde maazallah sadrazam olacak birisi...”  </p>
			<p class="paragraf">Herkes mahkeme salonuna girmek için kapıda birbirini itiştiriyordu.  </p>
			<p class="paragraf">Nihayet koridorda Kâmil Bey, jandarmalar, mahpus, bir de dadısıyla beraber olduğu ilk bakışta anlaşılan genç bir kadın kaldı.  </p>
			<p class="paragraf">Kadın, son moda bir ipek çarşaf giymişti. Kunduraları, eldivenleri en pahalı cinstendi. Mahkemeye girerken peçesini açtı. Yüzü o kadar körpe, o kadar temizdi ki, çabuk boy atmış bir kız çocuğuna benziyordu. “Mahkeme açıldı mı?” diye koşarak gelen avukatıyla beraber Kâmil Bey de içeri girdi.  </p>
			<p class="paragraf">Salon (!) orta büyüklükte bir odaydı. Yargıçlar kürsüsünü dinleyicilerden ayıran parmaklıklar çam ağacından yapılmış, kirli bir kahverengi boyayla boyanmıştı. Penceredeki perdelerden birisinin ucu kopmuş, sallanıyordu. Tavanda soba boruları asılıydı. Kâmil Bey duvarlardaki siyahlığa bakarak, “Soba tütüyor olmalı!” diye gülümsedi.  </p>
			<p class="paragraf">Belki bir şeyler düşündüğü için, belki de davanın konusunu öğrendiğini zannettiğinden, zabıt kâtibinin mırıl mırıl okuduklarını bir zaman merak etmedi.  </p>
			<p class="paragraf">“Karı-koca olduklarına dair kayıt sureti...”  </p>
			<p class="paragraf">“Ne diyor? Ne davası bu?”  </p>
			<p class="paragraf">“Boşanma davası...”  </p>
			<p class="paragraf">“Yok canım! Hayır, sanmıyorum!”  </p>
			<p class="paragraf">Avukat sakindi. Kâmil Bey gözlerini kırpıştırarak Suat Bey’le Fahriye Hanım’a baktı.  </p>
			<p class="paragraf">“Kadın mı boşanmak istiyor?”  </p>
			<p class="paragraf">“Elbet... Yoksa mahkemeye gelirler miydi? Adam gönderirdi kadının boşkâğıdını, o kadar...”  </p>
			<p class="paragraf">Sahiden... Evet... Bunu anlamak için kadına bir kere bakmak yeter... Vaktiyle beğendiğini çoktan unutmuş... Bu unutmadan artık utanç bile duymuyor. Hatta bununla kibirleniyor bile...  </p>
			<p class="paragraf">Erkek, artık beğenilmez olmuş bir eşya... Bıkılmış bir adam... Çoktan değiştirilmiş...  </p>
			<p class="paragraf">Seyrek keçi sakallı, ak sarıklı yargıç tarafsız bir sesle -Kâmil Bey o günden sonra uzun uzun bütün tarafsızlıklardan şiddetle nefret etti- bir şeyler soruyordu.  </p>
			<p class="paragraf">Kadın inatla başını sallıyor. Boşanacak... Kesin!  </p>
			<p class="paragraf">Yargıç ellerini çaresizlikle açarak Suat Bey’e döndü:  </p>
			<p class="paragraf">“Ne dersiniz?”  </p>
			<p class="paragraf">“Ben boşanmaya razı değilim. Boşanmayacağım. İki çocuğumuz var... Buhran geçiriyor bu... Zaman bırakın. Aklı başına gelir.”  </p>
			<p class="paragraf">“Baksana hanım, iki çocuğunuz varmış. Günahtır.”  </p>
			<p class="paragraf">“Ben çocuklarıma bakacak kadar zenginim... Boşanacağım!”  </p>
			<p class="paragraf">Suat Bey adeta yalvardı:  </p>
			<p class="paragraf">“Çocuklara bakmak mesele değil... Onları yetim bırakmak istiyorlar.”  </p>
			<p class="paragraf">Kadın, belli bir şey, isteklerine karşı gelinmesini hiç sevmiyordu. Buna alışık olmadığı meydanda... Çocuklarını yetim bırakacak kadar ne çirkindi ne de aptal!  </p>
			<p class="paragraf">“İstemiyorum efendim! Kanun bana hak veriyor.”  </p>
			<p class="paragraf">Erkek, karısına döndü. Kadın, nefretle başını çevirdi.  </p>
			<p class="paragraf">Kâmil Bey, “Kendisini haksız buluyor... Büsbütün öfkeleniyor,” diye düşündü.  </p>
			<p class="paragraf">Herkes o kadar susmuştu ki, reisin öksürüğü salonu ağzına kadar doldurdu.  </p>
			<p class="paragraf">Kadının avukatı, yüzde yüz kazanılmış bir davada bütün usta avukatların yaptıkları gibi sakin bir sesle konuşuyordu:  </p>
			<p class="paragraf">“Kanun açıktır. Beş yıl ağır hapse mahkûm edilenler, cezaları kesinleşince babalık, kocalık haklarını kaybederler. Biz bu kanuna dayanarak sayın mahkemenizin önüne gelmiş bulunuyoruz. Mahkûmiyet kararı sureti savcılıktan getirildi. Vekili bulunduğum hanımefendi, şerefli bir aileye mensuptur. Ağır cezaya mahkûm edilmiş bir adamla arasındaki evlilik bağını daha fazla sürdüremez. Bu hal şerefini lekeler. Çocukların vasiliğinin de bize verilmesi...”  </p>
			<p class="paragraf">“Fakat hâkim beyefendi...”  </p>
			<p class="paragraf">“Siz susunuz... Başka?”  </p>
			<p class="paragraf">“Başka bir diyeceğimiz yok. Boşanma kararı istirham ediyoruz.”  </p>
			<p class="paragraf">Avukat, kendisinden emin, oturdu.  </p>
			<p class="paragraf">Reis, davalıya döndü:  </p>
			<p class="paragraf">“Şimdi buyrun!”  </p>
			<p class="paragraf">Suat Bey, belki sözü kesildiği için, belki de biraz düşünme fırsatı bulup sözün faydasızlığını anladığından usanmış bir hareketle omuzlarını silkti, kelimeleri arayarak açıkladı:  </p>
			<p class="paragraf">“Ben şeref lekeleyecek bir suçtan mahkûm edilmedim. Ben de yüksek bir ailenin çocuğuyum! Bugün mahpussam, fikir uğruna... Vatan uğruna...”  </p>
			<p class="paragraf">Reis, biraz ürkek elini kaldırdı:  </p>
			<p class="paragraf">“Buralar mahkemeyi ilgilendirmiyor! Avukatın söylediklerine bir diyeceğiniz var mı?”  </p>
			<p class="paragraf">“Nasıl ilgilendirmez! Dava şerefsizlik temeline dayandırılmakta... Ben şerefsiz bir iş yapmadım.”  </p>
			<p class="paragraf">“Mahkeme orasını düşünür, düşünecektir. Mahkeme bitti. Biraz dışarı buyrun!”  </p>
			<p class="paragraf">Suat Bey dışarıda eski yerine oturdu.  </p>
			<p class="paragraf">Şipşak’ın dehşetten gözleri büyümüştü: “Bre kavanoz dipli dünya... Bre ölüsü kınalı...”  </p>
			<p class="paragraf">Herkes mahpusa, kanlı bir ölüye bakar gibi bakıyordu.   </p>
			<p class="paragraf">Kâmil Bey avukatının koluna girerek hemen oradan uzaklaştı. Ancak koridorun köşesini dönünce, gerçekten anlamamış gibi sordu:  </p>
			<p class="paragraf">“Bu nasıl iş?”  </p>
			<p class="paragraf">Avukat, İngiliz Dostları Derneği üyesiydi. Kâmil Bey’in kapıldığı duygululuk karşısında kanıksamış gibi davranmanın daha Batılıca olduğunu kestirmişti. Ellerini salladı:  </p>
			<p class="paragraf">“Boşanıyorlar, kadın haklı... Böyle bir insan beş yıl beklenir mi? Vatan uğrunaymış... Kendilerini aldattıkları gibi başkalarını da aldatacaklarını sanıyorlar. Niçin vatan batıranlar aralıksız vatanseverlikten laf ederler, anlamam... Kadın istemiyor. Dava açmasaydı da, kocası hapisteyken bir zampara bulsaydı daha mı iyi olurdu?”  </p>
			<p class="paragraf">“Ne diyorsunuz?”  </p>
			<p class="paragraf">“Gerçeği söylüyorum. Adamın diretmesi ayıp... Size de öyle gelmedi mi?”  </p>
			<p class="paragraf">“Evet... Anlaşılıyor!”  </p>
			<p class="paragraf">Oysa hiçbir şey anlaşılmıyordu.  </p>
			<p class="paragraf">“Ayşe de böyle olabilir mi acaba? Böyle bir kadın... Hâşâ, böyle bir kadın değil... Böyle bir rezil!”  </p>
			<p class="paragraf">Kâmil Bey, Adliye Nezareti’nden sersemlemiş çıkmıştı. Tramvay beklerken birisi koluna dokununca ürkerek döndü. Karşısındaki, Galatasaray Sultanisi’nden sınıf arkadaşı 116 Ahmet’ti.  </p>
			<p class="paragraf">“Merhaba 116, nerden böyle?”  </p>
			<p class="paragraf">“Seni arıyorum azizim, evine gittim; avukata inmişsin. Avukatın yazıhanesine uğradım, Adliye’ye geldiğini öğrendim. İşte yakan elime geçti.”  </p>
			<p class="paragraf">Kâmil Bey, Ahmet’in fazla alaturka hallerini okuldan beri sevmezdi. Gülmeye çalıştı.  </p>
			<p class="paragraf">“İşin var mı?”  </p>
			<p class="paragraf">“Hayır. Önemli değil... Söyleyin.”  </p>
			<p class="paragraf">“Ayakta olmaz. Bir yere oturalım...”  </p>
			<p class="paragraf">Ahmet, koluna girip Sultanahmet Parkı karşısındaki kahvelere doğru Kâmil Bey’i enikonu sürükledi. Köşede bir tenha masaya oturunca etrafına baktı. Sonra masaya abanıp sesini alçalttı:  </p>
			<p class="paragraf">“Bizim İhsan’ı bilirsin, 219 İhsan! (Ahmet bütün Galatasaraylılar gibi numaraları Fransızca söylüyordu.)  </p>
			<p class="paragraf">“Kız İhsan mı?”  </p>
			<p class="paragraf">“Evet.”  </p>
			<p class="paragraf">Bu İhsan, kız kadar nazik, kız kadar güzel bir çocuktu. Okul piyeslerinde hep kadın rollerine çıktığı için böyle isim takmışlardı. Ahmet, bu Kız İhsan hakkında bir şeyler anlatıyordu. Anlattıkları, Kâmil Bey’in hayalindeki incecik, nazlı delikanlıya uzaktan yakından uyan şeyler değildi. İhsan yedek subay olarak harbe gitmiş. Beş kere yaralanmış. Büyük yararlıklar göstermiş. Esir düşmüş. Kurtulup gelince küçük bir sermaye uydurup bir dergi çıkarmaya başlamış. Kuvayı Milliye’yi açıktan açığa tuttuğu için mimlemişler. İşgalden sonra Aydos cephaneliği baskınına sözde katıldığından Harp Divanı’na vererek birkaç gün içinde on yıl kürek cezasına çarptırmışlar.  </p>
			<p class="paragraf">Kâmil Bey elini yanağına götürerek kekeledi:  </p>
			<p class="paragraf">“On yıl mı? İmkânı yok!”  </p>
			<p class="paragraf">“On yıl. Şimdi Mehterhane’de yatıyor. Şuracıkta... Mehterhane’yi bilemedin mi? İstanbul Cezaevi... Bereket akıllı davranıp, dergi imtiyazını Nedime Hanım’a aldırmıştık.”  </p>
			<p class="paragraf">“Nedime Hanım?”  </p>
			<p class="paragraf">“Karısı... Nedime Hanım, dergiyi kapatmak istemedi. Geçenlerde İhsan’ı görmeye gitmiştik. Öteden beriden konuşurken seni hatırladık. İstanbul’da olduğunu duymuştum. İhsan buna pek sevindi. Selamı var.”  </p>
			<p class="paragraf">“Teşekkür ederim. Vah vah! Nasıl duymadım? Çok üzüldüm. Şehre hiç indiğim yok. Ben de gidip görmeliyim. Nedir yolu?  </p>
			<p class="paragraf">“Kolay. Birazdan gider görürüz.”  </p>
			<p class="paragraf">“Peki... Çocuğu var mı?”  </p>
			<p class="paragraf">“İhsan’ın mı? Hayır.”  </p>
			<p class="paragraf">“Karısı dergiden bir şey kazanabiliyor mu bari?”  </p>
			<p class="paragraf">“Kazanç söz konusu değil! Üste veriyoruz! İhsan, senin burada olduğunu haber alınca, ‘Bizimkine yardımı dokunur. Bir kere teklif etsek.,’ dedi.”  </p>
			<p class="paragraf">Kâmil Bey’in yüreğine sivri bir şey saplandı. Yutkundu. Kendisinden belli ki para yardımı umuyorlardı. Bir an içinde, fukaralığın ne kadar pis, rezil, iğrenç bir şey olduğunu sahiden anladı. Bir yandan da süratle satılacak bir şey var mı yok mu araştırıyor, “Dükkân... dükkânlardan birini satmalı!” diye gözlerini kırpıştırıyordu.  </p>
			<p class="paragraf">“Başüstüne! Bir çare bulacağım... Beni hatırladığınız için ikinize de teşekkür ederim. Durumumu elbet bilemezsiniz... Bir şeyler yapmaya çalışacağım... Para kolay...  </p>
			<p class="paragraf">“Sen neler söylüyorsun kuzum? Biz senin para durumunu biliyoruz. Meteliksiz kaldığını sağır sultan duydu. Hem şimdilik bize para lazım değil ki...”  </p>
			<p class="paragraf">“Anlayamadım. Para lazım değil mi?”  </p>
			<p class="paragraf">“Telaşlanma! İlahi Kâmil! Bize adam lazım, adam... Sen resimden anlarsın. Güzel yazı yazarsın... Yani iki türlü, hem yazıyı doğru yazarsın hem de hattat gibi yazarsın. Derginin teknik işleriyle uğraşacaksın. Sahife tertibi, tashih... Sonra matbaayla, mürettiphaneye... Bayilere...”  </p>
			<p class="paragraf">Ahmet böylece Kâmil Bey’in yeni duyduğu birtakım kelimelerle bir şeyler anlatmaya girişmişti. Kâmil Bey yüreğini dolduran sevinçle, dinlemiyordu bile... Böyle bir iş için hatırlanış sevinciydi bu...  </p>
			<p class="paragraf">“Becerebilir miyim? Emin misin? Becerebilirim değil mi?”  </p>
			<p class="paragraf">“Neden beceremeyecekmişsin? Bunun okulu yok. Nedime beceriyor ya...”  </p>
			<p class="paragraf">“Başüstüne... Hay hay... Elini Ahmet’in eli üzerine minnetle koydu. Elimden geleni yaparım. Mersi kardeşim!”  </p>
			<p class="paragraf">“Allah Allah! Biz sana teşekkür edeceğiz. Şu ciheti de söylemeliyim. Başını derde sokmak istemiyoruz. Sen müflis bir mirasyedisin. Nedime yenge seni bir küçük ücretle tutmuş olacak... Yani soru karşısında, ‘Benim aklım ermez. Ben aylıkçı bir adamım,’ diyerek yakanı kurtaracaksın.”  </p>
			<p class="paragraf">“Ben mi yakamı kurtaracağım? Suçu İhsan’ın karısına yükleyerek, öyle mi?”  </p>
			<p class="paragraf">“Hoppala! Lüzumsuz fedakârlık istemiyoruz. Şimdilik kadınlara dokunmuyorlar. Esas olan, işin aksamadan yürümesidir. Sen herhangi bir memur gibi davranacaksın. Hatta gerekirse...” Ahmet biraz durakladı ve gözlerini kaçırarak sözün ardını getirdi, “Hatta bir sorgu sırasında, Nedime yenge ile aranızda bir gönül rabıtası.”  </p>
			<p class="paragraf">“Rica ederim... Ben böyle pis işlerin şakasını bile sevmem...  </p>
			<p class="paragraf">“Biliyoruz canım... Bunu sen durup dururken söylemeyeceksin. Onlar zaten bunu kapalıca sorarlar. Sen de onların gizli bir şeyi, kurnazlıkları sayesinde nasıl keşfettiklerine şaşmış görünürsün. Yarım, yırtık bir inkâr...”  </p>
			<p class="paragraf">“İhsan da bu fikirde mi?”  </p>
			<p class="paragraf">“İhsan karısından emindir. Biz de eminiz. Dur, hemen somurtma! Tabii senden de eminiz. Hiç değişmemişsin. Okuldayken de şakanın hiçbir çeşidini beceremezdin. Oysa işte görüyorsun. Şaka bile bazen ne kadar ciddi bir iş oluyor. Ben her zaman söylerim. Seni zenginlik mahvetti. İnsan biraz fakir olmasa hayatı olduğu gibi göremiyor.”  </p>
			<p class="paragraf">“Uzatma 116, ben bir kadını kurtarmak için nasıl davranacağımı bilirim!” Kederle güldü. “Hem artık zengin de sayılmam. Beni mahveden tehlikeyi atlattım sayılır. Sizden ileri gidemezsem de pek geri kalmam!”  </p>
			<p class="paragraf">“Gene tuttu paşazadeliğin... Siz aristokratlar, neden iki ucun ortasında bir türlü duramazsınız? Mesele bugün İhsan, Nedime, Kâmil, şu bu meselesi değil... Memleket meselesi...” Ahmet güldü. “‘Vatan’ diyecektim ama, bu kelimeyi öyle kepaze ettiler ki... Bazı sözleri gereksiz yerlerde kullanmayı yasak etmeli... Bunların başına da ‘vatan’ ve ‘millet’ kelimelerini yazmalı... Hayatını memleket için vermeyi kararlaştıranlar, bu uğurda şereflerini tehlikeye atamazlarsa acayip olmaz mı?”  </p>
			<p class="paragraf">“Ben şerefimle beraber ölmeyi daha uygun görüyorum. Hey Yarabbi! Sahiden büyük laflar etmeye başladım... Affedersin...”  </p>
			<p class="paragraf">“Böylesi daha iyi ama, sökmezse n’apalım? Düşünmeli ki esir bir vatanda, esir insanların zaten namusu bir manada lekelenmiş sayılır. Bu lekeyi ancak toprağımızı kurtarınca silebileceğiz. Hem düşmanımızın hakkımızdaki hükmüne de kulak asmamalıyız! Biz işte böyle düşünüyoruz.”  </p>
			<p class="paragraf">“Peki peki... Hadi kalk İhsan’a gidelim.”  </p>
			<p class="paragraf">“Demek kabul ediyorsun? Sağol! Seni okulda herkesten daha iyi tanıdım. Başkaları kendilerinden umulan işlerde denenir, sen umulmayan işlerde...”  </p>
			<p class="paragraf">“Kabul etmem mi zannetmiştiniz?”  </p>
			<p class="paragraf">“Ben kabul edeceğine emindim. İhsan biraz direndi.”  </p>
			<p class="paragraf">“Sana teşekkür ederim. İhsan’a da teessüflerimi söyleyeceğim... Hele bak! Şu Kız İhsan benim yüreksizliğimi nerden çıkarmış?”  </p>
			<p class="paragraf">Ahmet saatine baktı:  </p>
			<p class="paragraf">“Vay! Geç kalıyoruz arkadaş! Kalk, davran!”  </p>
			<p class="paragraf">“Dursana... Ne götürmek uygundur?”  </p>
			<p class="paragraf">“Hiçbir şey... İşte seni götürüyoruz ya...”  </p>
			<p class="paragraf">Kâmil Bey kibrit kutusunu iki parmağı arasında çevirerek Ahmet’in yüzüne baktı. Mutluluk kocaman elleriyle sanki omuzuna basmıştı. Bu, iftihar edilecek bir baskıydı. İlk defa kendisinden fedakârlık isteniyordu. Böyle bir hizmete evvelden beri muhtaçtı. Zengin olduğu için arkadaşları kendisinden her zaman biraz uzak durmuşlardı. (Fukara arkadaşları. Asıl dost olmak istedikleri.) Zengin adam, zengin adama hiçbir zaman fedakârlık edemez ki... Oysa bir insan, dünyada diğer insanların fedakârlığına nasıl muhtaçsa, öteki insanlara karşı fedakârlık etmek ihtiyacını da bazı aynı şiddetle duyar.  </p>
			<p class="paragraf">Ahmet çay paralarını verip kahveden çıktıkları zaman Kâmil Bey dünyayı daha güzel, daha yaşanmaya değer buldu. İstanbul’a neden indiğini sanki unutmuş, daha doğrusu bu sebep artık düşünmeye değmez hale gelmişti.  </p>
			<p class="paragraf">Artık kendisi için bu dünyada bir tek önemli mesele vardı. Bir an önce İhsan’ı görmek, işe başlamak...  </p>
			<p class="paragraf">Yanı sıra yürüyen Ahmet’e yüreği ürpererek sordu:  </p>
			<p class="paragraf">“Bizi içeri almamazlık etmesinler!”  </p>
			<p class="paragraf">“Olmaz öyle şey...”  </p>
			<p class="paragraf">“Benim bildiğim, günü olur böyle görüşmelerin... Saati olur! Bir düzeni yok mu?”  </p>
			<p class="paragraf">“Düzen mi? Şu hale baksana birader!”  </p>
			<p class="paragraf">Caddeden, silahlı askerle dolu bir İngiliz kamyonu, kaldırımdan harmaniyelerini cakalı cakalı taşıyan iki İtalyan karabinyeri geçiyordu. Bunlardan başka, acıklı bir dalgınlıkla bir dükkân camekânını seyreden birkaç Fransız bahriyelisi de vardı. Bu memlekette artık “düzen, sorumluluk” kelimeleri insanı güldürebilirdi o kadar... Eğer “Ben sorumlu düşerim,” sözü, “Bu işte benim kârım ne olacak?” anlamına gelmiyorsa...  </p>
			<p class="paragraf">Kâmil Bey düşünüyordu. Otuz yaşını geçmiş bir adam olduğu halde, Adliye’nin penceresinden birkaç dakika seyrettiği korkunç avlu sayılmazsa güzel İstanbul’da, insanları nereye, nasıl, hangi şartlarla hapsettiklerinden habersizdi.  </p>
			<p class="paragraf">Alman Çeşmesi’nin karşısında bir seddin üstüne çıktılar.  </p>
			<p class="paragraf">Paslı saçlarla kaplanmış kocaman bir kapının üzerinde, “Hapishane-i Umumiye” levhası asılıydı.  </p>
			<p class="paragraf">Siyah bıyıklarını dikkatle kıvırmış bir jandarma, omzundaki tüfeğin verdiği kasıntıyla nöbet bekliyordu.  </p>
			<p class="paragraf">Seddin üstü insanlarla doluydu.  </p>
			<p class="paragraf">Burada toprak o kadar çiğnenmişti ki, artık ebediyen bir mini mini ot bile yetiştirilemeyeceğine yemin edebilirdi.  </p>
			<p class="paragraf">Oysa duvarın üstüne, kapının karşısına, bağdadi çıtalarından bir kameriye yapılmıştı. Bazı edebi eserlerde, kahramanların içine kurulup “göğüs geçirerek” mehtap seyrettikleri, yahut ateşli kelimelerle ebedi sevdalar ilan eyledikleri yazılan kameriyelerden birisinin burada bulunması insanı şaşırtıyordu.  </p>
			<p class="paragraf">Babalarını, ağabeylerini görmeye getirilen çocuklar annelerinin etekleri dibine oturmuşlardı. Camekânını üç ayaklı sehpası üzerine yerleştirmiş ketenhelvacıya rağmen sessizdiler.  </p>
			<p class="paragraf">Kâmil Bey, kasıntılı nöbetçiye bir zaman bakıp, Ahmet’e fısıldadı:  </p>
			<p class="paragraf">“İşte buna şaştım, 116...”  </p>
			<p class="paragraf">“Neye?”  </p>
			<p class="paragraf">“Şu jandarmaya... Bunu hangi askerlik şubesi silah altına aldı acaba? Omuzundaki tüfek dolu mu? Nasıl oluyor da, işgal edilmiş bir memlekette, o memleket ahalisinden bazılarına silah verebiliyorlar?”  </p>
			<p class="paragraf">“Neden vermeyeceklermiş? Bizim İhsan’ı dikkatle beklemiyor mu, sadakatle?”  </p>
			<p class="paragraf">“Sadakat nasıl ispat edildi dersiniz?”  </p>
			<p class="paragraf">“Asker için sadakat hiç düşünülmeyebilir. O nihayet omzundaki tüfek gibi bir araçtır. Bunun subayına güveniyorlar aslında...”  </p>
			<p class="paragraf">“İşte ben de buna şaştım ya...”  </p>
			<p class="paragraf">“Hiç şaşma! Güvenilmeyeceklerin çoğu Anadolu’ya geçti. Buradakilerin bir kısmı usanmış. Bir kısmı gizlice çabalıyor. Küçük bir parçası da sadakatini ispatla uğraşmakta... Jandarma yüzbaşısını bir tarafa bırak. Harp Divanı reisliği eden paşalarımız var...” Sesini alçalttı. “Neden canım? Halife Efendimizi düşünsene... Padişahımızı... Bir arkadaş –onu seninle de tanıştıracağım– Akşam gazetesinde yazar... ‘Bir milletin bayrağı o milletin başı gibi düşer!’ diye bir söz etti. Milletler de zaten balıklar gibidirler... Başlarından tutuluyorlar. Yahut başlarından çürüyorlar.”  </p>
			<p class="paragraf">Mahpushane kapısının kocaman kanatları yapıldı yapılalı hiç açılmamışa benziyordu. Soldaki kanatta, dört köşe bir küçük kapı daha açılmıştı. Buradan eğilerek geçmek gerekecekti.  </p>
			<p class="paragraf">Kâmil Bey bu düşüncesini söyledi. Ahmet doğruladı:  </p>
			<p class="paragraf">“Evet. Bu kapı yapıldı yapılalı bir defa açılmış. Hürriyetin ilanında genel af verildiği zaman... Dokuz yüz kişi varmış, hepsi salıverilmiş! Mahpushane boşalmış ama, yalnız birkaç saat için...”  </p>
			<p class="paragraf">“Birkaç saatten sonra?”  </p>
			<p class="paragraf">“O sabah bırakılanlardan birisi, meşhur hırsız Fitil Nuri –esrar tutkunu bir herif– ilk rastladığı açık kapıdan bir çift eski terlik aşırdığı için yakalanıp tekrar geri gelmiş... Tam üç gün, tek başına kalmış koca yapıda...”  </p>
			<p class="paragraf">“Üç gün sonra?”  </p>
			<p class="paragraf">“Üç gün sonra, yavaş yavaş yeniden dolmaya başlamış...”  </p>
			<p class="paragraf">“Demek, affetmenin hiçbir faydası yok mu?”  </p>
			<p class="paragraf">“Var. Ömründe bir kere suç işlemiş olanlara... Bunlar zaten suçu o anda işlememiş olsalar, hayatlarının sonuna kadar burasını hiç görmeyeceklerdi. Af vermek, böylelerini tekrar topluma kazandırıyor. Eğer af verilmezse bunların çoğu mahvedilmiş olur. Bir İngiliz sözü okumuştum, ‘Bir suçsuz insan hapiste yatacağına 99 suçlu serbest gezsin!’ diyordu.”  </p>
			<p class="paragraf">“Suçsuz değil ki... Sözgelimi, adam öldürmüş...”  </p>
			<p class="paragraf">“Adam niçin öldürülür? Bunun bin türlü sebebi var. Bu sebeplerden yarısı topluma, yarısının yarısı da ölene ait... Kanun çoğunlukla, yüzde ancak yirmi beş suçlu olanı yakalayıp cezanın yüzde yüzünü ona veriyor.”  </p>
			<p class="paragraf">“Sen ölüp gidenleri hiç düşünmüyorsun!”  </p>
			<p class="paragraf">“Bizim akıllı milletimiz: ‘Suç ölende’ buyurmuştur.”  </p>
			<p class="paragraf">“Hayır. Bu sözün anlamı başka... Ölen kendisini yeterince savunamadığı için bizim milletçe suçlu sayılır. Hazin kinayeyi anlamıyor musun?”  </p>
			<p class="paragraf">“Aldırma! Affetmek daima iyidir.”  </p>
			<p class="paragraf">“Sözgelimi! Anzavur’u da, bizim İhsan’ı mahkûm edenleri de af mı etmeli?”  </p>
			<p class="paragraf">“Dedim ya, her suçlu yarı yarıya sorumlu bence... Bu, Anzavur için de böyledir. Öyleyse... Ben Harp Divanı başkanı olsam, keratayı on kere idama mahkûm ederdim. Yarısına af verir, beş kere asardım!”  </p>
			<p class="paragraf">“Siz, sahiden ihtilalci olmuşsunuz Ahmet!”  </p>
			<p class="paragraf">“Teşekkür ederim kardeşim... Bugün bir insana bundan büyük iltifat olmaz.”  </p>
			<p class="paragraf">Bu sırada kanadın dört köşe deliğini açtılar.  </p>
			<p class="paragraf">Zamana hiç değer vermediği halde, her vakit herkesten önce davranmak isteyen, sırasına razı olmadığı için de birbirini itiştirip geç kalan milletimiz gene telaşla davrandı.  </p>
			<p class="paragraf">Erkekler, kuvvetlerine güvenerek derhal öne geçmişlerdi. Kadınlar, annelik şefkatini bir tarafa bırakarak yavrularını tartaklıyorlar; genç kızlar, terbiyeyi unutup çapaçul annelerini, çabuk olmadıkları için azarlıyorlardı.  </p>
			<p class="paragraf">Böylece deliğin önünü, Kâmil Bey’e umutsuzluk veren bir gürültü, bir dalgalanma kaplamıştı. İnsanların “mahpushaneye girmek için bile” birbirlerini itiştirmesi acayip bir manzaraydı.  </p>
			<p class="paragraf">Ahmet bu hali hiç de acayip bulmamış ya da buna alışmış olmalı ki, kavgaya hazırlanır gibi davrandı:  </p>
			<p class="paragraf">“Haydi arkadaş... Sokul!”  </p>
			<p class="paragraf">“Biraz bekleyelim. Kalabalık azalsın...”  </p>
			<p class="paragraf">“Sen ne söylüyorsun? Akşama kadar bekleriz.”  </p>
			<p class="paragraf">“Bu kapıdan geçmek o kadar zor mu?”  </p>
			<p class="paragraf">“Getirilen öteberi aranıyor. Uzun sürer.”  </p>
			<p class="paragraf">“Neyi arıyorlar?”  </p>
			<p class="paragraf">“Esrar, bıçak... Yasak şeyler... İnsanlar gittikçe sersemleşiyor. Mahpushaneye esrarla bıçağı gardiyanlar getirir. ‘Aman bizden başkası getirmesin!’ diyerek de herkesin öteberisini didikler!.. Gel arkamdan...”  </p>
			<p class="paragraf">Kılıkları düzgün olduğundan yol vermemek için pek fazla dayatan olmadı.  </p>
			<p class="paragraf">Dört köşe deliğin ağzına koyulmuş bir tahta masanın başında, şişman, kısa boylu, kömür gibi kara kaşlı, kara bıyıklı bir gardiyan cansız eşyalara karşı kin duyuyormuş gibi hoyrat hareketlerle paketleri, torbaları açıp içindekilere bakıyordu.  </p>
			<p class="paragraf">“Celil Efendi! Celil Efendi!”  </p>
			<p class="paragraf">Ahmet’in seslenmesi üzerine adam başını kaldırdı. Sarı dişlerini göstererek güldü, aynı zamanda korkunç bir kaş çatmasıyla kapı önüne yığılanlara çıkıştı:  </p>
			<p class="paragraf">“Açılın ulan... Yol verin!”  </p>
			<p class="paragraf">Kalabalık, gürültülü telaşına rağmen derhal açıldı.  </p>
			<p class="paragraf">Gardiyan, Ahmet’in elindeki paketi alırken sordu:  </p>
			<p class="paragraf">“Bey de beraber mi?”  </p>
			<p class="paragraf">“Beraberiz.”  </p>
			<p class="paragraf">“İyi öyleyse...” Paketi açmadan yokladı. “Ne var bunda, çamaşır mı?”  </p>
			<p class="paragraf">“Gömlek falan! Havlu, şeker, kahve...”  </p>
			<p class="paragraf">“Pekâlâ!” Omzu üzerinden arkaya seslendi: “Çukur... Ulan Çukur! Baksana rezil! Abdullah Ağa’ya ziyaretçi var.”  </p>
			<p class="paragraf">“Hoş geldi, safa geldi!”  </p>
			<p class="paragraf">Lakabının Çukur olduğu anlaşılan “çocuk” koşup paketi aldı.  </p>
			<p class="paragraf">Gardiyan bir kere de ikisini, omuzlarından koltuk altlarına doğru, iş olsun diye arar gibi sıvazlamış “Buyrun!” demişti.  </p>
			<p class="paragraf">Kâmil Bey’in ilk anda çocuk zannettiği Çukur aslında çarpık bacaklı, zayıf, köse bir cüceydi. Ayaklarında yırtık yemeniler, sırtında kolları sıvalı bir yamalı gömlek, bir de lekeli, lacivert yelek vardı. Yalpalı yürüyüşüyle art ayakları üzerine kalkmış bir cambaz köpeğine benziyordu.  </p>
			<p class="paragraf">Mahpushane idaresine ait iki katlı binaları solda bırakarak kalın demir parmaklıklardan yapılmış bir kapıyı geçtiler.  </p>
			<p class="paragraf"> Sol yanda yüksek bir duvar uzanıyor, sağda çıplak ağaçlarla dolu bir bahçe karmakarışık duruyordu.  </p>
			<p class="paragraf">Büyük bir havuzun karşısındaki iki katlı bir binanın kapısında, kurşuni pardesülü, gözlüklerinin arkasında miyop gözlerini kırpıştıran sarı saçlı bir adam duruyordu.  </p>
			<p class="paragraf">Kâmil Bey, mektebin en güzel delikanlılarından Kız İhsan’ı zorlukla tanıdı. Nasıl tanıdığına da şaştı. Aslına bakılırsa, bu yıpranmış insanla o parlak delikanlı arasında hiçbir ilinti kalmamıştı.  </p>
			<p class="paragraf">“Safa geldiniz 134 Kâmil...”  </p>
			<p class="paragraf">“Safa bulduk kardeşim! Özür dilerim. Çok daha önce gelmeliydim... Daha çok önce...”  </p>
			<p class="paragraf">İhsan’ın eli sıcaktı, kuvvetliydi. Kucaklaştılar. İhsan utangaç gülümsedi:  </p>
			<p class="paragraf">“Ben doğrusu rahatsız etmeye korkmuştum! Ahmet’i bilirsiniz... Hoppadır. Hiç değişmedi.”  </p>
			<p class="paragraf">“Çok şükür... Evet... Ahmet’e minnettarım efendim.”  </p>
			<p class="paragraf">“İçeri buyrun... Çok beklediniz mi, kapıda?”  </p>
			<p class="paragraf">“Hayır.”  </p>
			<p class="paragraf">Binaya girdiler. Alt kat koridoru malta taşlarıyla döşeliydi. Burası belli belirsiz ilaç kokuyordu.  </p>
			<p class="paragraf">Merdivenden üst kata çıktılar. Penceresinden bir mescidin bodur minaresi görünen bir odaya girdiler. Odada bir beyaz hastane karyolası, beyaza boyanmış bir komodin, bir küçük masa, birkaç iskemle, bir de büyük dolap vardı. Yerler muşamba döşeliydi.  </p>
			<p class="paragraf">“Şöyle buyrun... Çukur, elindekileri bırak da bize kahve söyle... Şekerli mi efendim?”  </p>
			<p class="paragraf">Kâmil Bey, soruyu anlamadan İhsan’ın yüzüne baktı. Mahpushaneyi böyle düşünmediği şaşkın bakışlarından belliydi. Büyük bir suçtan kurtulmanın sevinciyle çevresine baktı:  </p>
			<p class="paragraf">“Şekerli olsun! Burası rabıtalı... Ev gibi...”  </p>
			<p class="paragraf">“Evet...”  </p>
			<p class="paragraf">“Ben korkuyordum ki... Demin Adliye’de bana bir yer gösterdiler. Kupkuru bir avlu... Kuyu gibi...”  </p>
			<p class="paragraf">“Orası Tevkifhane...”  </p>
			<p class="paragraf">“Evet, Tevkifhane’ymiş. Burası iyi. Bahçenizde ağaçlar var, havuz var.”  </p>
			<p class="paragraf">“Burası revir avlusu. Siz şimdi revirde bulunuyorsunuz. Öteki kısımların avlusu Tevkifhane’ninkine benzer.”  </p>
			<p class="paragraf">“Siz hep burada mısınız?”  </p>
			<p class="paragraf">“Buradayım.”  </p>
			<p class="paragraf">“Yoksa hasta mısınız?”  </p>
			<p class="paragraf">“Hayır! Bizi diğer mahkûmların arasına koymuyorlar.”  </p>
			<p class="paragraf">Ahmet köşedeki masada duran gazocağını yakmış, üstüne bir çaydanlık yerleştirmişti. Ellerini ovuşturarak yaklaştı:  </p>
			<p class="paragraf">“Tamam! Yarım saate kadar çay hazır...”  </p>
			<p class="paragraf">“İyi ettin. Ben, Kâmil Bey’i görünce şaşırmışım. Hiç değişmemişsiniz. Ya da ben sizin yaşlanmanızı tıpatıp böyle tasarlamış olmalıyım. Ben değişmişim değil mi?”  </p>
			<p class="paragraf">“Hayır! Pek değil...” Bir an durdu. Sonra cesaretle konuştu. Çok değişmişsiniz kardeşim. Eskiden başka bir insandınız, şimdi başka bir insan olmuşsunuz. Biz Avrupa’da rahatça otururken, siz harp ettiniz...”  </p>
			<p class="paragraf">“Yenilmiş çıkılan bir harpte esir düşen bir subaya harp ettiğini hatırlatmamalı... Artık ne değeri var? Yenisine başladık. Harp etmek eskiden erkekçe bir işmiş. Şimdi insanca bir iş... Kadınlar bizden daha iyi dövüşüyorlar. Miting yapıldığı zaman burada olup Sultanahmet Meydanı’nı görmeliydiniz. Siyah çarşaflı bir kadın kalabalığı, memleketin üzerinde bir an siyah bir bayrak gibi dalgalandı. Bazı hareketler, o hareketin şeflerine neden o kadar büyük değer verdirebiliyor, ben işte o gün anladım. Miting tepeden tırnağa kahramanlıktı. Belki Fransa’da, İngiltere’de aynı iş bu kadar dehşetli, güzel, bu kadar heybetli olmaz. Şefler, işte bu halk kahramanlığını temsil ettikleri için erişilmez görünüyorlar. Kişiliklerinde gülünç yönleri olsa bile... Benim muharebe edişimle, sizin Avrupa’da rahatça yaşamanız şimdi artık aynı şey... ‘Harpte değildim,’ diye hiç üzülmeyin. ‘Sultanahmet Mitingi’ni görmedim,’ diye üzülmelisiniz! Kadınlar, muhallebici dükkânlarında, tiyatrolarda kendileri için gerilen kafesleri, tramvaylarda, vapurlarda çekilen perdeleri bir yıkış yıktılar ki... O gün Nedime benden daha erkekti vallahi... O zamana kadar, “Erkek işlerine aklım ermez,” diyen bir kadın... Bu sözle biraz da övünen bir İstanbul hanımı... Şimdi, buraya geldikçe, bana mürekkepten, kâğıttan, baskı fiyatlarından, bayii hesaplarından, dahası dünya siyasetinden söz ediyor.  </p>
			<p class="paragraf">Çukur, parıl parıl, tertemiz bir tepsi içinde kahveleri getirdi.  </p>
			<p class="paragraf">İhsan sordu:  </p>
			<p class="paragraf">“Abdullah Ağa nerede?”  </p>
			<p class="paragraf">“Kapıya çıktı. Çağıralım mı?”  </p>
			<p class="paragraf">“İşi yoksa gelsin...”  </p>
			<p class="paragraf">Çukur’un çıkmasını bekledi. Bu kısa zaman içinde ne düşünmüşse düşünmüş, asıl meseleye girmeyi uygun görmüştü:  </p>
			<p class="paragraf">“Nedime’ye yardım etmenizi rica ederim! Kabul mü?”  </p>
			<p class="paragraf">“Şerefle efendim... Beni hatırladığınız için teşekkür ederim...”  </p>
			<p class="paragraf">“Kızı pek merak ediyorum. Yalnızlığını düşündükçe içim sızlıyor. Ahmet’in bir sürü işi var. Sonra, bir tezkere yazmayı bile beceremiyor. Yalan mı?”  </p>
			<p class="paragraf">Ahmet kendisini över gibi kasıldı:  </p>
			<p class="paragraf">“Beceremem! Çay kutusu nerede?”  </p>
			<p class="paragraf">“Dolapta... Sen bırak. Çukur yapar!”  </p>
			<p class="paragraf">“İyi vallahi! Çay atarken eli titriyor kösenin... Bir rabıtalı çay demleyeceğim... Halis Acem çayı... Susadım ben!”  </p>
			<p class="paragraf">İhsan, arkadaşının arkasından gülümseyerek baktı. Sonra Kâmil Bey’e ciddiyetle döndü:  </p>
			<p class="paragraf">“Sultanahmet Mitingi yapılmış olmasaydı, ben Nedime’yi Babıâli’ye çıkaramazdım! Bunun ne kadar dehşetli bir karar olduğunu kestirirsiniz! Hayvan gibi kıskancım bir kere... Sonra iliklerime kadar Doğuluyum! Dergiyi gördünüz mü hiç?”  </p>
			<p class="paragraf">Kâmil Bey kekeledi:  </p>
			<p class="paragraf">“Hayır! Rastlamadım. Hemen alacağım bir tane... Hemen!”  </p>
			<p class="paragraf">“Nedime çok daha iyilerini çıkarabilir ama ben istemiyorum. Aydınlarla uğraşmak boşuna... Bizimle beraber olanlara zaten söyleyecek bir söz yok. İnanmayanlarımız da bilerek, çıkarları için düşmanla beraber çalışıyorlar. Aslında halka anlatmak lazım... Halka, bu harbin eskilere, mesalâ 93 Harbi’ne, Balkan Harbi’ne, seferberliğe benzemeyen bir başka boğuşma olduğunu anlatmalıyız! Bir başka harptir bu... Kadını, erkeği, çocuğuyla yapılması gerek, bir vatan, millet harbi... Bunu hem yapmaya hem de kazanmaya mecburuz. Siz de böyle düşünmüyor musunuz?”  </p>
			<p class="paragraf">“Evet...”  </p>
			<p class="paragraf">Bir zaman sustular. Ocağın üzerinde demlik, nemli horultularla kaynamaya başlamıştı. Bu ses, odaya, bir hastaneden çok, orta halli bir İstanbul evinin rahatlığını veriyordu.  </p>
			<p class="paragraf">Bu garip rahatlık ortasında İhsan, için için kaynıyor, kaynamak değil, büyük bir heyecanla patlamaya hazırlanıyor gibiydi. Halbuki Kâmil Bey onu, çok ağır, hatta biraz kasıntılı bulacağını sanmıştı. Bu sevimli heyecan, İhsan’a daha yaraşıyordu. Güçsüz düşürüldüğü, mahpusa tıkıldığı halde büyük bir iş yapmakta olduğu belliydi. İşin güzelliği, büyüklüğü, yapan adamın bundan övünmeyi gereksiz saymasındandı. Hem övünmemeyi hem de heyecanlı olmayı Kâmil Bey bir türlü anlayamadı. Bu sinirliliğin yeni bir ziyaretçi karşısında tutan bir mahpushane nöbeti olduğunu nereden bilecek?  </p>
			<p class="paragraf">“Anadolu’dan yeni haberler aldınız mı?”  </p>
			<p class="paragraf">Ahmet bir şeyler söyledi. Bazı isimler saydı. Artık eskisi kadar alay edilmiyormuş. Başlangıçta işi ciddiye almayanların çoğu şimdi oradaymışlar. Hele ikinci işgal, Meclis’in basılarak bazı mebusların Malta’ya sürülmesi pek olumlu etki yapmış.  </p>
			<p class="paragraf">İhsan, soru sorduğu halde alacağı cevabın kıl kadar önemi yokmuş gibi Ahmet’in sözünü yarıda kesti:  </p>
			<p class="paragraf">“Ali Kemal’e çok kızıyorum! Hem kızıyorum hem de gazetesini aralıksız okuyorum. Bir çeşit sinir idmanı oluyor. Yanıldığı yüzde yüz... Yanılmak, insanlar için ayıp bir şey sayılmamak gerek, ama burada şaşırmak, hata etmek olur mu? İki ayrı şey yok ki azizim. İki ayrı şey var olsa, ‘Hayırlıyı seçmekte yanıldı,’ deriz. Bir tek yol kalmış, o da dövüşmek... Ben esirlikteyken yanımda bir Sadık Çavuş vardı. İskilipli bir Kürt oğlu! ‘Kırmızı çizmeyi giymeli imiş / Al atın üstüne binmeli imiş / Dövüşe dövüşe ölmeli imiş’ diye bir türkü söylerdi ve gözlerim yaşarırdı. Esir adamın ölmesi bile komik oluyor beyler! Kan kırmızı bir atın üzerinde, ayağında kan kırmızı çizmelerle dövüşürken ölmeyi düşünün... Esir kampında iki kişi kendini öldürdü. Birisi, yedeksubaydı. Kendi kendine bir tarih kararlaştırmış, ‘Şu zamana kadar karımdan mektup gelmezse, yaşamaya katlanmak boştur!’ demiş. Esir kampındakilerin İstanbul’dan mektup almaları, o sıralarda mesela aya çıkmak gibi imkânsız bir şeydi. Kendisini palaskasıyla, apteshanede astı. Görenler bağrıştılar. Koştuk. Çivi alçak olduğundan ayaklarını yukarıya toplamıştı. Korkunç bir şey! Hayata ayak basmamak için vücudunu iki büklüm edebilmek... Boynu biraz bükülmüştü. Nedense ben o anda hiçbir acıma duymadım. Harpte çok ölüm gördüğümden olmalı...”  </p>
			<p class="paragraf">“İkincisi?  </p>
			<p class="paragraf">“Daha beter! Usturayla bileklerini kesmiş... Ben o gün kandan iğrendim. Bir Arap binbaşıydı. ‘Frengiliymiş,’ dediler. Yenilginin bir tek iyiliği var: İnsanların kuvvetini deniyor. Sakın yanlış anlamayın, bunu ben kendim için, yani dayanmış bir insan övüntüsüyle söylemiyorum!”  </p>
			<p class="paragraf">Bu sırada kapı açıldı:  </p>
			<p class="paragraf">“Merhaba İhsan ağabey!  </p>
			<p class="paragraf">“Ooo merhaba Abdullah Ağa... Buyur!”  </p>
			<p class="paragraf">“Rahatsız etmeyelim...”  </p>
			<p class="paragraf">“Yok canım! Bunlar benim değil senin misafirin sayılır. Adını verip gelmişler. Otur, çay içeceğiz!  </p>
			<p class="paragraf">“Çay hazır mı? Tamam... Kaynanamız bizi seviyor desene...”  </p>
			<p class="paragraf">Abdullah Ağa, kasıntılı bir yürüyüşle geçip bir iskemleye oturdu. Kırk yaşlarında kadardı. Çok esmer olduğundan ‘Arap Abdullah’ diye meşhurdu. Bilekleri, boynu kalın, buna karşılık sesi inceydi. Sesinin kuvvetli vücuduna yaraşmadığını bildiği için konuşurken kelimeleri sert söylemeye alışmıştı. Sesi gibi, biteviye kırpışan gözleri de insana güven vermiyordu.  </p>
			<p class="paragraf">İhsan, Kâmil Bey’e Arap Abdullah’ı tanıttı:  </p>
			<p class="paragraf">“Mahpushanemizin ağası... Kendisinden çok iyilik gördüm. Allah razı olsun...”  </p>
			<p class="paragraf">“Bırak şu lafları İhsan ağabey! Kavlimiz nasıldı? Şart olsun bir daha gelmem... Bizim iyilik ne haddimize? Hep senin soyluluğun...”  </p>
			<p class="paragraf">Böyle dediği halde gözlerinden kibirli bir ışık geçmişti. Sarı dişlerini gösteren sırıtışını Kâmil Bey hiç beğenmedi. Herif, belli bir şey, ikiyüzlü, kurnaz, kıyıcıydı. Kurnazlığı nereden anlaşılıyor bilinmez ama, ikiyüzlülüğüyle kıyıcılığını gizli gülümseyişi hemen meydana koyuyor.  </p>
			<p class="paragraf">Çayın ilk fincanlarını konuşmadan içtiler. Bu zaman içinde Kâmil Bey Abdullah’ı inceledi. İstanbul’un ileri gelen külhanbeyleri gibi giyinmişti. Kara kumaştan çapraz ceket, aynı kumaştan geniş paçalı pantolon, kenardan düğmeli, ökçesi yüksek kunduralar, tepesi dar kalıba vurulmuş koyu renk fes, ipek gömlek, fildekostan ten fanilası, belinde fes rengi bir yün kuşak...  </p>
			<p class="paragraf">Kâmil Bey sordu:  </p>
			<p class="paragraf">“Affedersiniz, sizin suçunuz ne?”  </p>
			<p class="paragraf">“Bizimkisi boktan bir mesele... Geç bir kalem... Biz alışığız... Burası baba ocağı sayılır. Bu yedinci giriş... Ötekiler hep yaralama falandı. Bu seferki cinayet... Cinayet de sayılmaz ya... İşte öyle... Bizimkine boşver! Allah İhsan ağabeyimi kurtarsın...”  </p>
			<p class="paragraf">“Birisini mi vurdunuz?”  </p>
			<p class="paragraf">“Yok canım... Keşke vursaydık... Aynasızları sen bilir misin beyim, polis milletini? İmansızdır topu... Allah’ın bol, adamın kıt yerinde kıstırdın mı köpekler en kabadayısı... En yüreksizi aslan kesilir kalabalıkta! Mahalleye bir serkomiser gelmiş... Mahallede bizi çekemeyen avradı merhametliler, herife ne demişlerse demişler” Bir an durup sonra İhsan’a sordu: “Beyağabey de gazeteci mi?”  </p>
			<p class="paragraf">“Evet...”  </p>
			<p class="paragraf">“İsterse yazsın... Yaz valla... Benim pervam yok... Dinim Rabbena hakkı için ben feleğe minnet etmem. Üç yıl da siyasetten versinler... Var mı ötesi? Versinler, Baba Abdullah dayanıklıdır. Yüklensinler... Çeker götürürüz, sizin gibi ağabeyler sayesinde... Ne diyordum?”  </p>
			<p class="paragraf">“Yeni komiser...”  </p>
			<p class="paragraf">“Komiser değil, koca başkomiser! Nerdeyse merkez memuru olacak. Fazladan polis müdürü Tahsin Bey’in de hemşerisiymiş. Ne bileyim ki birader! Bir gece kahvede oturuyorum. Sizden saklamam, kafa tütsülü... Bizi bir efkâr basmış, delikanlılık bu, çekmişiz pırnayı... Bir kere ağzımız bulaştı mı, gayrı dur durak aramayacaksın; Arap Abdullah sabaha kadar durmaz içer. Huyum da kötü... İçkiyi birbirine karıştırırım. İkindiden rakıya oturduk. Üç arkadaşız, Allah sana inandırsın, yarım gaz tenekesi rakı içmişiz. Herifler yıkıldı. Kulaklarını kes, kalkacakları yok. Biz bu sefer de şaraba çevirdik. Artık, bilmem yalan, bilmem doğru meyhaneci, ‘İki okka içtin ağa,’ dedi. Bir okka da kebap yemişim. Sonra kahveye düştük. Konyağı çaya karıştırdım, hafif hafif demleniyorum. Bir dalgadır tuttu. Sarhoşluk boru değil, hepimizin başındaki iş... Sadrazam oluyorum, dönüp seraskerliğe atlıyorum. İngiliz’e yeniden harp açıp orduyu çekiyorum. Birden aklıma başka bir şey geliyor, ‘Hastir oğlum! Baban da mı seraskerdi?’ diye gülüyorum kendi başıma... Hasılı biz böyle malihülyadayken serkomiser gelip cama vurmuş. Kahvenin camına...”  </p>
			<p class="paragraf">“Ne istiyor?”  </p>
			<p class="paragraf">“Bilir miyim? Bizi orada görmüş de... Dışarı çağırıp azarlayacak aklı sıra... Türkçesi, ele güne karşı fiyakamızı bozup bizi madara edecek. İşin böyle olduğunu biz sonradan anladık. Meğer, bizi çekemeyenler ne demişler? ‘Bunun burnunu kırmadıkça sana bu semtte ekmek yok!’ demişler. Kahveci seslenmiş, duymamışım. Gelip omzumu dürttü, ‘Abdullah ağabey, seni komiser bey çağırıyor,’ dedi. Baktım, iki karış boyunda bir herif! Valla komiser olduğuna bile inanmadım. Öyle komiser m’olur? Görsen, Beyazıt kenefine ibrik yapmazsın... Ortaoyunlarında cüceler var ya... İşte onlara benziyor. ‘Surata kitakse!’ demişim. Senin anlayacağın, “Surata bak” diyoruz! Parmağını geri bükerek işmar ediyor. Biz doğma büyüme İstanbul külhanbeyiyiz, leb demeden leblebiyi anlarız. Bizi çağırıyor. ‘Dışarıya çık,’ diyor. Lakin anlamazlığa vurdum, istifimi bozmadım. O serkomiserse, biz de kendimize göre serkomiseriz. Her işarete seğirtsek, işimiz var. Ben gene dalgama döndüm, Allah’ımla konuşuyorum. O kadarcık gövdede öyle sıtma görmemiş ses m’olur? Kahveye ‘cehennem makinesi’ düştü sandım. Yekten, ‘Kalk ulan deyyus!’ demez mi? İki gözüm kör olsun ki lafını üstüme almadım. İyi ki almamışım... Yoksa bela hazırdı. ‘Sana Arap Abdullah derlerse bana da Hergele Rıza derler!’ diye başladı. ‘Hergele Rıza! Anladın mı? Her-ge-le...’ Adını mı övüyor, diye düşündüm, düşünmedim. ‘Düş önüme! Karakola gideceğiz!’ demez mi? ‘Bir yanlışlık olacak! Hadi işine, yerden bacak!’ dedim. Lastik top gibi zıplamaya başladı. Meğer öfkelenmiş... Baktım şakası yok, ‘Gözüme çay fincanı kadar görünüyorsun herif! Defol!’ diye diklendim. Elini tabancasına atmaz mı? İşte o zaman cinler başıma toplandı. Palaskasından yakaladığım gibi yallah ettim, pencereden dışarı... Cam çerçeve kalmadı. Herifin leşi caddeye serildi. Bizi yakaladılar, müdüriyete götürdüler. Bize bir sopa çektiler beyağabey, İslam dini açık, ben de beğendim. İnsanoğlu demirden dayanıklı vesselam. ‘Sopadan öldü,’ derlerse, kulak verme, yalan... Sopadan gebermek gerekse, bu fakir çoktan kuyruğu mumlamıştı. Bizi külüstür kuyu tulumbası gibi söküp dağıttılar da, sanki yeniden cıvataladılar. Baktım, elden gidiyoruz, ‘Ulan imansızlar... Ulan siz Kuvayı Milliye misiniz? Tahsin beybabamdan beriye cümlenizin...’ diye bastım kalayı... Meğer Tahsin Bey kapıdan gözetlermiş. ‘Bırakın elverir!’ buyurdu. Mert adamın canını seveyim. Büyük insandan adama bir vakit zarar gelmiyor. Tahsin Bey, neme lazım, mert herif! Lakin adamı keyfine bırakmıyorlar ki... Birisi atladı. Bir komiser Ali Bey var. Namussuz dedikçe sağ yanına sıfırı bas... Bir karı meselesinde fiyakasını bozmuştuk. ‘Bu herif Kuvayı Milliye’ye çalışıyor beyefendi!’ demez mi? Yüzüme beraber yalan söylüyor... Yüzüme beraber böyle yalan söylerse, arkamızdan neler atmıştır var hesapla! Aklım başımdan gitti! İşin ucunda Şeytan Adası’nı boylamak bile yazılı! Aman Abdullah! Elden çıkıyorsun oğlum! Gürültüye getiriyorlar. ‘Valla sümme bilâ iftiradır, Tahsin Paşa babacığım... Ayaklarını öpeyim!’ diye haykırdım. Kendimi biraz sıkarsam, gözlerimden ossaat yaş dökülür. Gene boncuk gibi yaşlar yürüdü. ‘Kabul etmem bir vakit! Ne mümkün! Biz bunca yıl hizmet ettik padişahımıza... Kuvayı Milliye’nin Allah belasını versin! Padişahım çok yaşaaa!’ diye bir nara attım. Camlar zıngırdadı. Naramız zati ün salmıştır memlekete... Vaktiyle yangınlarda tulumba kaldırdığımız zamanlar meraklısı çoktu. ‘Abdullah’ın narası’ diyerek bir saatlik yerden bilirlerdi. Tahsin Bey güldü. ‘Bırakın!’ dedi. Dayağı kestiler. Mahkemeye verdiler. Sabıka falan, iki yıl on ayı sardılar sırtımıza, bizi attılar eşek cennetine...”  </p>
			<p class="paragraf">“Geçmiş olsun...”  </p>
			<p class="paragraf">“Geçer ama, deler de geçer... Boktan bir mesele olduğu için canım sıkılıyor. Elimizden bir kaza çıkaydı, birisini yeseydik amenna... Bu bizim millette din, iman kalmamıştır beyağabey! Gâvurlar bizden çok iyi...”  </p>
			<p class="paragraf">Kâmil Bey boş bulunup sordu:  </p>
			<p class="paragraf">“Hangi gâvurlar?”  </p>
			<p class="paragraf">“Hangisi olursa... Bir kere heriflerde vicdan var.”  </p>
			<p class="paragraf">“Siz Kuvayı Milliye’yi sevmiyor musunuz gerçekten?”  </p>
			<p class="paragraf">Abdullah Ağa bir an ürktü, sonra kendisini toplayıp elini kabadayıca salladı:  </p>
			<p class="paragraf">“Aklım ermez! Kuvayı Milliye ne demek? Farkında değilim... Kimi ‘Bolşevik’ diyor, kimi ‘Rus Moskofu’ diyor. Kemal Paşa isminde biri türemiş... Türer a... Türesin bakalım... Doğrusunu ister misin, biz mahpus milleti buradan bizi kim kurtarırsa onlardanız! İster Yunan kâfiri olsun ister Kemal Paşa... Bize kim af verecekse o yaşasın vesselam...”  </p>
			<p class="paragraf">Kâmil Bey istemeden girdiği pislik çukurundan kurtulmaya çabalıyordu:  </p>
			<p class="paragraf">“Af var. Mutlaka... Merak etmeyin...”  </p>
			<p class="paragraf">“Neden merak edecekmişim... İsterlerse vermesinler... Tövbe estağfurullah!”  </p>
			<p class="paragraf">Çukur kapıdan başını uzattı:  </p>
			<p class="paragraf">“Seni arıyorlar ağa!”  </p>
			<p class="paragraf">“Kim gelmiş? Boktan biriyse ‘Evde yok! Sıcağa gitti,’ deseydin...” Şakaya önce kendisi güldü: “Kahpe mi geldi yoksa?”  </p>
			<p class="paragraf">“Evet, Eleni ablam gelmiş...”  </p>
			<p class="paragraf">“Öyle desene namussuz... Gene bir sürü öte beri getirmiştir.” Kâmil Bey’e göz kırptı. “Karının sevdalanmışı da başa bela... Bize tutkun kahpe... Vurup kırıp topladığını buraya taşıyor. Bize müsaade ağabeyler! Siz rahatınıza bakın...”  </p>
			<p class="paragraf">Arap Abdullah kurnaz kurnaz göz kırptı, arkasında biraz iç sıkıntısı, biraz acıma, epeyce de iğrençlik bırakarak, cakalı salıntıyla yürüyüp çıktı.  </p>
			<p class="paragraf">İhsan, odaya çöken yorucu havayı dağıtmak için gülümsemeye çalışarak anlattı:  </p>
			<p class="paragraf">“Arap Abdullah yamandır! Arap Abdullah deyip geçmemeli... Ahmet bilir ya... Koskoca ‘dam ağası!’ 800 kişilik mahpushane bundan sorulur. Beni sever. Eğer Abdullah Ağa razı gelmese, görüşmemiz bu kadar kolay olmazdı. Siyasi suçlular için ayrı bir görüşme günü var. O gün, polis müdüriyeti mutlaka bir sivil memur yolluyor.  </p>
			<p class="paragraf">“Şimdi, müdüriyet bizim geldiğimizden haber alamayacak mı?”  </p>
			<p class="paragraf">“Hayır, zannetmem..”  </p>
			<p class="paragraf">“Mahpuslardan biri söylese...”  </p>
			<p class="paragraf">“Ne haddine! Abdullah Ağa gözünü patlatır!”  </p>
			<p class="paragraf">“Müdür Bey?”  </p>
			<p class="paragraf">“Abdullah Ağa gözünü patlatır dedim ya...”  </p>
			<p class="paragraf">“Müdür Bey’in de mi?”  </p>
			<p class="paragraf">“Elbette... Abdullah Ağa, Müdür Be’ye, devletten her ay aldığı maaşı haftadan haftaya veriyor. Sen olsan hangisini sayarsın?”  </p>
			<p class="paragraf">“Rum kadının getirdiklerinden mi çıkıyor mu maaş?”  </p>
			<p class="paragraf">“Hayır! Mahpuslardan... Kahve ocağının kârı Abdullah Ağa’nın, kumar haracı Abdullah Ağa’nın, esrar satışı Abdullah Ağa’nın, gelenden, gidenden toprak bastı parası, yani ‘Allah kurtarsın parası’ hep Abdullah Ağa’nın...”  </p>
			<p class="paragraf">“Şaka ediyorsunuz. Sekiz yüz kişi bu bir tek adama soyulur mu?”  </p>
			<p class="paragraf">“Oynaya oynaya...”  </p>
			<p class="paragraf">“İstanbul şehrinde... Osmanlı İmparatorluğu’nun merkezinde!”  </p>
			<p class="paragraf">“Evet...”  </p>
			<p class="paragraf">“Neden şikâyet etmezler?”  </p>
			<p class="paragraf">“Kimler? Soyulanlar mı?”  </p>
			<p class="paragraf">“Evet...”  </p>
			<p class="paragraf">“Edemezler... Abdullah Ağa’nın belinde iki yüzlü bir Çerkez kaması var, emrinde eli bıçaklı üç beş serseri... Kanun da Abdullah Ağa ile beraber...”  </p>
			<p class="paragraf">“Anlayamadım...”  </p>
			<p class="paragraf">“Burada bütün memurlar Abdullah Ağa’ya rüşvetle bağlı olduklarından, ona karşı gelmek, bir anlamda kanuna karşı gelmek oluyor. Yani kanunun temsilcilerinin çıkarına... O zaman da kanun, buradaki temsilcileri aracılığıyla karşı durmaya yeltenenlerin gırtlağına sarılıyor. Bir tutanak... Bir tutanak daha... Üçüncüde savcı, ‘Tepeleyin rezili! Nizam bozulmasın!’ emrini basar. Kendisini soydurmak istemeyeni gardiyanlar, Abdullah Ağa’nın hizmetkârlarla beraber bir gece aşağıya götürürler. Zindana... Basarlar sopayı... Kemiklerini kırana kadar...”  </p>
			<p class="paragraf">“Bunlar akıl alır şeyler değil... Şaştım...”  </p>
			<p class="paragraf">“Neden kardeşim? Ali Kemal Bey’in yaptığı daha mı akıl alır bir şey?”  </p>
			<p class="paragraf">Kâmil Bey tramvay durağında Ahmet’ten ayrıldığı zaman içini yokladı. Yüreğine acı bir şey dolmuştu. İhsan muhakkak ki kahramanlık yapıyordu. Varını yoğunu “şüpheli bir işe” atmıştı. İşin şüpheli oluşunu düşünmüyor, inanıyor, şikâyet etmiyor, memnun görünüyordu. İmrenmemek imkânsızdı, İhsan kadar kuvvetli olmak da lazımdı. İhsan’ın kuvveti, hayattan, sevgililerinden uzakta yaşamaya şikâyetsiz katlandığından değil, Arap Abdullah gibi adamlarla bir arada bulunmaya tahammül etmesinden belliydi. Burdaki kahramanlık da galiba bundan ibaretti.  </p>
			<p class="paragraf">Kâmil Bey, “Hayata girmeye başladık! İyi oluyor” diye düşündü. Baltaya yapışacakmış gibi, kimseye belli etmeden, yumruklarını hırsla sıktı.  </p>
			<p class="paragraf">Tramvayda içi içine sığmıyordu. Aylardan beri ilk defa, yüreğini aralık aralık yoklayan, en keyifli sıralarında birden kavrayıp tedirgin eden işe yaramazlık duygusundan kurtulmuş, kendisini kendisine karşı yücelten onurlu bir görev sahibi olmanın rahatlığını duymuştu.  </p>
			<p class="paragraf">Bir zaman, karısına bunun müjdesini nasıl vermesi gerektiğini düşündü. Önce bu müjde vermek, üzerinde hiç durulmayacak kadar kolay görünüyordu. Fakat söyleyeceklerini araştırmaya başlayınca, daha doğrusu Adliye’den çıktıktan sonra olanları sayıp dökünce Nermin’in hiçbir şey anlayamayacağı yüzde yüzdü. Bir okul arkadaşı hapse girmiş... Karısı gazetecilik yapıyormuş. Kendisinden yardım istemişler. Bunların değerlerini ölçüp biçmek için en azından politikayla biraz uğraşmak, hiç değilse mahalle kahvesindeki insanları, bunların neler üzerinde çekiştiklerini bilmek gerekti.  </p>
			<p class="paragraf">Dahası, derginin adı, <span class="CharOverride-2">Karadayı</span> idi. Nermin, her şeyden önce, bu adı yadırgayacaktı. Nitekim kendisi de ilk duyduğunda irkilmişti. Ahmet’e bakılırsa “Karadayı” Anadolu’nun çok iyi tanıdığı, çok sevdiği doğru sözlü, yürekli, şakacı bir masal kişisi. Nasreddin Hoca gibi, birçok fıkraların, gülünç hikâyelerin kahramanıymış.  </p>
			<p class="paragraf">Çocukluğundan beri ciddi, hatta biraz durgun mizacıyla böyle bir dergiye nasıl faydalı olabileceğini bir an düşünüp uzaktan uzağa telaşlandı.  </p>
			<p class="paragraf">Eminönü’nde bir gazeteciden <span class="CharOverride-2">Karadayı</span> istedi. <span class="CharOverride-2">Karadayı</span> sözünü duyan bir yolcu durup dik dik bakınca, neden olduğunu bilmeden ürktü, gazeteyi hemen cebine sokup yürüdü.  </p>
			<p class="paragraf">Birkaç adım sonra, ürkekliğinin sebebini araştırdı. Görünürde hiçbir haklı sebep olamazdı. Gazete hükümetin bilgisi altında aylardan, belki yıllardan beri çıkıyor, işte her tarafta açıktan açığa satılıyordu. İyi ya, neden öyle dik, öyle sert bakmıştı herif?..  </p>
			<p class="paragraf">Kâmil Bey bu duygunun, meşru devlete başkaldıranlara katılmaktan ileri geldiğini ancak vapura girerken anladı.  </p>
			<p class="paragraf">İngiliz’e, “Topraklarımı satmam,” dediği için kendisini apansız üstünde bulduğu çizgiyi bugün İhsan’la görüştükten sonra “resmen” aşmış oluyordu. “ Bunu kimse bilmiyorsa, ben biliyorum ya!”  </p>
			<p class="paragraf">Daha ilk adımda ürktüğü için kendisine ceza vermek istemiş gibi, güverteye oturunca <span class="CharOverride-2">Karadayı</span> gazetesini cebinden çıkardı. “Çarşaf gibi” açtı. (Oysa gazetecinin yanından hızla ayrılırken ancak evde bakmayı kararlaştırmıştı.)  </p>
			<p class="paragraf">Dergi –buna gazete demek belki daha doğruydu– Karagöz gazetesine benziyordu. Bir gündelik gazetenin tek yaprağını ikiye bükerek dört sayfa basmışlardı. Haftada iki sayı çıkıyordu. Birinci sayfanın yarısını kaplayan karikatüre yakın resim, günün politikasıyla ilgiliydi. Bunun altında Karadayı’nın ağzıyla o iç-dış olayları taşlayan koşma biçimi bir deyiş vardı. Başyazıda, Karadayı aklı hiçbir şeye ermediği halde, aralıksız soru soran arkadaşı Çoban Veli ile konuşuyor, memleket olayları üzerinde çobanın gözünü açmaya çalışıyordu. Küçük bir hikâye, dokunaklı birkaç fıkra, bir masal tefrikası koyulmuş, cinayet, soygun haberleriyle Anadolu’da olup bitenler mümkün mertebe açık bir dille özetlenmişti. Harfler, herhalde kolay okunması için çok iri tutulduğundan yazı azdı.  </p>
			<p class="paragraf">Ne yandan bakılsa sahibini on yıl kürek cezasına çarptıracak kadar etkili, kışkırtıcı görünmüyordu.  </p>
			<p class="paragraf">Bir an daldı. Nerden çıkarmıştı, karısına müjde vermeyi? “Nasıl şey diye bunu alıp baksaydı... Neler düşünürdü benim için... ‘Sapıttı Kâmil!’ demez miydi?” Birkaç saattir duyduğu sevinç, heyecan, alışmaya çalıştığı gurur saçma mıydı bu kadar?.. Ne olmuştu, soğukkanlı, dengeli Kâmil’e? Parasız kalmak değiştirir mi insanı bu kadar korkunç? Farkına varmadan böyle gülünç eder mi? Eskiden beri ölçülü adam değildi de zenginlik mi örtüyordu alıklığını?  </p>
			<p class="paragraf">Kendisini yılgınlığa kaptıracağı sırada, olayları hemen bir başka açıdan aldı önüne... Ahmet’le İhsan’ın kendisine güvenmelerinde paha biçilmez bir değer vardı. Okulda çok yakın arkadaş olmadıkları halde bu güven nerden geliyordu? Kişiliğindeki özellikten... Karşısındakilere güçlü, dengeli, yürekli görünmesinden... Görünmesinden değil, gerçekten öyle olmasından...  </p>
			<p class="paragraf">Birkaç kere gittiği mahalle kahvesinde, insanların inançlarını savunurken, aralarındaki gizli bir dayanışmaya güvendiklerini sezmişti. Toplumsal felaketleri alt edebilmek için başvurulan bu milli kardeşliğin, bu genel güvenin dışında kalmak, ne kadar önem vermiyor görünse de, kahredici bir yalnızlıktı.  </p>
			<p class="paragraf">İhsan’la Ahmet’in kendisini aramalarıyla işte bu dayanılmaz yalnızlıktan kurtuluyordu. Artık Kâmil de memleketi kavrayan felakete karşı çıkanların yanında, arasındaydı. Karısına müjdelemek istediği aslında <span class="CharOverride-2">Karadayı</span> gazetesi değil, yüklendiği bu yaman sorumluluk, kim olursa olsun herkese açıkça gururlanmak hakkı veren bu şerefli ödevdi.  </p>
			<p class="paragraf">Dizlerine bırakıp üstüne yumruğunu koyduğu <span class="CharOverride-2">Karadayı</span> gazetesini –birkaç dakika önce, sevincini utanca çeviren bu zavallı kâğıt parçasını– minnetle kaldırdı, saygıyla katlayıp cebine koydu.  </p>
			<p class="paragraf">Yüreğine yeniden sevinç dolmuştu. “Çok şükür!” diye ellerini keyifle ovuşturdu.  </p>
			<p class="paragraf">Eve sevinci kat kat artmış olarak girmiş, boğuk bir sesle, “Nermin! Nermin!” diye seslenerek merdivenlere saldırmıştı.  </p>
			<p class="paragraf">Salonda bulduğu karısının ellerini tuttu. Nermin’i görür görmez nedense müjde vermekten gene vazgeçmişti. Yavaşça Ayşe’yi sordu.  </p>
			<p class="paragraf">Çocuğun öğleden sonraları uyuması hiç görülmemiş bir olaymış gibi şaşırınca Nermin meraklandı:  </p>
			<p class="paragraf">“Bir şey mi oldu? Ne var?”  </p>
			<p class="paragraf">“Hiç... Ben sizi seviyorum efendim.”  </p>
			<p class="paragraf">“Ne demek?”  </p>
			<p class="paragraf">“Sizi, yani Ayşe ile seni...”  </p>
			<p class="paragraf">“Bunu söylemek için mi bugün erken döndünüz?”  </p>
			<p class="paragraf">“Kâfi bir sebep değil mi yoksa?”  </p>
			<p class="paragraf">Karısını kucaklayıp dudaklarından öptü. Sonra bir adım geri çekilerek dünyanın en güzel yüzüne, tapmaya ait hislerle baktı. Kadını daha fazla şaşırtmamak için saçlarını şefkatle okşadı:  </p>
			<p class="paragraf">“İşte böyle hanımefendi?”  </p>
			<p class="paragraf">“Avukatı gördünüz mü?”  </p>
			<p class="paragraf">“Evet.”  </p>
			<p class="paragraf">“İyi bir haber mi verdi?”  </p>
			<p class="paragraf">“Çook...”  </p>
			<p class="paragraf">“Memnun oldum.”  </p>
			<p class="paragraf">“Ya ben?”  </p>
			<p class="paragraf">Yumruklarını pantolonunun ceplerine soktu. Yüreğinde, genç bir boğa güreşçisinin pervasız kavgacılığı kabarmıştı.  </p>
			<p class="paragraf">Oysa bu kanlı oyunları seyretmeye her gidişinde, İspanyol insanının adi kasaplık karşısında tutulduğu histeriye hiçbir anlam veremez, bunu zevksiz, kaba ve barbarca bulurdu. Üniforma giymek, silah taşımak da şimdiye kadar gülünç bulduğu şeylerdi. İlk defa şimdi, yedek subay olarak savaşa katılmadığına üzülüyor, tepeden tırnağa silahlanmayı yürekten özlüyordu.  </p>
			<p class="paragraf">Aylardan beri ilk defa yemeklerden lezzet aldı. Yaşamaktan, dünyadan memnun, masasına kuruldu.  </p>
			<p class="paragraf">O zamana kadar, dergileri, haftalık gazeteleri ciddiye almamış, hepsine yalancı ansiklopediler gözüyle bakmıştı. Hele Fransız mecmuacılığını maskaralık, açık saçıklık sayıyordu. Bir de Amerika’da dergilere çok önem verildiğini, abone olmak için bile yıllarca nöbet beklenildiğini duymuştu. Bunlar büyük sermayelerle çıkarlarmış... Dünyanın her yanında muhabirleri bulunurmuş.  </p>
			<p class="paragraf">Nedime Hanım’la beraber çalışmaya başlar başlamaz, n’apıp yapıp Ankara’ya bir rabıtalı muhabir göndermeye karar verdi. Birden, Nedime Hanım’a çok faydalı olacağına inanmıştı. Ne de olsa bu heriflerin –İngilizlerin, Fransızların, İtalyanların– dillerini, törelerini biliyordu. Belki Hala Hanım’ın kocasından da yararlanır, işgal makamlarından müsamaha bile görürdü.  </p>
			<p class="paragraf">Kazanacağı ilk davada eline geçeceğini umduğu parayla gazeteyi büyütmeli, daha ciddi bir hale getirmeliydi. <span class="CharOverride-2">Karadayı</span> şimdiye kadar köylü, bir de yoksul halk düşünülerek çıkarılmıştı. Oysa her sınıf halkı ilgilendirmesi, hele aydın okuyucular toplaması da lazımdı.  </p>
			<p class="paragraf">Bir cigara yaktı. Biraz daldı. Doğrusu, gelecek üzerindeki tasarıları bir yana bırakıp hemen işe sıvanmaktı. Saatlerce uğraşarak, hikâye, fıkra, başmakale, masal tefrika başlıklarının yenilerini yaptı. “Karadayı” şimdi, Bağlarbaşı’nın meşhur manavına pek benziyordu. Çoban Veli de, toraman bir Anadolu delikanlısı oluvermişti.  </p>
			<p class="paragraf">İstanbul hükümetine taraftar olan mizah dergilerini ilk fırsatta inceleyecek, teknik bakımdan uygun gördüğü taraflarını alarak, düşmanı kendi silahıyla vuracaktı.  </p>
			<p class="paragraf">Saate baktı. Nerdeyse sabah olacaktı. Sırtı sızlıyordu ama mutluydu. Masaya başka bir adam olarak oturmuştu. Başka bir adam olarak kalkıyordu. Artık ciddi bir dava sahibiydi. Bundan böyle olaylara, insanlara eleştirici gözüyle bakacaktı. Bir küçük not defteri alıp yazı konularını kaydetmeliydi. Çünkü artık sıradan bir vatandaş değildi. Elinde iyi-kötü bir savaş silahı olan, SORUMLU İNSAN’dı.  </p>
			<p class="paragraf">Fakir düştüğünden beri o gece ilk defa sahiden rahat uyudu. Yani, “Adam sen de... Gün doğmadan neler doğar!” diye kendisini avutmaya lüzum görmeden...  </p>
			<div class="_idFootnotes">
				<div class="_idFootnote">
					<p class="Basic-Paragraph ParaOverride-4" xml:lang="en-GB"><a class="_idFootnoteAnchor" href="#footnote-225-2-backlink" id="footnote-225-2">2</a><span class="CharOverride-6">	(</span><span class="CharOverride-7" xml:lang="tr-TR">Rumca) Anladın mı?</span></p>
				</div>
			</div>
		</div>
	</body>
</html>