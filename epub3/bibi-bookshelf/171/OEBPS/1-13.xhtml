<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-11" xml:lang="en-GB">2  </p>
			<p class="paragraf">Ahmet, <span class="CharOverride-2">Karadayı</span> idarehanesine bitkin girdi, selam vermeyi bile akıl etmeden, dalgın bakışlarıyla Nedime Hanım’la Kâmil Bey’i süzdü:  </p>
			<p class="paragraf">“Daha gelmedi mi?”  </p>
			<p class="paragraf">“Kim? Ne var?”  </p>
			<p class="paragraf">“Hasta mısınız?”  </p>
			<p class="paragraf">“Hayır yenge, hasta falan değilim. Niyazi’yi arıyorum. Hayır, aramıyorum. Burada buluşacaktık. Saat kaç?”  </p>
			<p class="paragraf">“Buluşacaksanız mutlaka gelir. Paltonuzu çıkarın, bir çay için. Bunca zamandır neredeydiniz bakalım?”  </p>
			<p class="paragraf">Ahmet bir iskemleye çöktü. Yumruğunu umutsuz umutsuz dizlerine vuruyordu:  </p>
			<p class="paragraf">“Çay içmeliyim. Doğru! Bir çay söyler misin Kâmil, lütfen...”  </p>
			<p class="paragraf">Dışarda kar yağdığı halde Ahmet’in suratı ter içindeydi.  </p>
			<p class="paragraf">Onun böyle ölçüsüz kederleriyle ölçüsüz neşelerine alışık olduklarından pek ciddiye almadılar. Kâmil Bey pencereden üç çay söyledi.  </p>
			<p class="paragraf">Nedime Hanım kalemi bıraktı:  </p>
			<p class="paragraf">“Paltonuzu çıkarınız. Kurusun. Kar hızlanmış mı bu kadar? Niyazi ağabey buraya mı gelecekti?”  </p>
			<p class="paragraf">“Buraya...”  </p>
			<p class="paragraf">“Ne var ne yok Ankara’da?”  </p>
			<p class="paragraf">“İyilik...”  </p>
			<p class="paragraf">“Hani bize bir müjde verecektiniz? Değil mi Kâmil Bey?”  </p>
			<p class="paragraf">“Verecekti ya... Hem müjde hem de ziyafet... Söylesene Ahmet Bey!”  </p>
			<p class="paragraf">“Ziyafet de verecektim. Yahu bu dünya ne kadar namussuz olmuş... Daha doğrusu, adam öldürmek bazı durumlarda ne kolay bir iş gibi geliyor insana! Daha doğrusu, bazen adam öldürmekten başka çare kalmıyor.”  </p>
			<p class="paragraf">Nedime Hanım, kocasının bu en yakın arkadaşını teselliye hazırlanarak gülümsedi:  </p>
			<p class="paragraf">“Bahse girerim ki, Ahmet Bey’in yanına bugün budala bir hafiye gelerek ağzını aramaya kalkmıştır. Değil mi efendim?”  </p>
			<p class="paragraf">Çaya şeker atarken Ahmet’in eli titriyordu. Birkaç yudum içti. Kâmil Bey’den bir sigara istedi. Uzatılan paketi görmemiş gibi paltosunu çıkarmaya kalktı. Astıktan sonra ceplerinde galiba mendil aradı. Tekrar yerine oturduğu zaman da gözlerini dostlarından kaçırarak somurtkan bir dalgınlıkla çayını bitirdi. Bütün bu hareketlerin, Ahmet’te kararsızlığı gösterdiğini, bir şeye karar veremediği sıralarda böyle çocuk gibi huysuzlandığını biliyorlardı. Gene biliyorlardı ki bu kararsızlık, buraya gelmeden önce sona ermiş, karar verilmiştir. Ahmet derdini er geç söyleyecek. Söylemeyecek olsa, hiç uğramaz.  </p>
			<p class="paragraf">Tekrar saati sordu, karşılık beklemeden Kâmil Bey’e doğru biraz eğildi:  </p>
			<p class="paragraf">“Bize yarına kadar otuz dokuz bin lira lazım... Benim cebimde otuz dokuz lira yok...”  </p>
			<p class="paragraf">Şakalaşıyor sandılar. Kâmil Bey keyifle güldü.  </p>
			<p class="paragraf">“Saat, alafranga 1 azizim! Yarın sabaha 11 saat var. Bu kadar zamanda... Klişeleri, mürekkebi, baskı makineleri falan hep hazır bile olsa, memleketimizde bu kadar banknotu basıp yetiştirecek basımevi henüz kurulmadı. Hem neden 39 bin lira da, sözgelimi yuvarlak hesap 40 bin lira değil?”  </p>
			<p class="paragraf">Ahmet öfkeyle gözlerini kıstı:  </p>
			<p class="paragraf">“Çünkü paşaoğlu, on bir bin lirası elde...”  </p>
			<p class="paragraf">“Demek aslında 50 bin lira mı lazım?”  </p>
			<p class="paragraf">“Ne sandınız... Paralarınızı götürür Avrupa’da tıkırı tıkır yersiniz... Tıkır tıkır...” Gözlerini şaşkın açtı. “Biz neler konuşuyoruz Yarabbi?”  </p>
			<p class="paragraf">Çırak boş bardakları almaya gelmişti. Kâmil Bey biraz dargın sordu:  </p>
			<p class="paragraf">“Birer tane daha içelim mi?”  </p>
			<p class="paragraf">“İstemez. Başım dönüyor. Dün akşamdan beri ağzıma bir lokma sıcak yemek koymadım. İki simitle dolaşıyorum. Eğer bu para bulunmazsa, şerefsizim kendimi öldürürüm.” İçini çekti. “Nerde kaldı bu Niyazi? Ne ağır, ne vurdumduymaz adam... Saat bir buçukta gelecekti. Sanki biri çeyrek geçe General Harrington’la randevusu varmış gibi...”  </p>
			<p class="paragraf">“Yoo! Niyazi ağabeyime söz istemem...”  </p>
			<p class="paragraf">“Niyazi ağabeyinize! Siz, kuzum, İnebolu’ya götürülmek üzere gemiye yüklenmiş bin ton cephane ne demektir bilir misiniz?”  </p>
			<p class="paragraf">Nedime Hanım’la Kâmil Bey bir ağızdan sordular:  </p>
			<p class="paragraf">“Bin ton cephane mi?”  </p>
			<p class="paragraf">“İnebolu’ya mı gidecek?”  </p>
			<p class="paragraf">“Müjde bu muydu?”  </p>
			<p class="paragraf">“Hay Allah sizden razı olsun?”  </p>
			<p class="paragraf">“Bırakın canım! Allah benim belamı versin! Ben zati bilmez miyim? Uğursuzluk hep bende... İşi berbat eden, benim uğursuzluğum...”  </p>
			<p class="paragraf">“İşi berbat eden ne demek? Böyle berbat edilemez! ‘Gemiye yüklendi” demediniz mi?”  </p>
			<p class="paragraf">Bunu, bir kaşını kaldırarak Nedime Hanım söylemişti.  </p>
			<p class="paragraf">Ahmet kederle gülümsedi:  </p>
			<p class="paragraf">“İşi berbat ettik yengeciğim, eğer Niyazi Efendi bir çare bulamazsa... ki, paraya çare bulabileceğini sanmıyorum... Götürüp kendimi denize atmaktan başka yol kalmıyor.”  </p>
			<p class="paragraf">“Hele anlatın bakalım!”  </p>
			<p class="paragraf">Ahmet bir cigara daha yaktı. Büyük bir suç açıklar gibi başladı:  </p>
			<p class="paragraf">“Haliç’te bin ton cephane vardı. Aylardan beri gönderilemiyor. Vapur bulamamıştık. Sonunda, Niyazi Efendi bir vapur buldu. On bir bin liraya pazarlığı bitirdik. Yarısı peşin, yarısı İnebolu’da ödenecek. Ararat isimli vapur, boyanmak bahanesiyle Haliç’e girdi. Kasımpaşa ile Fener arasında şamandıraya bağlandı. Bir haftadan beri neler çektiğimizi bir ben bilirim, bir de Allah bilir. Hamallar ikiye ayrıldıkları için bir gecede bitirilemeyen işler tehlikeli... Salih Reis’le Osman Reis’i buldum. Meseleyi anlattım. İstanbul hükümeti hesabına çalışan Hızır’la Şaban kâhyayı şüphelendirmemek lazımdı. Bu sebeple çalıştırılacak hamallar bir kere işe başladıktan sonra bir daha oradan ayrılamayacaklardı. İki taraf birbirini kolluyor, işlerini bozmaya uğraşıyor. Nihayet pazarlığı kesince, Salih Reis’e telefon ettim. Bir rakam söyledi. Bu parolaya göre reis, en güvendiği, en işe yarar adamlarından bir ekip hazırlayacak, teker teker yükleme yerine yollayacaktı. M.M. Grubu da bu işe ayırdığı arkadaşları bizim ardiyeye birer ikişer gönderdi. Yüzbaşı Bilâl, Yüzbaşı Hakkı, Teğmen Abdülvehap, Kayyum Ahmet, Tahsin Kaptan, Hemşinli Mehmet, Bolşevik Mustafa, Marangoz Adil Usta hep geldiler. Yüklemede vinç kullanılmıyordu. Sandıklar elden ele geçirilip rampalardan kaydırılarak ambara indirilecekti. Bu yüzden üç gecede anca 650 ton yüklenebildi. Dördüncü gün, yani dün, vapurun Haliç’te bulunmasının tehlikeli olacağını haber aldık. Daha fazla beklemeden, çıkıp Sirkeci rıhtımına yanaşması lazım geliyordu. Dün çektiğim azabı size anlatamam. Sanki bütün İstanbul halkı, yediden yetmişe kadını, erkeği, çocuğuyla hafiye olup peşime düştü. Gemiye gidip haber vereceğim. Gemiye gitmek için bir sandala binmek gerekiyor. İki kere Eminönü’ne, kayık iskelesine yaklaştım, iki keresinde de kayığa atlamaya cesaret edemedim. Kos helvacısı Arnavut sivil polise benziyordu. Kel simitçi sivil polise benziyordu. Yürüdüm. Yemiş iskelesine kadar... Bu sefer de kayıkçı beğenemiyorum. Nihayet cesaret edemedim. Uzatmayalım, vapurdakilere haberi başka biriyle gönderdim.”  </p>
			<p class="paragraf">“Bari geri kalanını da gayret edip yükletseydiniz!”  </p>
			<p class="paragraf">“Geri kalanını kim düşünür yengeciğim? İngilizler pirelenmişler. Dün geceyi nasıl geçirdim, nasıl deli olmadım, hâlâ şaşarım. Eğer sahiden şüphelendilerse, Unkapanı Köprüsü’ndeki casus barajını Ararat vapuru nasıl geçecek? Şöyle üstünkörü bir araştırma elverir. Bir düşünün, yalnız 40 bin mavzer mermisi var. Gülleleri saymıyorum. Bu sabah Karaköy’e geldiğim zaman, köprü daha kapalıydı. Sirkeci rıhtımına bakıyorum. Ararat vapurunu bir türlü gözüm seçemiyor. Bacası siyah mıydı? Kırmızı mı? Bir aralık şaşırmışım. ‘Kasımpaşa’ya insem mi?’ diye düşündüm. Sonra aklım başıma geldi. ‘Budala gibi köprünün kapanmasını neden bekliyorum yahu?’ dedim. Bir sandala atladım. ‘Ooh! Yarabbi şükür! Ararat çoktan Sirkeci rıhtımına kıçtan kara bağlamış. Yolcu alacak da, hareket edecek. Gözlerim yaşardı sevinçten... Anadolu’dakilere, İnönü Zaferi’nden sonra böyle bir armağan istemez mi? Size de müjde vermek keyfini düşünün. Vapur yola çıkar çıkmaz buraya koşacağım. Ardiyeye gittim. Bizim hamala bir çayla iki simit getirttim. Karnımı doyurdum. Kanapeye uzanıp biraz uyumaya çalıştım. İçim geçmiş, geçmemiş, bir de baktım ki, karşımda Niyazi Efendi duruyor. Hayal mi, rüya mı derken’ ‘Kalk birader, yatmanın zamanı geçti. Mesele çok önemli!’ dedi.  </p>
			<p class="paragraf">“Sakın vapuru mu basmışlar?”  </p>
			<p class="paragraf">“Değil yengeciğim. Biz vapuru Rozalti isminde bir heriften tutmuştuk. Herif mutlaka görüşmek istiyormuş. ‘Neyi görüşecek?’ dedim. Niyazi’ye söylememiş. ‘Ardiyeye de gelmem,’ demiş. Niyazi, ‘Saat dokuzda bizi evinde bekliyor!’ dedi.”  </p>
			<p class="paragraf">“Derdi ne? Gittiniz mi?”  </p>
			<p class="paragraf">“Saat henüz yedi olmamıştı. Tam iki saat evirip çevirdik, ne diyeceğini kestirmeye çalıştık. Bu görüşmek isteği hayra yorulacak şey değildi ama, bizim gönlümüz bir türlü kötülük konduramıyordu. Nihayet İngilizlerin kuşkulanması meselesini esas alarak, ‘Vapuru kurtarmak için bize bir yol gösterecek mutlaka!’ dedik. Saat sekiz buçukta tramvayla Ağa Camii’ne çıktık. Mösyö Rozalti bir evin üçüncü katında, karanlık, rutubetli bir dairede oturuyor. Uzun boylu, uzun sakallı, oynak gözleri parıl parıl bir adam. Zaten ilk görüşte gözlerini beğenmemiştim ya... Bize birer kahve yaptırdı. Kahvelerimizi içinceye kadar da işten bahsetmedi. Ben büsbütün pirelendim. Öyle ya, hayırlı bir sözü olsa bu kadar uzatır mı? Nihayet patladım. Bizi neden görmek istediğini sordum. İşte sözlerinin özeti: Böyle olağanüstü işlerde başarı para dökmeye bağlıymış. Durum, tasarladıkları gibi çıkmamış. Vapuru kurtarmak için İngilizlere birçok rüşvet vermek gerekiyormuş. Türkçesi: Vapur ancak 50 bin lira ile yola çıkabilirmiş. ‘Ben yirmi yıldır İstanbul’da oturuyorum,’ dedi, ‘çok işler gördüm. 50 bin lira mutlaka lazım. Bir kere vapur tehlikede... Sonra da biz tehlikedeyiz. Talihin cilvesini bilirsiniz. Yarın bu toprakları terk etmek zorunda kalmayacağımı bana kim temin eder? Esasen bu para, göndereceğimiz malın yüzde yarımını bile karşılamaz. Dövüşen bir ordu için, hele imkânları sizinki gibi kıtsa, bin ton cephane ölüm-kalım meselesidir. Sizin bu işe kendi başınıza karar veremeyeceğinizi biliyorum. Gidiniz, şeflerinizle görüşünüz. Akşama kadar bekleyeceğim. En geç bu akşam saat sekize kadar bir cevap alamazsam, kendimi eski şartlara bağlı sayamam. Vapuru kurtarmaya çalışmak vazifemdir. Beni anlayacağınıza eminim! Şimdi lütfen ayrılalım. Kroker Oteli’nde Entellincens Servisle önemli bir buluşmam var.’”  </p>
			<p class="paragraf">“Vay namussuz herif vay!”  </p>
			<p class="paragraf">Nedime Hanım, elini yanağına götürmüş, donakalmıştı.  </p>
			<p class="paragraf">Ahmet sözü artık uzatmadı:   </p>
			<p class="paragraf">“Gruba haber verdim. Durumu anlattım. Ha deyince bu kadar para bulmanın imkânsız olduğunu söylediler. Ben de zaten böyle bir cevap alacağımı umuyordum.”  </p>
			<p class="paragraf">“Niyazi ağabey nerde?”  </p>
			<p class="paragraf">“Rozalti’nin evinden çıkınca Taksim’e kadar beraber yürüdük. Çare araştırdık. Ben gerekenlere bilgi vereceğimi söyledim. Fakat elli bin lirayı derhal bulmak mümkün olmadığı gibi, işin aldığı şekle göre, beklemek de imkânsızdı. Niyazi de başka taraflardan para bulmaya çalışacağını söyledi. Nihayet saat bir buçukta, ikide burada birleşmek üzere ayrıldık.  </p>
			<p class="paragraf">Üçü de bir zaman sustular.  </p>
			<p class="paragraf">Ahmet yavaşça dert yandı:  </p>
			<p class="paragraf">“Bir düşünün yengeciğim! 50 bin lira, 50 tane pis banknot... Şu kalınlıkta bir kâğıt destesi... Hepsini bir mangala doldursan da tutuştursan, belki de bir fincan kahve pişirmez. İnsanın deli olacağı geliyor.”  </p>
			<p class="paragraf">Kamil Bey yere bakıyordu. Babası öldüğü zaman, Osmanlı bankasındaki parası, altın olarak bu rakamdan birkaç kat fazlaydı. ‘Aman Yarabbi! Demek, lira adedi kadar vatandaş canı kurtaracak, düşman öldürecek bir dehşetli kuvvetmiş. Belki de vatan kurtaracak bir kuvvet. Aman Yarabbi!’ Bu parayı nasıl da aptalca, hatta namussuzca çarçur etmişti. Hem de kendi malı zannederek... Kendi malını yerken binlerce insana fenalık ettiğinden şüphelenmeksizin... “Aman Yarabbi!” içinden geçenleri anladılar mı kuşkusuyla ötekilerin yüzüne gizlice baktı. Gözlerini yere eğmişlerdi.   </p>
			<p class="paragraf">Kapı açıldı. Niyazi, yorgun, sapsarı, traşı uzamış yüzüyle eşikte göründü.  </p>
			<p class="paragraf">Nedime Hanım, umutla davrandı:  </p>
			<p class="paragraf">“Nihayet geldiniz Niyazi ağabey! Nihayet...”  </p>
			<p class="paragraf">“Keşke gelemez olaydım...”  </p>
			<p class="paragraf">Ne kadar bitik olduğu belliydi. O da Ahmet gibi paltosunu çıkarmayı akıl edemeden bir iskemleye çöktü. Gözlerini kaçırarak Ahmet’e sordu:  </p>
			<p class="paragraf">“Ne haber? Bulamadınız değil mi? Yoksa burada oturmazdınız?”  </p>
			<p class="paragraf">“Bulacağız. Bulamamak imkânsız... Hiç olur mu?”  </p>
			<p class="paragraf">“İşte pekâlâ oluyor. Dört saattir o kadar sefil bir parayı bulamadık. Bir koca millet... Beş yüz senelik başşehir... Paşası var, tüccarı var, beyi, ağası, mirasyedisi var... Şimdi bir felaket daha haber aldım. İşgal makamları, böyle kaçakçıları tutturanlara büyük ikramiyeler veriyorlarmış.”  </p>
			<p class="paragraf">“Sahi mi?”  </p>
			<p class="paragraf">“Kim söyledi?”  </p>
			<p class="paragraf">“Bir arkadaş... Yalnız gemideki cephaneler değil, depodakiler de tehlikede... Ararat’ın Fener’le Kasımpaşa arasında yüklendiğini gâvur biliyor. Her şey bir saat içinde meydana çıkar.” Nedime Hanım’a bakmaksızın utanarak sordu. “Bağış parasından üzerinizde bir şeyler var mı?”  </p>
			<p class="paragraf">“Hayır!”  </p>
			<p class="paragraf">“Birkaç bin lira olsaydı, şimdilik götürür verirdik. Deli olacağım. Beni her zaman çaresizlik bitiriyor. Neden böyle hep çaresiz oluyoruz? Kuvvetimiz var. Cesaretimiz var, aklımız da var. Fazladan hayatımızı sakınır adamlar da değiliz. Her tarafı dolaştım. Kiraz Hamdi Paşa’ya Miralay Refik Bey’e uğradım. Bunlar Askeri Nigehban Cemiyeti ileri gelenleri... Bizim Karakol cemiyetine başvurdum. Hepsinin kendine göre şikâyeti var. Asıl işimize yarayacak insanları yok yere darıltmışız. Eskiden beri söylerim. Her milletin kendine göre davranışı olur. Bizim millet her zaman kuvvete tapmıştır. Eşkıyadan başka muhalif görmemiş bir memlekette Avrupa metotlarıyla çalışılır mı? İttihatçıların Kızıl Sultanı devirmeleri yalnız komitecilik sayesinde mümkün oldu. Yakın tarihin bu en olumlu gerçeğini unutmak budalalık değil de nedir?”  </p>
			<p class="paragraf">Sözünü soluk almadan dinliyorlardı. Niyazi Efendi gayet az konuşmasıyla meşhurdu. Bugün nihayet taşmış olacak. Ahmet’le bazı bazı bu konuda dertleşmek âdetiydi. Bu dertleşmelerde ya Mustafa Kemal Paşa’nın adını söylememeye dikkat eder, ya da, “Paşayı etrafındakiler aldattılar. Yanlış yola saptırdılar,” diyerek suçu, adı bilinmez kimselerin üstüne atardı. İçini çekti:   </p>
			<p class="paragraf">“Nigehbancılar da, Karakolcular da küskün... Oysa biz bugün bir küfeci çocuğa bile muhtacız. Topalından, köründen yararlanmaya çalışıyoruz. Günlerden bir gün bir emir geliyor, bir sürü örgüt, çalışmaların dışında bırakılıyor. Huyumuzu bilmez misiniz? Yukardan, ‘Bir şamar vur!’ deseler, biz aşağıda öldürür de leşini parça parça ederiz. Askeri Nigehban Cemiyeti’nin vatansever subaylarına türlü türlü leke sürüldü. Kurmay Albay Refik Bey hırsızlık ettiği için ordudan kovulmuşmuş... Ötekilere de birer kara çaldılar. Hele Karakol Derneği asla darıltılmayacaktı. Anadolu’yu şurada bırakalım, İstanbul için Karakol Derneği usullerinden başkası havadır. Gizlilik, işe kudret, önem verir. Umumi Merkez üyelerinin kimliği, sayıları, toplantı yerleri, seçim sistemleri, çalışma düzenleri elbet gizli kalacaktı. Bunlardan birisini açıklamak şurada dursun, şüpheye düşülse, herif derhal komite tarafından idam olunacaktı. ‘Dernek’ diye ben buna derim. Sonra mesele basit bir dernek meselesi de sayılmaz. Karakol teşkilatı, ‘Milli Ordu Teşkilatı’ idi. Başkumandan, büyük erkânıhharbiyesi, ordu, kolordu, fıkra kumandanları seçilmişti. Bunlar vazifelerini gayet gizli yapacaklardı. Anadolu’dan buradaki Müdafa-i Hukuk Teşkilatı’na gönderilen emri duysanız, gözleriniz yaşarır. Meğer Karakol Cemiyeti’nin nizamnamesi birçoklarına dehşet veriyormuş. Dikkat buyrun, yani korkutuyor, yani dehşete düşürüyormuş. Asıl takdir olunacak cihet buyken bunu hata saymayı bir türlü aklım almıyor. Elbette dehşet vereceğiz. Bugün nasıl bir gündür? Zoru görmeyince bizim millet yola gelir mi? Sanki karşımızdakiler bize karşı terör yapmıyorlar mı? İhsan Bey’in on yıla mahkûm edilişi terör değil de nedir? Bir yıldan beri İstanbul’da bir ek örgütü, Müdafaa-i Hukuk Nizamnamesi’ne göre kurup genişletiyorlar. İstanbul’da esas iş, fikir cereyanlarının birleştirilmesinden ibaretmiş... Haydi buyrun, birleştirilmiş fikir cereyanları, kara sakallı gâvuru yola getirsin bakalım. Getirir mi? Bize lüzumlu parayı bulabilir mi? Bir yazı gelmiş Ankara’dan... İstanbul Merkez Heyeti, ona bağlı idare heyetleri eğer meydana çıkmaya cesaret edemezlerseymiş, kişiliklerini gizleyebilirlermiş. İşte o kadar iyi gizliyorlar ki, memleketin hayatı, kurtuluşu, geleceği için gerekli küçük bir para, bu gizli vatanperverlerin kasalarında fazlasıyla durduğu halde bulunamıyor. Yüklenmiş bir cephane gemisini kurtaramıyoruz. Deli olmak işten değil...”  </p>
			<p class="paragraf">“Merak etmeyin Niyazi ağabey, çaresini bulacağız. Elimizi, kolumuzu bağlayıp oturacak değiliz ya...”  </p>
			<p class="paragraf">“Bütün umudum sizde Nedime Bacı... Uzaktaki insan, dâhi bile olsa, olayları yerinde inceleyemediğinden yanılıyor. Gündelik işlere gömülüyor. Ana hattın büyük meselelerini gözden kaybediyor. Karakol Cemiyeti’ndeki arkadaşlara başvurdum. Ele geçirdiklerime ayrı ayrı yalvardım. Hepsi de haklı olarak çekingen. ‘Bizi kimse bilmese, sen bilirsin,’ dediler, ‘kırk bin lira değil, dört yüz bin lirayı yarım saatte buluruz. Altı tane fedai Osmanlı Bankası’nı basar, bu parayı gene sağlar. Müdafaa-i Hukuk’la aramızdaki çekişme bu yüzden... Bizi bir de çapulculukla suçlayacaklar. Milli kuvvetler arasındaki birlik namına bu bir felaket olur. Biz şimdilik hareketsiz bekliyoruz. Ankara’dakiler elbette hata ettiklerini anlayacaklar, Siz haklısınız, diyecekler. Merak etme! O zaman biz sana bir gemi dolusu değil, on gemi dolusu cephane buluruz.’ Sanırsam, bu Ararat vapuru işine bir bakımdan da memnun oluyorlar. ‘Ankara’ya hatasını belki anlatır,’ diyerek... Böylece iki taraf birbirini haksız çıkarmaya uğraşırken bizim cephaneler elden gidecek. Yalnız cephaneler mi? Verdiğimiz 11.000 lira da yanacak...”  </p>
			<p class="paragraf">Bunu, şimdiye kadar hiçbirisi düşünmemişti. Ahmet bir küfür savurdu, hemen toparlanıp Nedime Hanım’dan özür diledi:   </p>
			<p class="paragraf">“Kusura bakma yengeciğim! 11000 lirayı hatırıma getirmemiştim. Parayı herife saydık. Bunu söylemiş olsaydım, belki grup reisi bir çare bulurdu! Aklım başımda mı? Cephaneler gidiyor elden, bu fakir milletin 11000 lirasını da birlikte götürüyor. Bundan başka, emin bir vasıta bulunmuştu. Bu kumpanyayla mükemmel işler yapabilirdik. Onu da kaçıracağız. Niyazi’nin hakkı var. Deli olmak işten değil...”  </p>
			<p class="paragraf">“İşte cephe gerisini ben bu sebepten sevmem. Ateş boylarına kurban olayım. Kaç kere söyledim, “Bırakın beni! Bir şey elimden gelmese, bir çukur olsun doldurmaz mıyım?’ dedim.”  </p>
			<p class="paragraf">Nedime Hanım, hiçbir umudu olmadığı halde yalan söylediğini bile fark etmeden kesinlikle konuştu:   </p>
			<p class="paragraf">“Merak etme Niyazi ağabey... Çare bulacağız.”  </p>
			<p class="paragraf">“Dedim ya, bütün umudum sizde...”  </p>
			<p class="paragraf">Kâmil Bey çekinerek sordu:  </p>
			<p class="paragraf">“Sözgelimi... N’apabilir Nedime Bacı?”  </p>
			<p class="paragraf">“Şimdi kestiremiyorum. Hilaliahmer Cemiyeti’ne başvurur. Bağış istediğiniz zenginlerden birisine başvurabilir.” Bir an durakladı: “Bakınız aklıma ne geldi. Kâmil Bey’in gayet zengin bir akrabası var. Enişteleri... Müteahhit...”  </p>
			<p class="paragraf">“Bizim hanımın eniştesi mi? Halasının kocası İbrahim Bey...”  </p>
			<p class="paragraf">“Tamam... İbrahim Bey’e başvurulamaz mı? Burda isteme biçimi önemlidir bence... Biz sadaka istemeyeceğiz. Bize borç versinler. Biz bu savaşı kazanacağız. Kârlı bir işe para yatırmış olacaklar. Kuvayı Milliye namına senet verelim. İbrahim Bey o kadar zengindir ki fazla sermayesinden küçücük bir parayı da böyle bir işe yatırmış olacak. ‘Ne olur ne olmaz. Ya tutarsa!’ hesabı... ‘Acemi bir hareketle elini yumruk yaparak dizine vurdu: “Neler söylüyoruz. Çocuk gibiyiz. Ayıp şey! Ben şimdi beş kişiyle, beş tabancayla size iki yüz bin lira getirmeliyim. Durmuşuz da, gidip birisine yalvarmayı düşünüyoruz. Zati kararımı verdim. Eğer parayı bulamazsak gemiyi basacağım. Silah gücüyle ele geçirip Boğaz’ı geçmeye çalışacağım. Gücüm yetmezse, yakalanacağımı anlarsam, tekneyi havaya uçuracağım. Namussuzum ki...”  </p>
			<p class="paragraf">“Niyazi ağabey, sakin ol! Göreceksin, cephaneyi kurtaracağız.”  </p>
			<p class="paragraf">“Sizin ne yapacağınızı bilmem. Benim bir yerde daha umudum kaldı. Saat üçe doğru bir arkadaşla beraber bir yere gideceğiz. Sonra... Yarın sabah burada buluşuruz. Ya da... Hemen kalktı.” Hazırola geldi. “Şimdiden vedalaşalım! Ya başarı, ya ölüm!”  </p>
			<p class="paragraf">Yalnız Nedime Hanım’ı selamladı. Çıkmadan Kamil Bey’e döndü:  </p>
			<p class="paragraf">“Sizi takip ediyorlar. Eviniz kontrol altındadır. İnönü Zaferi’nden sonra artık hepimize önem vermeye başladılar. Eğer İnönü Zaferi kazanılmasaydı, biz bugün bu zorlukla da karşılaşmazdık. ‘Bunlar umutlandı. Ne istersek verirler,’ diye düşünüyorlar. Zafer pahalı şey ama, ödeyecek babayiğit lazım...” Nedime Hanım’a gülümsedi: “Paramız yoksa, canımız var ya, onu veriveririz. Değil mi yengeciğim?”  </p>
			<p class="paragraf">Hızla dışarı çıktı. Kapıyı şiddetle örttü. Tahta kanadın üzerinde biraz kamburumsu gövdesi sanki gölge gibi kalmıştı.  </p>
			<p class="paragraf">Nedime Hanım, Niyazi ağabeysini kurşuna dizmeye götürmüşler gibi yüreğinde büyük bir acı duyarak gözlerini yumdu. Alt dudağı belli belirsiz titriyordu. Bu, ağlayacağına alametti. Oysa ağlamaması lazım geldiğini, bunun umutsuz erkekler üzerinde yıkıcı bir etki yapacağını biliyordu. Yan gözle baktı. Kâmil Bey, sigaralı elinin başparmağıyla bıyığını okşayarak dalmıştı. Ahmet, çaresiz bir çocuk gibi ellerini kavuşturmuş. Ağlamamak mümkün değil. Hem de bu, öyle burnunu çeke çeke sessiz ağlamak olmayacak. Hıçkıra hıçkıra... Kepaze bir şey... Düpedüz alçaklık...  </p>
			<p class="paragraf">Acele kalktı. Dopdolu bir sesle yalvarır gibi konuştu:  </p>
			<p class="paragraf">“Ben basımevine kadar gideceğim. Oradan da Hilaliahmer’e uğrarırm! Siz, şey yapınız... Çay söyleyeyim mi geçerken?”  </p>
			<p class="paragraf">Karşılık beklemeden çıktı. Kâmil Bey’in tuttuğu paltoyu halsiz giydi, kapıyı kapattıktan sonra koridorun tenhalığında derin derin soludu. Bu gidiş bir kaçışa benzemişti. Adilikle, korkaklıkla doluydu.  </p>
			<p class="paragraf">Çay söylemeye cesaret edememişti.  </p>
			<p class="paragraf">Ahmet uzun bir sessizlikten sonra içini çekti:  </p>
			<p class="paragraf">“Kadıncağızı harap ediyoruz! Gebe de bir yandan... Korkuyorum yorgunlukla... Bir şey olursa... Nasıl bakarız İhsan’ın yüzüne?”  </p>
			<p class="paragraf">“Deme! Böyle bir tehlike var mıdır?” Kâmil Bey karşılık bekledi: “N’apmalı peki? Acaba bizim halanın kocasına başvurmak doğru olur mu? Kuvayı Milliye’nin ilerdeki zaferini karşılık göstererek birisinden 40 bin lira borç istenebilir mi?”  </p>
			<p class="paragraf">“Bir kere, işgal orduları müteahhidine böyle bir teklif yapılmaz. Budalalıktır. Sonra Kuvayı Milliye namına senet verecek yetkide değiliz. Herif tüccar! ‘Siz kimsiniz? Hani vekâletnameniz? Silah almak için kırk bin lirası bulunmayanlara, ben bu kadar parayı nasıl veririm?’ derse...”  </p>
			<p class="paragraf">“Haklısınız. Zati vermez ya... Vermesi için Anadolu’nun zaferine yüzde bir iki inanması gerek... Böyle bir inancı olsa, geleceğini başka türlü garantiye çalışırdı. Duymadınız mı? Anadolu şimdilik İstanbul’dan pek büyük bir fedakârlık istemiyormuş. Niyazi Efendi’ye hak vereceğim geliyor. Ben bu Karakol Cemiyeti meselesini yeni işittim. Galiba Ankara hata etti. Her çeşit gizli örgüt lazım...”  </p>
			<p class="paragraf">“Silah kuvvetiyle para bulmak için mi? O zaman da küçük küçük silahlı gruplardan meydana gelmiş gayet gizli bir cemiyeti, kimler, nasıl kontrol edecek? Her aklına esen banka soymaya, eşkıyalık etmeye kalkarsa bunun sonu nereye varır?”  </p>
			<p class="paragraf">“Evet... Orası da öyle ya! İş kolayca çapulculuğa dökülür. Herkes Niyazi Efendi gibi pir aşkına çalışır mı? Peki, ne yapacağız? Sizin aklınıza hiçbir çare gelmiyor mu?”  </p>
			<p class="paragraf">“Hiç.”  </p>
			<p class="paragraf">“Bu Rozalti nasıl bir adam dediniz?”  </p>
			<p class="paragraf">“Pek adi bir adam. Bir gözleri var, yalnız gözlerini görsen yüreğini anlarsın. Cıva gibi oynak iki gözbebeği... Herif düşman bile değil.. Madrabaz...”  </p>
			<p class="paragraf">“Vapur kendi malı mı?”  </p>
			<p class="paragraf">“Hayır!”  </p>
			<p class="paragraf">“Öyleyse?”  </p>
			<p class="paragraf">“Vapuru biz onun aracılığıyla kiraladık. Şirketin sorumlu memuru...”  </p>
			<p class="paragraf">“Hangi şirketin?”  </p>
			<p class="paragraf">“La Fransez şirketinin...”  </p>
			<p class="paragraf">“La Fransez mi? Emin misiniz?”  </p>
			<p class="paragraf">Ahmet, Kâmil Bey’in yüzündeki değişmeyi görünce gözlerini kırpıştırdı. Kâmil Bey düşünüyordu:  </p>
			<p class="paragraf">“La Fransez... Durunuz bakalım! Ben bizim Enişte Bey’in evinde birisiyle tanışmıştım. Eğer aklımda yanlış kalmadıysa, La Fransez şirketinin direktörü demişlerdi. Kısa boylu, şişman bir Fransız...”  </p>
			<p class="paragraf">“Ben direktörü tanımıyorum. Yalnız Rozalti ile görüştüm. Zati direktör de bu işe karışmak istememiş galiba.”  </p>
			<p class="paragraf">“Karışmak istememiş mi? Neden? Direktör Fransız tebaası olmalı. Kendisi için bir tehlike yoktur ki çekinsin. Nihayet vapur tehlikeye düşer. Buna da razı olduktan sonra niçin sizinle görüşmeyecekmiş?”  </p>
			<p class="paragraf">“Yani?”  </p>
			<p class="paragraf">“Yani bu iş bana biraz karışık gibi geliyor. Eğer Ararat vapuru La Fransez şirketinin malıysa, eniştemin evinde tanıdığım adam da aynı şirketin direktörü bulunuyorsa, o Fransız armatörü bana madrabaz bir herif gibi görünmediydi. Bizim eniştenin salonu hep düşmanlarla doludur. Kasıntılı, budala, yabancı subaylarla... O gün içlerinde insana benzer bir o direktör vardı. Siz şirketin merkezini biliyor musunuz?”  </p>
			<p class="paragraf">“Direktörü görmeye mi gidelim demek istiyorsun?”  </p>
			<p class="paragraf">“Tabii görmeye gideceğiz. Bunu şimdiye kadar nasıl olup da düşünmediğinize şaştım.”  </p>
			<p class="paragraf">“Bir faydası olur mu dersin, aman kardeşim?”  </p>
			<p class="paragraf">“Haydi, paltonuz nerde? Hemen gidelim...”  </p>
			<p class="paragraf">“Adresi bilmiyoruz.”  </p>
			<p class="paragraf">Kâmil Bey’in ömründe pek az kullandığı pratik tarafı ayaklanmıştı.   </p>
			<p class="paragraf">Bir taraftan paltosunu giyerken bir taraftan konuşuyordu.   </p>
			<p class="paragraf">“Eczanede telefon rehberine bakacağım. Rehberde adresini bulurum. Acenteye gideriz. Direktör orada değilse, nerede oturduğunu sorarız. Evini, otelini öğreniriz. Haydi, vakit geçirmeyelim!”  </p>
			<p class="paragraf">“Nedime Hanım’a bir tezkere bıraksak... Merakta kalır.”  </p>
			<p class="paragraf">“Şimdilik istemez. Boş yere umuda düşürmek daha kötü... İnşallah bir iş beceririz de, müjdeyi nasıl vereceğimizi uzun uzadıya düşünürüz. Zavallıyı heyecanlandırmamak için...”  </p>
			<p class="paragraf">Yol üstündeki ilk eczaneye girip telefon rehberine baktılar. La Fransez vapur şirketi, Galata’da, Ovakimyan Hanı’nın birinci katındaydı..  </p>
			<p class="paragraf">Direktörün yerinde olup olmadığını telefonla sormayı bile akıl etmeden bir arabaya atladılar; araba hanın kapısında duruncaya kadar hiçbir şey konuşmadılar.  </p>
			<p class="paragraf">Direktör oradaydı. Bir Yahudi delikanlısı bekleme odasında yer gösterdi. Kâmil Bey’in kartını götürdü. Biraz sonra da, “Buyrun!” dedi.   </p>
			<p class="paragraf">Kısa boylu, şişman Fransız, galiba, ‘Selim Paşa oğlu Kâmil’ Bey’i hatırlayamamıştı. Kartı elinde tutarak kapıya bakıyordu. Görür görmez hemen kalktı, elini uzatarak yaklaştı:   </p>
			<p class="paragraf">“Bonjur monbey!”  </p>
			<p class="paragraf">“Bonjur mösyö...” Adını bir türlü hatırlayamayacağını anlayarak Ahmet’i tanıştırmaya girişti: “Size arkadaşım Ahmet Bey’i takdim ederim.”  </p>
			<p class="paragraf">“Enchante!”  </p>
			<p class="paragraf">Herif ziyaretçilerini güler yüzle oturttu. Zile bastı. Kahve istedi. İbrahim Bey’in evindeki tanışmadan sonra bir daha görüşemediklerine üzüldüğünü söyledi, sonra bu gelişin sebebini sordu.  </p>
			<p class="paragraf">Kimin konuşacağını bile kararlaştırmamışlardı. Ahmet o kadar heyecanlıydı ki, Türkçe, “Sen konuş!” diyebildi.  </p>
			<p class="paragraf">Kâmil Bey hiç hazır olmadığı halde, gayet kolaylıkla söze başladı:  </p>
			<p class="paragraf">“Bizim’ ‘Galatasaray’ isimli bir lisemiz var. Tabii duydunuz!”  </p>
			<p class="paragraf">“Evet.”  </p>
			<p class="paragraf">“Ben de, arkadaşım da bu mektebi bitirdik. Bizi Fransızlar okuttu. Yani biz vatanperverlik dersini Fransızlardan aldık. Bugünkü şartlar ne olursa olsun, Fransızların her çeşit vatanseverliği, hiç değilse hoşgörürlükle karşılayacaklarına eminiz.”  </p>
			<p class="paragraf">Kâmil Bey bir an sustu. Hafifçe terlemişti.  </p>
			<p class="paragraf">Direktörün bu başlangıçtan bir şey anlayamadığı gözlerini kırpıştırmasından belliydi. Kâmil Bey yutkundu, kaldığı yerden aldı:   </p>
			<p class="paragraf">“Biz vatanımızı kurtarmak istiyoruz, buna çalışıyoruz. Buna her millet kadar hakkımız var. Yani buraya sadece firmanızın tüccar müşterileri gibi gelmedik. İstenilen paranın değersizliğini biliyoruz. Bizim için malınızı daha ucuza tehlikeye koymanızı sizden isteyemeyiz. Fakat ilk pazarlıktan sonra... Aradaki fark pek büyük... Hemen de beş misli... Lütfen müsaade buyrun... Bitireyim... Biz bu parayı, yani aradaki büyük farkı ödemeyecek değiliz. Lakin şu anda bulup buluşturmamız imkânsız...”  </p>
			<p class="paragraf">“Siz neler söylüyorsunuz? Bir kelimesini bile anlayamıyorum. Önce teker teker anlaşalım. Bizim vapurlardan birisine mal mı yüklettiniz?”  </p>
			<p class="paragraf">“Evet... Ararat vapuruna...”  </p>
			<p class="paragraf">“Şu cephane meselesi mi? Peki, n’olmuş?”  </p>
			<p class="paragraf">“50 bin lira...”  </p>
			<p class="paragraf">“Ne elli bin lirası?”  </p>
			<p class="paragraf">“Vapurdan şüphelenmişler. Bu yüzden navlunu on bir bin liradan elli bin liraya çıkarmışınız.”  </p>
			<p class="paragraf">“Size bu acayip şarkıyı kim söyledi?”  </p>
			<p class="paragraf">“Kim mi söyledi? Şarkıyı mı?”  </p>
			<p class="paragraf">“Sizden elli bin lirayı isteyen kim?”  </p>
			<p class="paragraf">Kâmil Bey soluğu kesilmiş olarak Ahmet’e döndü:  </p>
			<p class="paragraf">“Adı neydi? Ro... Roz...”  </p>
			<p class="paragraf">“Rozalti!”  </p>
			<p class="paragraf">Direktör, kaşlarını çattı.  </p>
			<p class="paragraf">“Rozalti mi? Bu Rozalti haydudu demek sizden fazla para koparmaya kalktı? Vay alçak vay! Rozalti, şirketin yetkisiz bir memurudur. Bana geldiğiniz iyi oldu. Teşekkür ederim.” Zile bastı. Yahudi çocuğundan başkâtibi istedi: “Vah, vah! kim bilir hakkımızda neler düşündünüz? Ben vatanınızı bu çukurdan çıkarmaya uğraşmanızı takdir ediyorum. Sonra bu işte biz, bir vapur acentesiyiz. Namuslu bir acente malın cinsine değil, kilosuna bakar. Bin ton mal gelmiş. Bugünkü şartlarla en yüksek fiyatı istedim ki, 10.000 Türk Lirası, tutuyor. Rozalti alçağı bu parayı 11.000 liraya çıkardı. Bin lirasını, komisyon olarak bir Türk’e verecekmiş. Belki de yarısı kendisinindir. Fakat İstanbul’da bir Türk Anadolu’ya gidecek cephanelerden kâr umarsa, Rozalti’nin bu kâra ortak olması pek de ayıplanmaz. Ben sadece bu bin liraya razı olmuştum.”  </p>
			<p class="paragraf">Bu sırada kapı vuruldu. İçeriye uzun boylu, geniş omuzlu, sarı kıvırcık saçlı, mavi gözlü bir adam girdi.  </p>
			<p class="paragraf">Direktör, kalemini masaya vurarak tane tane emretti:  </p>
			<p class="paragraf">“Boris, iyi dinleyin! Rozalti’nin şirketimizle ilintisinin kesildiğine dair hemen gazetelere ilan veriniz.”  </p>
			<p class="paragraf">“Başüstüne efendim!”  </p>
			<p class="paragraf">Rus olduğu anlaşılan başkâtibin çıkmasına meydan kalmadan Kâmil Bey atıldı:  </p>
			<p class="paragraf">“Rica ederim bir dakika! Bu soylu davranışınızdan dolayı size teşekkür ederiz! Fakat Rozalti’nin kovulması, bizim işimizi bozabilir!”  </p>
			<p class="paragraf">“Durunuz... Sahi! O heriften her türlü namussuzluğu umarım. Siz gidiniz Boris! Ben kararımı size sonra bildiririm.” Rus çıktıktan sonra gülümsedi: “Biz Fransızlar, yıllardır böyle gizli şeyleri unuttuk anlaşılan!”  </p>
			<p class="paragraf">“Ne mutlu size... Keyifli bir hal değil, emin olun...”  </p>
			<p class="paragraf">“Şimdi ne yapmamı istiyorsunuz?”  </p>
			<p class="paragraf">Artık buradan ötesine Kâmil Bey’in aklı ermiyordu. Ahmet söze karıştı:   </p>
			<p class="paragraf">“Vapur Sirkeci’de rıhtıma yanaştı. Yolcu alacak...”  </p>
			<p class="paragraf">“Beklemesi tehlikeliyse hemen kalkması için emir verebilirim.”  </p>
			<p class="paragraf">“Teşekkür ederiz. Fakat... Rozalti elli bin lirayı cebine girmiş sayıyor. Bunu kaybettiğini, fazla olarak işten de atıldığını öğrenirse, öç almak için her türlü alçaklığı yapar. Aklıma şöyle bir çare geliyor. Sözgelimi vapur kömür almak bahanesiyle Kuruçeşme’ye gider. Bu gece oradan yola çıkıverir. Yarın sabah Boğazı geçmiş olur.”  </p>
			<p class="paragraf">“Hayhay! Hemen emir vereceğim...”  </p>
			<p class="paragraf">“Bunun bir tehlikeli yanı var!”  </p>
			<p class="paragraf">“Nedir?”  </p>
			<p class="paragraf">“Vapurda Rozalti’nin ortakları varsa...”  </p>
			<p class="paragraf">“Hayır! Sanmam! Tayfa, Türk ve Rus’tur. Kaptan da Rus. Rozalti ile hiçbir ilintileri olamaz.”  </p>
			<p class="paragraf">“Bir ricamız daha: Pazarlık ederken arkadaşlarımızdan birisini vapura kahveci gibi alacaktınız. Her ihtimale karşı malların yanında böyle güvenilir bir adam bulunsun istiyoruz.”  </p>
			<p class="paragraf">“Olur. İsterseniz beş kişi koyunuz.” Direktör biraz düşündü: “Ayrıca kaptana emredeceğim. İnebolu’ya kadar kıyı boyu gitsin! Herhangi bir tehlike sezerse vapuru baştan kara eder.”  </p>
			<p class="paragraf">“Hay Allah razı olsun!”  </p>
			<p class="paragraf">Bunu Kâmil Bey’le Ahmet Türkçe olarak bir ağızdan söylemişlerdi. Sonra biraz utangaç, Fransızca teşekkür ettiler.  </p>
			<p class="paragraf">Artık kahveleri bile beklemeden çıkıp gitmek istiyorlardı. Neredeyse sevinçten ağlayacaklardı. Bütün ömürlerinde bu andaki kadar mutlu olmadıklarına emindiler. Fakat direktör kahve içirmeden bırakmadı.  </p>
			<p class="paragraf">Oda kapısına kadar arkalarından geldi. Son söz olarak, “Görüyorsunuz ya,” dedi, “biz Fransızlar, vatanseverlik dersi vermekte pek kötü hocalar değiliz. Muzaffer olmanızı temenni ederim efendiler. Bütün dünya ile dövüşmeyi göze alan parasız, yani, silahsız dövüşçülere karşı ben yalnız saygı duyarım. Size başka bir yardımım dokunabilirse beni sevindirirsiniz. Yolunuz açık olsun!”  </p>
			<p class="paragraf">Kâmil Bey’le Ahmet, koridorda gözlerini kuruladılar.  </p>
			<p class="paragraf">  </p>
			<p class="paragraf">Ertesi sabah Kâmil Bey, idarehaneye gelmeden önce Kuruçeşme’ye gitti. Ararat vapurunun yerinde yeller esiyordu. Kimseyi şüphelendirmemek için bir şey sormadılar. Dönüşte Ahmet’in ardiyesine uğradı. Vapur hiç zorlukla karşılaşmadan Boğaz’ı çıkmıştı. Anadolu’ya bağlı örgütün üyelerinden bir yedek subay arkadaş da sözde kahveci olarak cephanelerle beraber İnebolu’ya doğru yolda bulunuyordu.  </p>
			<p class="paragraf">Çay içerken Ahmet ellerini uğuşturdu:  </p>
			<p class="paragraf">“Dünkü Nedime Hanım’ı asla unutamayacağım! Cephaneleri kaybetmek tehlikesine karşı aslanlar gibi dayandı da kurtuluş müjdesini işitir işitmez çocuk gibi ağladı.”  </p>
			<p class="paragraf">“Bir yerde okumuştum. İnsanlar acıya sevinçten daha fazla dayanıyorlar.”  </p>
			<p class="paragraf">“Bir şeye daha dikkat ettim. Ne zaman işler kötü gitse, İhsan’la karşılaşmaktan açıkça korkuyor. Ne zaman da bir iyi haber alsa, aklına kocası geliyor. Gözleri yaş içindeyken bile nasıl gülümseyerek, ‘Hadi İhsan’a gidelim!’ dedi.”  </p>
			<p class="paragraf">“İnönü Zaferi’nde de öyle yapmıştı. Kadın, tek başına bir ordu gibi dövüşüyor. Benim Ayşe de böyle olsun istiyorum.”  </p>
			<p class="paragraf">“Neden olmayacakmış? Dün gece İstanbul kazan, ben kepçe müjde vermek için Niyazi’yi aradım, bulamadım. Bugün ya buraya gelir, ya sizin idarehaneye... Son zamanlarda sıhhatini pek beğenmiyorum. Dikkat edin. Sevinçten yüreğine inebilir... Ortada görünmediğine bakılırsa, şimdi harıl harıl silahlı arkadaş arıyordur. Eğer bu işi becerememiş olsaydık, bu sefer mutlaka bir delilik yapıp vapuru zapta kalkacaktı. Ne dersin?”  </p>
			<p class="paragraf">“Yumuşak bir adam olduğum halde, ben bile buna karar verdim bir aralık... Vallaha, Niyazi’yle beraber gidecektim.  </p>
			<p class="paragraf">“Faydasız fedakârlık...”  </p>
			<p class="paragraf">“Faydasız, biliyorum. Fakat Niyazi, Ararat vapuruyla beraber kendisini öldürdükten sonra, ben <span class="CharOverride-2">Karadayı</span> gazetesine bir satır bile yazamazdım, hele Nedime Bacı’nın yüzüne hiç bakamazdım.”  </p>
			<p class="paragraf">Ahmet gülümseyerek sustu. O da aynı şeye karar vermişti ama, şimdi bunu söylemeye utanıyordu  </p>
			<p class="paragraf">Nedime Hanım henüz gelmemişti. Kâmil Bey gazeteleri gönülsüz gönülsüz gözden geçirirken Niyazi içeri girdi, ilk sözü, “Bir kere de sen anlat!” demek oldu.  </p>
			<p class="paragraf">Yüzü sapsarıydı. Elleri titriyordu. Kâmil Bey’in gözlerine bakmaya cesaret edemiyormuş gibi yüzünü sobaya döndürmüştü.  </p>
			<p class="paragraf">“Çay söyledin mi?”  </p>
			<p class="paragraf">“Bırak şimdi de anlat!”  </p>
			<p class="paragraf">“Ahmet söylemedi mi?”  </p>
			<p class="paragraf">“Söyledi.”  </p>
			<p class="paragraf">“İşte hepsi o kadar... Vapur şimdi İnebolu’ya doğru fışır fışır yol alıyor. 40 bin mermiyle beraber... Allah kazadan beladan saklasın! Bu akşam bana davetli olduğundan haberin var mı?”  </p>
			<p class="paragraf">“Nedime Hanım, direktörü nereden tanıyormuş?”  </p>
			<p class="paragraf">“Hangi direktörü?”  </p>
			<p class="paragraf">“Kumpanyanın direktörünü? İyi cesaret doğrusu... Bunu ancak kadınlar becerebilir. Ben düşünmeliydim. ‘Ya herifin cephaneden haberi yoksa’ diye hiç mi duraklamadı?”  </p>
			<p class="paragraf">“Kim, Nedime Hanım mı?”  </p>
			<p class="paragraf">“Nedime Hanım... Bazı işlerde düşünmemek faydalı oluyor. Herifi nereden tanıyormuş? Bağış toplarken tanımış, değil mi?”  </p>
			<p class="paragraf">“Sanırım! Öyle gibi...”  </p>
			<p class="paragraf">“Fransızcayı güzel konuşur mu? Söze pek rabıtalı başlamış. Kırk yıl düşünsem, bir Fransız’a, ‘Biz ilk vatanperverlik dersini sizden aldık!’ demeyi akıl edemezdim.”  </p>
			<p class="paragraf">Kâmil Bey, Ahmet’in, zorluğun hakkından gelmek şerefini Nedime Hanım’a mal ettiğini anladı. Belki de müjdeyi Niyazi’ye başka türlü söyleyememişti. “Şimdi, bu masum yalanın meydana çıkması için birkaç dakikalık zaman var, yok... Nedime Hanım gelince Niyazi yeniden heyecanlanacak... Kadın da şaşırır.” Kâmil Bey düşünerek, arkadaşının sinirlerini yatıştırmak için bir çare aradı. Paltosunu giydi:  </p>
			<p class="paragraf">“Ben basımevine uğrayacağım, beraber gidelim. Oradan da Beyazıt’a kadar uzanırız. Birer nargile içeriz. Nedime Bacı dün o kadar harap oldu ki, bugün evinden çıkmayacak...”  </p>
			<p class="paragraf">Niyazi dalgın bakışlarla yüzüne baktı. Bir şey söylemeden kalktı.  </p>
			<p class="paragraf">Sevincin bazen ne bitirici bir duygu olduğunu Kâmil Bey o gün Niyazi’yi gözleyerek anladı.  </p>
		</div>
	</body>
</html>