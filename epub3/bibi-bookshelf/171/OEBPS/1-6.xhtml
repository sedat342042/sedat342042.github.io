<html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-4" xml:lang="en-GB">3  </p>
			<p class="paragraf">Kâmil Bey nerdeyse dağılacak gibi her yanından ayrı gıcırtılar gelen paraşolla Üsküdar’dan Bağlarbaşı’na çıkıyordu.  </p>
			<p class="paragraf">Düşünüp taşınmış, hesaplamış, uygun bir ev bulup döşemeye gücü yetmeyeceğini anlayarak, anneannesinden kalan Bağlarbaşı’ndaki köşkü hatırlamıştı. Köşk daha babasının sağlığında haraptı. Bir ara selamlık onarıldı mı, yoksa onarılması mı düşünüldü birazdan görecekti. Avukat anahtarları verirken bekçinin iki yıl önce öldüğünü, o zamandan beri uğramaya vakit bulamadığını, satılması için bir emlakçıya bırakıldığı halde müşteri çıkmadığını söylemişti. “İster misiniz söküp götürmüşler, köşk değil kümes bile kalmamış olsun!”  </p>
			<p class="paragraf">Arabacı kırbacını şaklatarak sıska hayvanlarını haydalıyor, yokuş gittikçe dikleştiği için Kâmil Bey koca gövdesinden adeta utanıyordu.  </p>
			<p class="paragraf">Mezarlık uzayıp karanlıklaşmada, karşı sıradaki ahşap evler gittikçe küçülüp seyrekleşmekteydi.  </p>
			<p class="paragraf">Kâmil Bey, karısıyla kızını buralardan geçirip Bağlarbaşı’ndaki harap köşke nasıl götüreceğini, orada nasıl barındıracağını düşünerek kaygılandı. Parasızlığın ne kadar umut kırıcı bir şey olduğunu şimdiye kadar hep aklıyla bilmiş, böyle yaşayışında hiç denememişti. Yoksul insanların varlıklılarla neden aynı olaylar karşısında aynı düşüncede, duyguda, davranışta olamayacaklarını şimdi daha iyi anlıyordu. Yoksulluk umut kırıcıydı. “Umudunu yitiren her şeyi yitirmiş olur” sözü doğruysa yoksulların duyacakları bunaltının hele çok sürer, hele başkalarının sorumlulukları da binerse ne kadar dayanılmaz hale geleceğini şimdi, bu eski arabanın diş gıcırtılarına benzeyen sesleriyle sarsılırken gerçekten anlıyordu. Oysa parası yoktu ama, gene de hatırı sayılır büyük zenginlerdendi. “Belki de duyduğum korkulu şeyler bile asıl gerçek değil... Çünkü benim için bu durumda kesin umutsuzluk daha söz konusu olamaz,” diye geçirdi aklından...  </p>
			<p class="paragraf">Köşkü gözünün önüne getirmeye çalıştıkça, ağaçları, orman kadar kalabalık çok büyük bahçeyi, suyu kesilmiş büyük havuzları, dibi görünmeyen derin kuyuları, yıkık duvarları hatırlıyordu. Köşkün oturulmaz halde olduğuna emindi. Selamlığa yerleşmeyi tasarlamıştı. Hiç hatırlayamadığı, belki de hatırlamak istemediği için hatırlayamadığı selamlığa nasıl yerleşeceği üzerinde hiçbir fikri yoktu. “Yerinde görürüm, ne yapacağımı orada kararlaştırırım,” diyerek çıkmıştı yola... Bina çok eskimişse kaça onarılır? Eşyalar kullanılabilir gibi değilse, şubat ortalarından mayısı tutabilmek için gerekli sobalar, odun, kömür kaç paraya, nereden sağlanır?  </p>
			<p class="paragraf">Dondurucu soğuğu iliklerinde duyarak kalın paltosuna sarındı. Ne olursa olsun enişteden, haladan para istememeye kesinlikle karar vermişti. İstemeyecekti de ne yapacak? Orasını bilmiyor, düşünmeye de yanaşmıyordu. Belki okul arkadaşlarının varlıklılarına, uzak akrabalarına, baba dostlarına başvuracaktı. Avukat bazı hisseli arsaların satışı imkânından söz etmişti. “Veririm yok pahasına... Yok pahasına verilince alıcı bulunur elbette...”  </p>
			<p class="paragraf">Arabadan kapının önünde indi. Arabacıyı savdı. Bulunduğu yerden köşkün üçüncü katlarıyla damı görünüyordu. Kiremitler uçmuş, saçaklar sarkmış, pancurların bir kısmı kopup düşmüş, camların bir çoğu kırılmıştı. Buna karşılık sokak üstündeki yüksek duvarlar, arabaların girip çıkması için epeyce büyük tutulmuş kapı sağlam gibiydi. Selamlık kapının solundaydı. Onun da badanası bozulmuş, panjurları kağşamıştı. Kancasından kurtulup sarkan su oluğuyla çarpılmış soba borusu bakımsızlığını gösteriyor, genel görüntüsü güvensizlik veriyordu.  </p>
			<p class="paragraf">Kâmil Bey, “İmkânsız burada barınmak... Peki n’apacağız?” diye içinin içinden irkilip, ürküntüyle gözlerini kırpıştırdı. Belli bir şey, içerde görecekleri burda barınma umudunu büsbütün gülünç hale getirecekti. Çevresine korkuyla bakarak bir an savuşmayı tasarladı, sonra bakmadan dönmenin aptallık olacağını düşünerek isteksiz yürüdü.  </p>
			<p class="paragraf">Kapıdaki kocaman asma kilidi görünce avukatın anahtarları verirken söylediklerini hatırladı. “Bekçi ölünce mahalle imamı bir asma kilit takmış kapıya... Anahtarı da Mahir Paşa Köşkü’ne bırakmış... Hatırladınız mı böyle bir komşu?..”  </p>
			<p class="paragraf">Kâmil Bey, Mahir Paşa’yı değil, oğlu Fuat Bey’i hatırlamıştı. Fuat Bey kendisinden dört yaş büyüktü. Galatasaraylıydı. Çok okur, galiba şiir bile yazardı. Beraber ava giderler, kürek çeker, boks yaparlardı. İstanbul’daki İtalyan Büyükelçiliği müsteşarının güzel kızıyla –1900’de– evlenip Avrupa’ya yerleşmişti. 1906’da, Fuat Mahir Bey’in başına, hiç beklenmez bir büyük felaket geldiği duyuldu. Karısı bir başkasını severek altı yaşındaki kızını alıp gitmiş, o zamandan beri de Fuat Mahir Bey’i gören olmamıştı. Kâmil Bey, bu yakışıklı çocukluk arkadaşının uğradığı hakareti ne zaman hatırlasa dehşete yakın bir ürküntü duyuyordu. Gene aynı ürküntüyü duyduğu için duvarın dibinden çekinerek yürüdü. Köşeyi döndü. Kapıya isteksiz yaklaştı, çıngırağın halkasını tuttu, bir an durakladı. Geçenlerde rastladığı okul arkadaşlarından birinin, “O felaketten sonra gören yok!” dediğini hatırlayarak halkayı çekti.  </p>
			<p class="paragraf">Zilin çalmasıyla kapının açılması bir olmuş, karşısına hiç beklemediği biri, bir Kadiri dervişi çıkmıştı. Başında kara taç, kara sarık, sırtında kara cüppe, belinde kara taşlı kemer vardı. Kara sakalı nerdeyse göbeğine inecekti. Önce dalgın, uzak bakmış, sonra tanımaya çalışarak kara gözlerini kırpıştırmaya başlamıştı.  </p>
			<p class="paragraf">Kâmil Bey karşısındakinin Mahir Paşa’nın oğlu Fuat Bey olabileceği şüphesiyle irkilmişti. Hayır, zevkli giyimleriyle 1900’lerde başkentin yerli yabancı bütün şık delikanlılarını arkasında sürükleyen Fuat Mahir olamazdı bu derviş...  </p>
			<p class="paragraf">“Kâmil Bey... Kâmil... Nerden çıktınız?”  </p>
			<p class="paragraf">“Fuat Bey... Siz misiniz kardeşim?”  </p>
			<p class="paragraf">Kucaklaştılar.  </p>
			<p class="paragraf">Kâmil Bey ayrılıp bakmaya cesaret edemiyordu.  </p>
			<p class="paragraf">Fuat Bey geri çekilerek yol verdi:  </p>
			<p class="paragraf">“Buyrun!”  </p>
			<p class="paragraf">“Girmeyeyim... Bizim köşkün anahtarını...”  </p>
			<p class="paragraf">“Evet, bize bırakmış imam efendi... Yalnız mısınız?”  </p>
			<p class="paragraf">“Evet!”  </p>
			<p class="paragraf">“Girin öyleyse... Birer kahve içelim!”  </p>
			<p class="paragraf">“Mersi... Rahatsız olmayın...”  </p>
			<p class="paragraf">“Girin girin... Kim bilir nereye koydular! Arayacağız! Geçin şöyle...”  </p>
			<p class="paragraf">Alındığı oda sıcaktı. Kâmil Bey yalnız kalınca çevresini gözden geçirdi. Duvarlarda çeşitli tarikat taçlarının resimleriyle çeşitli yazı levhaları asılıydı. Bunların en büyüğü, herhalde en değerlisi Kadiriliğin piri İsmail Rumi’nin adını taşıyordu. Resimlerden biri Rufai arması, birisi resul kapısıydı. Raflarda Rufai şişleri, Rufai gülü, şifa topuzu, meydan aynası, dergâh çırağı, şifa tasları, birkaç keşkül, işlemeli buhurdanlar, gülabdanlar, kudümler, çalpareler, bir tane üstü yazılı teber, çok değerli olduğu anlaşılan kırk budak dünya güzeli denilen şamdan vardı. Yerlere geyik, tiftik, koyun gibi çeşitli hayvanların postları serilmişti. Raflardan biri meşin kaplı kitaplarla doluydu. Bunlardan bir tanesi, elyazma bir kitap sedirde açık duruyordu. Gençliğinde güreş tutan, boks yapan, iyi ayak topu oynayan, eskrimde Avrupa’nın en ustalarıyla başa çıkan, zengin, güçlü, yakışıklı olduğu kadar da uçarı hovarda, birkaç Batı dilini ana dili gibi bilen Fuat Mahir, nasıl bir kıyametten geçerek bu kadar değişmişti?  </p>
			<p class="paragraf">“Şekerli yaptım kahvenizi Kâmil Bey... Hava soğuk... İyi gelir. Yanlış mı düşündüm?”  </p>
			<p class="paragraf">“Rica ederim... Zahmet oldu. Rahatsız ettim. Okuyordunuz...  </p>
			<p class="paragraf">“Değeri yok...”  </p>
			<p class="paragraf">Kâmil Bey ayıp bir şey yapıyormuş gibi, utançla gözlerini duvardaki levhalarda, raflardaki öteberide gezdirdi. Gülümsemeye çabalıyordu.  </p>
			<p class="paragraf">“Şaştınız değil mi Kâmil Bey kardeşim? Beni görünce, ‘N’oldu buna? dediniz?”  </p>
			<p class="paragraf">“Yok... Hayır! Anlıyorum. Zor... Çok zor... Hiç beklemediğimiz felaketlere uğradık. Memleket... Hepimiz...”  </p>
			<p class="paragraf">“Evet...” Fuat Mahir bir an duraklamış, belli ki bir şey söyleyecekken vazgeçmişti. Gözlerini utançla yere eğdi. “Çoktan beri mi buradasınız? Nerdeydiniz savaş yıllarında?”  </p>
			<p class="paragraf">“Yeni geldik. Niyetimiz buraya yerleşmek...” İmdat istediğini sözünün yarısında fark ederek tutuklaştı. “Bitişiğe...” Bundan sonrasını büsbütün zor söyledi. “Sizi burada bulduğuma sevindim. Komşu olacağız...”  </p>
			<p class="paragraf">“Ne kadar iyi... Ama bilmem ki, ben artık makbul bir komşu sayılır mıyım? Dünyayla ilintimi kestim. Hayır, doğrusu kesmeye çabalıyorum. Başıma gelenler...” Bir an gözlerini yumdu. “Savaş yıllarından sonra başımıza gelenler... Oturup düşündüm. ‘Ya silahlanıp Anadolu’dakiler gibi dağa çıkmalı ya da dervişliğe sığınmalı,’ dedim. Çok güçsüz bir insan olduğumu, karar verdikten sonra anladım! Benimkisi düpedüz kaçaklıktır.”  </p>
			<p class="paragraf">“Rica ederim!”  </p>
			<p class="paragraf">“Kaçaklıktır. Olsun. Gitgide hiçbir utanç, hiçbir olay beni sarsmıyor. Dünya ile arama bir kara cüppeyi germeye uğraşıyorum. Mümkün mü? Göreceğiz. İnsanoğlu gücünün yetmeyeceğini kestirdiği yerde çabalarsa alçaklık eder. Önceleri, bu kılıkla sokağa çıkmayı göze alamıyordum. Bavulda taşıyordum, tekkelere giderken bu ıvır zıvırı... Bir ara, memleketten büsbütün basıp gitmeyi düşünmedim değil... Çekersin tetiği, pırr der uçarsın! Gücüm yetmedi. Ölmeye gücüm yetmedi de, inanır mısınız, bu kılıkla sokağa çıkmaya yetti. Şimdi rahatım. Elimi göğsüme götürüp bir hu çekiyorum yürekten... ‘Derviş baba’ diyorlar, seviniyorum. Tarikatlar üzerinde durdunuz mu az çok?”  </p>
			<p class="paragraf">“Hayır!..”  </p>
			<p class="paragraf">“Ayıramaz mısınız dış görünüşten kimin hangi yolda olduğunu?”  </p>
			<p class="paragraf">“Sanmam.”  </p>
			<p class="paragraf">“Ben aslında Kadiri’yim. Ayrıca Rufailiğe de heveslendim. Bu üstümdekiler Rufai giyimidir. Akşama doğru Tabutçular içindeki Sandıkçı Şeyh Etem tekkesine gidecektim.”  </p>
			<p class="paragraf">“Engel olmadım ya? Çok üzülürüm...”  </p>
			<p class="paragraf">“Neye engel olacaksınız! Akşama gidecektim. Gitsem n’apacaktım? Bir köşeye oturup tek başıma düşünecektim. İnsan bir kere tek başına kalmaya görsün! Nerde olsa tek başınadır. Meydan savaşında bile...” Gözlerini kapayıp bir zaman sustu. “Özür dilerim... Daldım elimde olmadan...” Sesini yalvarır gibi alçattı. “Aklımda yanlış kalmadıysa... Çocuğunuz vardı değil mi? Yutkundu. Yanılmıyorsam kız çocuğu.”  </p>
			<p class="paragraf">“Evet!”	  </p>
			<p class="paragraf">“Kaç yaşında?”  </p>
			<p class="paragraf">“Altısına yeni bastı.”  </p>
			<p class="paragraf">“Altısına... Sıhhatli mi?”  </p>
			<p class="paragraf">“İyidir.”  </p>
			<p class="paragraf">“Çok yaşasın!”  </p>
			<p class="paragraf">Dayanacak bir yer arıyormuş gibi bakındı. Çaresizlikle göbeğine bağladığı ellerinin parmaklarını sıkıyordu. Utançla gülümsedi:  </p>
			<p class="paragraf">“Bir dakika... Bakalım buldular mı anahtarı, alıp geleyim... Satmayı düşünmüyorsunuz değil mi? Birkaç kez tellallar müşteri getirip gezdirdiler. Ödüm koptu, çalgıya çengiye meraklı bir yeni zengin alır diye...”  </p>
			<p class="paragraf">“Yok, hayır! Oturmayı düşünüyorum bu yaz... Ne dersiniz, barınılabilir mi?”  </p>
			<p class="paragraf">“Köşkte sanmam! Kalabalık değilseniz, uygun da görürseniz, selamlık daha iyicedir. Ama gene de biraz onarım ister.”  </p>
			<p class="paragraf">Derviş Fuat Mahir gülümseyerek çıktı, zincire bağlı bir anahtarı getirdi.  </p>
			<p class="paragraf">“Buyrun... Hemen bakmak ister misiniz? En iyisi, hadi beraber görelim!”  </p>
			<p class="paragraf">“Zahmet olmasın?”  </p>
			<p class="paragraf">“Yok canım! Merak ettim apansız... Bakalım, on beş yıldır ne kadar değişmiş... Aslında bu değişmeyle kendi değişmemizi de madde olarak görmüş olacağız!”  </p>
			<p class="paragraf">İki yıllık derviş Fuat Mahir Bey’le, iki yıllık yoksul Kâmil Bey, köşkün kapısını birisine baskın vereceklermiş gibi soluklarını keserek açtılar, bahçeye girince sözleşmişler gibi hiçbir şey konuşmadan yan yana köşke doğru yürüdüler. Oysa köşkte en küçük umut olmadığı ilk bakışta görülüyordu.  </p>
			<p class="paragraf">Çifte merdivenin mermer basamaklarından birkaçı çatlamış, kapıyı örten renkli camların çoğu kırılmıştı. Paslı kilit anahtara epey direndi, rezeler gıcırdadı.  </p>
			<p class="paragraf">Alt kat insanın nefesini tıkayacak kadar küf kokuyordu. Bağlarbaşı’nın yüksekliğinde bu küf kokusu, ancak damın akmasıyla açıklanabilirdi. Odalar tamtakırdı. Sıvalar dökülüp bağdadiler ölü iskeletleri gibi meydana çıkmış, sarkan tavan tahtaları gibi döşemeler de yer yer çürümüştü.  </p>
			<p class="paragraf">Karanlık hamam aralığından kapısı kaykılmış kiler odasına kedi kadar fareler koşuşuyordu.  </p>
			<p class="paragraf">Birinci katın merdivenlerini yarısına kadar çıkabildiler. Basamaklar her adımda beşik gibi sallanıyordu. Trabzanların aralarını örümcek ağları silme kaplamıştı.  </p>
			<p class="paragraf">Burayı baştan aşağı yıkıp yerine yeni bir bina yapmaktan başka çare olmadığını anlayınca kapıyı kapatmayı bile gerekli görmeden bahçeye indiler.  </p>
			<p class="paragraf">Kâmil Bey için daha korkuncu, selamlık da umduğu kadar sağlam değildi. Alt kat taşlığı kapkaranlık, oda kapıları bakımsız... Köşelerde süprüntü yığınları duruyor. Üst kat da yer katından daha aydınlık sayılmaz!  </p>
			<p class="paragraf">Kâmil Bey içerisine eşyalar koyulmuş odayı bile açmak istemedi. “Hele bir baksak,” diyen derviş arkadaşına suçlu gibi utangaç utangaç gülümsedi:  </p>
			<p class="paragraf">“Burada barınmak mümkün değilse, ne faydası var bakmanın?”  </p>
			<p class="paragraf">“Burada barınmak...” Fuat Mahir Bey gözlerini kısarak çevresine çepeçevre baktı. “Badana edilse... Silip süprülse... Şurası burası biraz onarılsa... Belki benzer bir şeye... Ne kadar harcayabilirsiniz? Ne tasarladınız?”  </p>
			<p class="paragraf">“Hiçbir fikrim yok! Böylesini kestirememiştim. Hayır! Burada olmaz. Nermin’e böyle bir şey yükleyemem! Kızımın ödü kopar orman gibi bahçede... Köşkün korkunçluğu düşlerine girer!”  </p>
			<p class="paragraf">“Evet. Mümkündür. Kaç yaşında demiştiniz? Altı, değil mi?”  </p>
			<p class="paragraf">“Altı yaş...” Fuat Mahir Bey gözlerini yummuştu. “Sıkı tutmalı kızları bu yaşta...”  </p>
			<p class="paragraf">“Sıkı mı tutmalı? Nasıl sıkı...”  </p>
			<p class="paragraf">“Bırakmamalı kadınlara... Nasıldır ilginiz? Gündelik ilginizi soruyorum.”  </p>
			<p class="paragraf">“Gündelik ilgi... Olağan... Bütün babalar gibi... Sabahleyin yatağıma gelir. Biraz oynaşırız. Öğle yemeğinde ya görürüm ya görmem. Akşam uyumadan önce beni öper.”  </p>
			<p class="paragraf">“Olmadı! Hiç olmaz! Katiyen...  </p>
			<p class="paragraf">“Katiyen mi? Anlamadım?”  </p>
			<p class="paragraf">Derviş Fuat Bey de kendi sözlerinden hiçbir şey anlayamamış gibi, gözlerini şaşkınlıkla kırpıştırarak gülmeye çalıştı:  </p>
			<p class="paragraf">“Anlaşılır şey değildir aslında... Ben, kız çocuklarının kadınlar tarafından eğitilmesine karşıyım. Nedeni uzundur. Bence babalar daha yakından ilgilenmelidir kızlarıyla... Bir gün anlatırım...” Kâmil Bey’in elini tuttu. “Daha önce şu ev işini bitirelim.”  </p>
			<p class="paragraf">“Nasıl?”  </p>
			<p class="paragraf">“Durumu anlayarak... Oturur hale gelir mi? Buna gücümüz yeter mi?”  </p>
			<p class="paragraf">“Kimden öğrenebiliriz bunu?”  </p>
			<p class="paragraf">“Hele gelin bakalım... Bu memlekette mahalle kahveleri boşuna dopdolu değildir.”  </p>
			<p class="paragraf">Nuhkuyusu’nun köşesindeki bahçeli kahveye gittiler.  </p>
			<p class="paragraf">Fuat Mahir Bey, Dülger Cemil Usta’yı sordu. Evinde olduğunu öğrenince çırağı koşturup acele çağırttı.  </p>
			<p class="paragraf">Dülger Cemil Usta tez canlılığı, dobralığı kadar hiç öfkelenmemesiyle de semtte ün salmış ufak tefek bir adamdı.  </p>
			<p class="paragraf">Hep yere bakarak konuşuyor, böylece insanlarla ilgisiz görünüyordu.  </p>
			<p class="paragraf">Derviş Fuat Mahir Bey’i ölçülü bir saygıyla selamladı. Anlattıklarını dikkatle dinledi. Gözlerini kaldırmadan yavaşça sordu:  </p>
			<p class="paragraf">“Fuat Bey, arkadaşınız her şeyi çok bildiğini sanan üstün akıllı, derin fikirli beyefendilerden midir?”  </p>
			<p class="paragraf">“Nasıl her şeyi?”  </p>
			<p class="paragraf">“Sözgelimi, ev onarımı işlerinden... ‘Şuraya şu kadar metre mikâp tahta gider, şu duvara şu kadar araba taş ister,’ filan diye karışır mı üstüne elzem olmayan işlere?”  </p>
			<p class="paragraf">“Hayır! Sanmam.”  </p>
			<p class="paragraf">“Bakın bu iyi... Yakın uzak akrabalarından bilgiçler... Akıldaneler... Koşar gelir her işe burnunu sokar hayır sahipleri var mıdır?”  </p>
			<p class="paragraf">“Sanmam. Neden sordun?”  </p>
			<p class="paragraf">“Ona göre fiyat isteyeceğim!”  </p>
			<p class="paragraf">“Daha mı az, daha mı çok?”  </p>
			<p class="paragraf">“Elbette daha çok! İşten anlarla boğuşacağız. Haydi gidelim de ne istediğinizi yerinde söyleyin.”  </p>
			<p class="paragraf">Yolda selamlığı onartmak istediklerini, fakat fazla para harcamak niyetinde olmadıklarını Fuat Mahir Bey anlatmıştı.  </p>
			<p class="paragraf">Cemil Usta, selamlık binasını önce dışardan çepeçevre dolaştı, gözlerini kısarak bir şeyler hesapladı.  </p>
			<p class="paragraf">İçeri girince derviş, Kâmil Bey gibi şöyle bir bakıp merdivene yönelmedi. Pencereleri, kapıları açarak taşlıkla odaları, mutfağı aydınlattı. Yukarda da aynı işi yapınca Kâmil Bey yıllardır kapalı kalmış bir eve loşluğun bir bakışta verdiği, “Burda oturulmaz,” fikrinin ilk andaki kadar gerçek olmadığını anladı.  </p>
			<p class="paragraf">Bol ışık, burada barınılabileceğini meydana koymuştu ama, onarımın pek ucuza çıkamayacağını da göstermişti.  </p>
			<p class="paragraf">Cemil Usta, zengin bir müşteriyi muayene eden ünlü bir doktor gibi selamlığın her yanını yokladı. Bahçeden aldığı kalınca bir değnekle dokunup, vurup gelen sesleri dinledi, ufak tefek onarımdan başka ne gibi değişiklikler düşünüldüğünü sordu. Yukardaki helanın alafrangaya çevrilmesi, büyük odadan ara kapıyla geçilen küçük bir sandık odasının fayans döşenerek banyo haline getirilmesi şarttı.  </p>
			<p class="paragraf">Cemil Usta gene zihninden birtakım hesaplar yaparak bütün bu işlerin yedi sekiz yüz liraya çıkabileceğini söyledi.  </p>
			<p class="paragraf">Kâmil Bey binlerce lira bekliyordu. Yedi sekiz yüz liraya şaştı, sevindi, fakat içinde bulunduğu durumun bu kadarcık bir parayı bile bulmaya imkân vermediğini sıkılarak açıkladı.  </p>
			<p class="paragraf">Bahçeye keyifsiz indiler.  </p>
			<p class="paragraf">Derviş Fuat Mahir Bey biraz çekingen, “Borçlansanız da sonra yavaş yavaş ödeseniz?” dedi.  </p>
			<p class="paragraf">Hayır, bugünkü durumda böyle bir borcun altına giremezdi; şundan ki, ödeme şartlarını zamanında yerine getireceğine güvenemezdi.  </p>
			<p class="paragraf">Onlar konuşurken Cemil Usta, fesini ensesine yıkmış çevresine bakıyordu. Neden sonra, Kâmil Bey’in sözünü kesti:  </p>
			<p class="paragraf">“Köşkü ne yapmayı düşünüyorsunuz?”  </p>
			<p class="paragraf">“Hangi köşkü?”  </p>
			<p class="paragraf">“Bunu... Cemil Usta çenesiyle büyük kapıyı gösterdi.”  </p>
			<p class="paragraf">“N’olacak bu böyle?”  </p>
			<p class="paragraf">“Hiç... N’olabilir?”  </p>
			<p class="paragraf">“Biraz daha geçerse yıkılır durduğu yerde...”  </p>
			<p class="paragraf">“Evet...”  </p>
			<p class="paragraf">“Başka bir niyetiniz yoksa... Verelim bunu yıkıcılara...”  </p>
			<p class="paragraf">“Kime verelim?  </p>
			<p class="paragraf">“Yıkıcılara... Sokağa atsan bin lira, bin beş yüz lira eder.”  </p>
			<p class="paragraf">“Yok canım! Alan olur mu, emin misiniz?”  </p>
			<p class="paragraf">“Olur. Ayrıca bazı meşe kaplamalardan da yararlanırız. Tavan süslerinden falan... Selamlığın onarımı da böylece daha ucuza gelir.”  </p>
			<p class="paragraf">“Gerçek mi? Hay Allah sizden razı olsun! Karşılar mı onarım masrafını?”  </p>
			<p class="paragraf">“Vızır vızır!”  </p>
			<p class="paragraf">Kâmil Bey son birkaç yıldır hiç bu kadar candan yürekten sevinmemişti.  </p>
			<p class="paragraf">Derviş Fuat Bey, Cemil Usta’nın omuzuna vurdu:  </p>
			<p class="paragraf">“Hay aklınla bin yaşa!.. Neden düşünemedik biz bunu? Nerde buluruz yıkıcıları? Çok sürer mi bu iş?”  </p>
			<p class="paragraf">“Yok canım! Bizim Ermeni Bedros Ağa şuracıkta... Ermeni kırımından bize kızgın olduğu için hırsla girişir ki... Haftaya bırakmadan dümdüz eder.”  </p>
			<p class="paragraf">Kâmil Bey kendi sesini yadırgayarak elinde olmadan yalvardı:  </p>
			<p class="paragraf">“Alır mısınız üstünüze bu zahmeti Cemil Efendi?”  </p>
			<p class="paragraf">“Hay hay!”  </p>
			<p class="paragraf">“Sağolun. İşte anahtarlar... Zorluk çıkarsa, Fuat Bey’e başvurursunuz. Ben artık bu işe ‘oldubitti’ diyebilir miyim?”  </p>
			<p class="paragraf">“Bedros Ermeniyle pazarlığı kestikten sonra evet...”  </p>
			<p class="paragraf">“Pazarlığı da siz yapsanız. Hiç aklım ermez benim... Gerçekten ermez!...  </p>
			<p class="paragraf">Cemil Usta, Kâmil Bey’e bu kez bir başka alıcı gözüyle baktı.  </p>
			<p class="paragraf">“Nerede oturuyorsunuz?”  </p>
			<p class="paragraf">“Nişantaşı’nda...”  </p>
			<p class="paragraf">“Telefon var mı?”  </p>
			<p class="paragraf">“Var, evet.”  </p>
			<p class="paragraf">“İyi öyleyse... Verin bana numarasını...”  </p>
			<p class="paragraf">Cemil Usta ertesi gün telefon ederek pazarlığı Bedros Ermeni ile bin altı yüz liraya kesiştiğini, razı olursa yıkımın yarın sabah başlayacağını haber verdi.  </p>
			<p class="paragraf">İki gün sonra Kâmil Bey Bağlarbaşı’na gittiği zaman köşkün çatısı değil, üst kat bile sökülüp alaşağı edilmişti.  </p>
			<p class="paragraf">Kâmil Bey önce sevindi, sonra birden durumun çapraşıklığını fark ederek ürktü, saflığına kızdı.  </p>
			<p class="paragraf">Kapıdan girdiği zaman karşılaştığı görüntü, birkaç ayda değil, belki de bir yılda imlaya gelmeyecek bir kıyametti. Yıkıcı Bedros Ağa’nın takımı naralar atarak çalışıyor, her naralanma sonunda çatırdıyla bir şeyler sökülüp havaya toz bulutları kaldırıyordu.  </p>
			<p class="paragraf">Selamlık da iskelelerle çevrilmiş, iskelete dönmüştü.  </p>
			<p class="paragraf">Kâmil Bey ne yapacağını kara kara düşünürken Cemil Usta yıkıcıdan aldığı bin altı yüz lirayı sayıp verdi, sonra selamlığın onarım hesaplarını yeniden yaptığını, köşkten seçtiği bazı meşe kaplamalardan, tavan oymalarından yararlanacağı için bu işi çok daha ucuza bitireceğini söyledi. Kâmil Bey paralar elinde, dalgın dinliyor, memnun olmuşa benzemiyordu. Sökülen tahta çatırdıları arasında çekinerek sordu:  </p>
			<p class="paragraf">“Ne zaman biter? Bence önemli olan çabuk bitmesi...”  </p>
			<p class="paragraf">“Onarım mı? En geç on beş gün... Hadi biraz daha uzun tutalım, en geç yirmi gün sonra taşınabilirsiniz!”  </p>
			<p class="paragraf">“Demeyin! Bu kargaşalık... Bu toz duman...”  </p>
			<p class="paragraf">“Anlamadım. Hiç meraklanmayın... Hafta sürmez, köşkü sırtlayıp savuşur Bedros Ağa... Temellerini öyle düzler ki burada, böyle bir köşkün olduğuna on tanık getirseniz kimse inanmaz.”  </p>
			<p class="paragraf">Kâmil Bey de bu söze pek inanmamıştı. Bakımsızlıktan ormana dönmüş bahçeye kederle bakıyordu.  </p>
			<p class="paragraf">Cemil usta gülümsedi:  </p>
			<p class="paragraf">“Bahçeyi de Fuat Bey üstüne aldı... İşe girişti bile...”  </p>
			<p class="paragraf">“İşe mi girişti?  </p>
			<p class="paragraf">“Çoktan... Duvarların yıkıklarını ördürüyor bir yandan, bir yandan da elinde balta, kazma kürek, çalıyı çırpıyı söküp ağaçları buduyor...”  </p>
			<p class="paragraf">“Yok canım! Nerede şimdi?”  </p>
			<p class="paragraf">“Hamam yıkığının arkasında...”  </p>
			<p class="paragraf">Kâmil Bey telaşla yürüdü. Derviş Fuat Bey mart güneşinde cüppeyi atıp kollarını sıvamış, keskin bir nacakla ağaç gövdelerini saran fışkınlara girişmişti. İlahi ağzıyla şiirler okuyordu:  </p>
			<p class="paragraf">  </p>
			<p class="paragraf">Seriri bezmi fakiri öyle her cana vermezler,  </p>
			<p class="paragraf">Değil her cana be yahu belki canana vermezler.  </p>
			<p class="paragraf">  </p>
			<p class="paragraf">“Vermezler”e alay olsun diye “virmezler” diyor, “be yahu”nun son hecesini beşer elif boyu uzatarak ortalığı inim inim inletiyordu.  </p>
			<p class="paragraf">Kâmil Bey’i görünce nacağının sapına dayanıp durdu, dörtlüğü tamamladı:  </p>
			<p class="paragraf"><span class="CharOverride-2">Efendiiii hiç umma ab-ı hayatı bâdeden hisse  </span></p>
			<p class="paragraf"><span class="CharOverride-2">Ânı insana tahsis ettiler hayvana virmezler!  </span></p>
			<p class="paragraf">  </p>
			<p class="paragraf">“Kolay gelsin Fuat Bey... Neden yoruyorsunuz kendinizi?..”  </p>
			<p class="paragraf">“Dervişlikte yorulma yoktur, çabalama vardır. Biz Kadiri donuna boş yere mi girdik! Hayır! Ne denilmiştir: ‘Arısının balıyım, bahçesinin gülüyüm / Bağının bülbülüyüm, pirim Abdülkadirin’ denilmiştir. Abdülkadir’i ayandan Kürt Abdülkadir belleme Kâmil Bey, Abdülkadir Geylani Efendimizdir anılan. İlerde, küçük baltasıyla zikreder gibi iki yana sallanarak çalışan kıranta adama seslendi.” Gel bakalım bahçıvan!’ dedi... “Yaklaş ki adı Kâmil, kendisi Kadiri yoluna girmediğinden kara cahil bir can göresin! Kederlenesin! Kederlenesin! Çünkü ne denilmiştir, !Ham ervaha eyvah eyvah!’ denilmiştir.” Kırçıl sakallarından ter damlayan pembe yanaklı, baygın çakır gözlü adamı Kâmil Bey’e tanıştırdı: “Abdülkadiri Geylâni Efendi’miz köçeklerinden... Ve de Üsküdar’ımızın belli başlı Kadiri dergâhlarından Selamsızdaki Hindiler Tekkesi dervişlerinin göz bebeği, gündüzleri Bağlarbaşı bahçelerinde, geceleri de cennet bağlarında uğraşır, canım ciğerim, bahçıvan Derviş Lâleci Zülfi can...”  </p>
			<p class="paragraf">Adam elini göğsüne götürerek derin bir hu çekti.  </p>
			<p class="paragraf">Derviş Fuat Mahir Bey’in keyfi yerindeydi. Nacağı “hınk” diyerek sallarken Lâleci Zülfi canı anlatıyordu:  </p>
			<p class="paragraf">“Kadiriliği tamamlayıp Halvetiliğe hoplamıştır ve de halifelik katına kurulmuştur. Ne demektir bu? Yedi daireyi sırayla aştı demektir. Ardından mükâşefe çağı görünür. Mükâşefe, keşiften azmadır. Aslı kul ile Tanrı arasındaki nur ile karanlıktan meydana gelen yetmiş bin utancın gelişmesidir. Halife Tanrı’ya yakınlığı, zevk aracılığıyla duyar. Bu zevk, Selim Paşa’nın oğlu Kâmil Bey, sizin gibi hamların sandığı günah zevki değildir. Bu zevk riyazetle elde edilir. Sonu vuslattır ama, Osmanlı divanlarında aziz köpürterek istenen et vuslatı değildir. Halvetilik de utanç derecelerinin en yükseğidir. Halvetle olur. Velilik mertebesine bir şey kalmaz ki, her babayiğitin eline geçmez. Çünkü...”  </p>
			<p class="paragraf">Her çünkünün arkasından bir sürü anlaşılmaz söz geliyordu. Kâmil Bey bu sersem edici söz kalabalığının arasında kendisini, nasıl olduğunu bilmeden elde nacak çalı çırpı yolarken buldu.  </p>
			<p class="paragraf"> Dervişler bir ağızdan ilahiler okuyorlar, “Ben bilmez idim gizli ayan hep sen imişsin / tenlerde ve canlarda nihan hep sen imişsin” diye höykürüyorlardı.  </p>
			<p class="paragraf">Öğle ezanı okunup yemek paydosu için işi bıraktıkları zaman Kâmil Bey adamakıllı acıkmıştı. Kollarında, bacaklarında, belinde çoktandır unuttuğu tatlı bir çekilme vardı. Yıllardan beri ilk defa gerçek iştahayla canı ekmek istiyordu. Fuat Bey’in “lokma” davetini hiç nazlanmadan kabul etti.  </p>
			<p class="paragraf">Lâleci Zülfi Derviş gelmediğinden yemekte yalnızdılar.  </p>
			<p class="paragraf">Kâmil Bey, yüzde yüz Batı kültürüyle yetişen, ömrü Avrupa’da geçen Fuat Bey’in Kadiri dervişliğiyle hangi yenilgiye teselli aradığını kestirmişti ama, bu karara nerelerden geçerek vardığını da öğrenmek istememezlik edememişti. Eğer çocukluk arkadaşı ilk görüştükleri günkü gibi davransaydı gene belki bir şey soramayacaktı. Fakat Fuat Bey de ne düşünmüşse düşünmüş, değişmişti. Daha rahattı. Dervişliğiyle övünüyor denebilirdi.  </p>
			<p class="paragraf">Kâmil Bey bundan cesaret alarak, önce özür diledi, istemezse karşılık vermemesini rica ederek dervişliğe neden, nasıl, ne zaman girdiğini sordu.  </p>
			<p class="paragraf">Fuat Mahir Bey de böyle bir soruyu bekliyor olmalıydı. Hiç duraklamadan söze başlamasından hazırlandığı da anlaşılıyordu.  </p>
			<p class="paragraf">“Bilmem başınıza hiç geldi mi? Yaşamaktan usanıverdim bir gün apansız... Neden mi? Uygun bir sırada nedenlerden birkaçını söylerim. Saçma bulacaksınız. Evet, saçmadır! Ama bilirsiniz, bazı dönemlerde insana en saçma şey en ciddi olaydan daha dramatik gelir. Kendimi öldürmeyi düşündüm bütün ciddiliğiyle... Şakası yok, elde tabanca ölümün yanına gittim geldim iki defa... Hani Çar subayları sarhoşken bir oyun oynarlarmış... Beş mermi atan bir toplu tabancaya tek bir mermi koyarlar, topu avuçlarına sürerek bir zaman çevirirler, sonra namluyu şakaklarına dayayıp tetiği çekerlermiş... Bir garip ölüm oyunu... Beşte dört boş... Biri dolu... Ölümle beşte bir alay... İki defa yaptım bunu... İkisinde de boş çıktı.”  </p>
			<p class="paragraf">“Yok canım, inanılır şey değil!”  </p>
			<p class="paragraf">“Evet, şimdi ben de ‘budalalık’ diyorum. Ama yaptım. Sonra herhangi bir ad altında sömürge alaylarına yazılıp kaybolmayı tasarladım. Bunun için Cezayir’e kadar da gittim. Hoş gelmedi bana havası... Batı’nın ipten kazıktan kurtulmuş sefilleri pis herifler... İnsan, kendisini alçaltmak istese bile katlanamaz bu kadarına... Bir gün sokakta bir dervişe rastladım. Dileniyordu. Birden bu dilenmenin çok başka bir şey olduğunu sezdim. Sadaka bekleyerek duruşu, verildikten sonra elini göğsüne götürerek selamlayışı şaşılacak kadar gururluydu. Sadakanızı kabul ederken size şahane bir bağışta bulunuyor, ihya ediyordu sizi sanki...  </p>
			<p class="paragraf">“O zaman bizim tarikatlar üzerinde bildiklerimi hatırlamaya çalıştım. Kendimi öldürmeye karar verdiğim sıralar, bizde, dünyayı boşlayan papaz tarikatları, ıssız dağ başlarına sığınmış tenha manastırlar bulunmadığına esef etmiştim. Tekkelerimiz nasıl olup da aklıma gelmemişti. Gördüğüm tekkeleri, tanıdığım dervişleri geçirdim gözümün önünden... İlk vapura atladım. Hiçbir yolculukta varacağım yere hemen ulaşmayı bu kadar hırsla istememişimdir. Gerçek kurtuluşu bulmuşum gibi heyecanlıydım. Yanılmadığımı da buraya gelir gelmez anladım.”  </p>
			<p class="paragraf">“Sahi mi? Aradığınız rahatlığı buldunuz mu kolayca...”  </p>
			<p class="paragraf">“Hiçbir şeyin sahicisi rahatça bulunmuyor. İlk günlerde bocaladım. Hatta tökezledim. Geçenlerde dediğim gibi, derviş kılığında çıkmayı göze alamıyordum. ‘Tanıdıklara rastlarsam’ diye ödüm kopuyordu. İlk zorluk seçmekten çıktı.”  </p>
			<p class="paragraf">“Neyi?”  </p>
			<p class="paragraf">“Gireceğim tarikatı...”  </p>
			<p class="paragraf">“O kadar çok mudur?”  </p>
			<p class="paragraf">“Bizde tarikatlar 100’e yakındır, bunların ayrıca yüzü aşkın şubeleri vardır. Yalnız bizde böyle değil bu... Hıristiyanlıkta, Musevilikte yetmiş beşe yakındır tarikatlar... Bunları, gireceğim yolu seçmeye çabalarken okudum biraz... Şunu gördüm. Araplar mezhep kurucusudurlar. Biz Türkler tarikat kurucusuyuz. Arap mezhepleri Sufiliğe, Türk tarikatları tasavvufa dayanır. Tasavvufa göre dünyada her şeyden önce güzellik vardı. İbadet bu güzelliğe tutkunluktur. Bu sebeple Türk’ün bağlanacağı inanç Allah korkusundan değil, Allah sevgisinden gelir. Okudukça tasavvufun yalnız Türk’e mahsus bir yol olduğunu anladım. Türk illerinde doğmuş, Anadolu’da gelişmiştir. Türk tasavvufu, Şamanlıkla İslamlığın karışımıdır. Buna biraz da Yeni Platonculuk katılmış Roma Anadolu’sundan kalıntı... Daha doğrusu Stoisizm... Anadolu’ya Şeyh Ahmet Yesevi adına halifeleri yaymıştır tasavvufu... Bunların hepsi dünyadan el çeken basit köylülerdir bence... Pir Dede, Keyifli Baba, Horoz Dede, Abdal Musa, Avşar Dede, Akyazılı Baba, Kudümlü Baba Sultan, Sarı Saltık... Bunlar köylü halkı etkilemişler, Anadolu’nun İslamlaşmasını, bir anlamda Türkleşmesini sağlamışlar. Anadolu bu tohuma o kadar uymuş ki, Yunus Emre gibi kocaman bir dahi sanatçı yetiştirmiş...”  </p>
			<p class="paragraf">“Aradığınız rahatlığı...”  </p>
			<p class="paragraf">“Buldum evet...” Kederle gülümsedi. “Dünyada insanoğlu ne kadar rahatlayabilirdi... Çünkü aslında kendimizi acılara gene kendimiz sürüyoruz. Akıl her zaman doğru çalışmıyor, çeşitli hırslar, isteklerde yanılmaları kolaylaştırıyor. En kötüsü kendi kendimizle çoğu zaman çelişmeli yaşadığımız halde başka bir insanla birlik kurmaya, duygularımızı birbiriyle hiç ayrıntısız eşleştirmeye çabalıyoruz.” Duvardaki levhalardan birine bir zaman baktı. Daha acı gülümsedi. “Aslında gerçekten rahatlamaz, avunur ademoğlu... Belki de avunmamız bile kendi sanımızdır. En iyi avuntu da, dünyadan vazgeçtiğimize, hırsları zincirlediğimize kendimizi inandırmak... Yalan da olsa inandırmak...”  </p>
			<p class="paragraf">Kapı çalındı. Lâleci Zülfi gelmişti. Bahçeyle boğuşmak için kalktılar.  </p>
			<p class="paragraf">Sözün burada, böyle kesilmesine Kâmil Bey çok sevindi. Fuat Mahir Bey kem küm etmeye başlayınca sorduğuna pişman olmuş; eski arkadaşını, memleketin içine düştüğü bela yüzünden dervişliğe vurduğunu söyleyerek, vatanseverlik gösterisi yapmak zorunda bırakacağından ürkmüştü. Öyle bir cıvık geçit geçiliyordu ki herkes her şeyi, hatta düşmanla işbirliğini bile vatan için yaptığını söylüyordu.  </p>
			<p class="paragraf">  </p>
			<p class="paragraf">Yol boyu Ayşe’nin aralıksız sorularıyla geçmiş, Kâmil Bey kızının meraklarını elinden geldiği kadar karşılamaya çalışmıştı.  </p>
			<p class="paragraf">Ayşe hasırlı paraşol arabasına bayıldı. Belki de bu araba Sevil bayramlarında bindiği arabaları hatırlattığı için, Üsküdar’ın, bir çalım İspanya’ya benzediğini söyledi. Kâmil Bey boş bulunmuş, kızının bu benzetmesini akıllılığına vererek çok beğenmişti. Oysa, beş-altı yaşındaki çocukların her sözünde analarla babaların böyle deha belirtisi görmelerini eskiden beri budalalık sayıyordu.  </p>
			<p class="paragraf">Ayşe’nin saçlarını merhametle okşadı.  </p>
			<p class="paragraf">Kızı getirmesini Fuat Bey kaç gündür istiyor, üsteliyordu.  </p>
			<p class="paragraf">Bağlarbaşı’na yaklaşırken Kâmil Bey, Ayşe’yi bu tanışmaya hazırlaması gerektiğini düşündü. Ayşe yeni gördüğü insanlardan kimini nedense yadırgıyor, üstüne düşüldükçe çekingenliği enikonu vahşiliğe dönüyordu.  </p>
			<p class="paragraf">“Derviş amcayı merak etmiyor musun ham’fendi?”  </p>
			<p class="paragraf">“Derviş nedir?”  </p>
			<p class="paragraf">“Derviş... Bildiğin... Şey... Hani papazlar vardı ya Madrid’de... Yemeğe gelirdi bir tanesi bize...”  </p>
			<p class="paragraf">“Padr Moreno mu?”  </p>
			<p class="paragraf">“Tamam! Padr Moreno... Dervişler de bizim Padrlarımız!”  </p>
			<p class="paragraf">“Parlak taşlı istavrozu var mı bizim Padrımızın? Padr Moreno’nunki gibi?”  </p>
			<p class="paragraf">“İstavrozu yok ama, taşlı kemeri var belinde...”  </p>
			<p class="paragraf">“Ne güzel! Bağlar mı benim belime de azıcık?”  </p>
			<p class="paragraf">“Bilmem! Söyleriz bir kez... Belki bağlar.”  </p>
			<p class="paragraf">“İyi yürekliyse... Küçük kızları seviyorsa, evet, bağlar. Gerekirse yalvarırım. Yumuşatırım.”  </p>
			<p class="paragraf">Kapıdan girer girmez Ayşe’nin ilk sözü, “Oh! ne büyük bahçe... Hepsi bizim mi babacığım?” diye sormak oldu. Nişantaşı’ndaki konakta çok sıkılmış olduğu anlaşılıyordu. Kızın bahtına hava güneşliydi. Kapıya yakın ağaçların altı temizlenmiş olduğu için mart güneşi bakımsız bahçeye, bakımlı orman hali vermişti.  </p>
			<p class="paragraf">Fuat Bey kaba kalaslardan derme çatma yapılmış bir sırada oturuyor, dalgın, cigara içiyordu. Yaklaştılar. Ayak seslerine başını çevirdi. Kızı görünce gözlerini kısarak dikkatle baktı. Bakışlarına araştırıcı bir ürkeklik gelmişti. Ayşe, İspanya’da öğretildiği gibi eteklerini iki yandan tutup bir ayağını geri alarak bel kırınca irkildi. Gülümsemesi yüz buruşturmasına dönüverdi.  </p>
			<p class="paragraf">“Bunlar ne güzel kara gözler...” Sesi belli belirsiz titriyordu. “Bu ne güzellik!”  </p>
			<p class="paragraf">“Teşekkür etsene... Öp hadi bizim Padrımızın elini...”  </p>
			<p class="paragraf">Ayşe gene bel kırdı, fakat el öpmedi. Kara sakallı derviş amcaya ilgisiz bakarak sordu:  </p>
			<p class="paragraf">“Gezebilir miyim bahçeyi? İzin verir misiniz efendim?”  </p>
			<p class="paragraf">“Hay hay!”  </p>
			<p class="paragraf">Kâmil Bey hemen koşmaya hazırlanan kızını tuttu:  </p>
			<p class="paragraf">“Kuyuya yaklaşmak yok ama... Derviş amcanın elini öpmeden olur mu? Ne kadar ayıp!”  </p>
			<p class="paragraf">“Bırakın, bırakın.”  </p>
			<p class="paragraf">“Kuyu...”  </p>
			<p class="paragraf">“Örttük ağzını... Meraklanmayın. Önce bahçeyi gezsinler, sonra daha iyi tanışırız. Daha kolay...”  </p>
			<p class="paragraf">Ayşe, kafesinin kapısını açık bulan bir kuş gibi uçup gitti.  </p>
			<p class="paragraf">Arkasından kaybolana kadar baktılar.  </p>
			<p class="paragraf">Fuat Bey gözlerini çevirmeden yavaşça sordu:  </p>
			<p class="paragraf">“Dadısı mı öğretti böyle bel kırarak selam vermeyi?”  </p>
			<p class="paragraf">“Bilmem...”  </p>
			<p class="paragraf">Fuat Bey hızla döndü. Gözlerinde adeta korku vardı.  </p>
			<p class="paragraf">“Bilmez misiniz? Yanlış... Çok yanlış... İlgilenmiyoruz çocuklarımızla yeterince... Söylemiştim bir kere daha... Çocuklarımızı apansız yitirmek istemiyorsak, tetikte olacağız...” Cigara arıyordu. “Hep tetikte...”  </p>
			<p class="paragraf">Kâmil Bey yanına oturarak paketi uzattı, ateş tuttu. Fuat Mahir Bey’in elleri titriyordu:  </p>
			<p class="paragraf">“Kaybettiğim zaman tam bu yaştaydı. Önce aklım almadı böyle bir işi... Kızınızı yitiriyorsunuz apansız... Olur mu? Hayır, olmaz! Yitiriyorsunuz demek, artık onu dünyanın pisliklerine, rezilliklerine, tuzaklarına karşı koruyamayacaksınız demek... Olur mu? Hayır olmaz! O korkunç günlerde iki anı musallat oldu bana... Dünyayı çepeçevre gezip görmüş adamım! Bütün dünyadan iki rezil anı... Biri Londra’dan... Kralın parlamentoyu açmaya gittiği gündü. Bilirsiniz bu töreni... Yoksullarla orta halli İngilizleri cıvık bir duygululukla gece karanlığında sokaklara döken kaldırımlarda süründüren maskaralık... Gözlerinizin önüne geliyor mu saltanat arabası? Ben her görüşümde, bizim karpuz sergilerinin karpuz kabuğundan yapılmış fenerlerine benzetirim! İçinde bir kadınla bir erkek... Balmumundan yapılmış mankenlerden farksız. Hayvanlar, uşaklar, özel koruma birliği sırmalara batırılmış... Yoksul İngilizlerle orta halli İngilizler, kadın erkek, gözlerinde yarı kutsal, yarı şehvetli bir baygınlıkla bakıyorlar. Bitmişler. Ben bunları düşünüyordum ki ‘Tanrı korusun!’ diye bir çığlık koptu. Bir kadın çığlığı... Hayır değil! Erkeklikle çocukluk arasındaki oğlanların pürüzlü sesi... Baktım, incecik marazlı bir kız... Hep öyle bağırarak arabanın arkasından elindeki çiçeği fırlattı. Sırtında rengi solmuş bir eski entari, ayaklarında topukları aşınmış pabuçlar vardı. Karanlık bastıktan sonra Soho’da gelip geçen erkeklere ‘Güzel Lordum’ diye etini teklif eden küçük orospucuklardan biri... Kralını selamlamak için yırtınıyordu. Düpedüz histeriydi bu... Kendini arabanın tekerlekleri altına da şehvetle atabilirdi. O an, biraz iğrenerek gülmüş olmalıyım! İğrenme duyduğuma eminim, hemen yürüdüm çünkü...  </p>
			<p class="paragraf">“Kızımı yitirdiğim günler, bu değersiz anı, binlercesini itip en alttan çıkarak bana neden musallat olmuştu, anladınız!” Bir an susup karşılık bekledi. “‘Benim kızım da böyle olursa...’ diye düşündüm o gün galiba, hiç farkına varmadan... Kız babası olarak etkilendim! Müthiş bir şeydi bu... Dehşeti hâlâ sürmese açmazdım!”  </p>
			<p class="paragraf">Fuat Bey biraz soluklandı. Güneş örtülmüş, bakımlı ormanın yerine, ortasında bir yara izi gibi duran köşkün temelleriyle bakımsız bir bahçe gelmişti.  </p>
			<p class="paragraf">Kâmil Bey, birinin yarasını deşmek korkusunu, ilgilenmemek kabalığıyla karşılaştırıyor; ikinci anıyı sormanın duygusuz bir bencillik, pek de önem vermediği bir merakı giderme sayılıp sayılmayacağını araştırıyordu.  </p>
			<p class="paragraf">“İkincisi daha da beterdi. “Fuat Bey sakalını kaşıyarak acıyla gülümsedi. “Bir gece Paris’te... Monmartre’de... Sapık kadınların toplandığı bir küçük meyhanedeydim. Yanımda bir Polonyalı kontes vardı. Kontes otuzunda olduğu halde, ancak yirmisinde gösteren sarışın kadınlardandı. Hani, hep genç kız görünüşüyle yaşlanan kadınlardan... Burasını görmek istemişti. Sadece görmek... Masalarda kadın kadına oturuluyor, ortada kadın kadına dans ediliyordu. Ben yanımdaki arkadaşın mizacını bildiğim için rahattım. Kontes de ilk tedirginliği üstünden atmış, neyi görmeye gelmişse onu araştırmaya dalmıştı. Nereden olduğunu hâlâ kestiremem, apansız arkadaşımın bir şeyden ürktüğünü sezdim, arandım. Karşı masalardan birinde tek başına bir kadın oturuyordu. Orta yaşlıydı, ufak tefekti. Başındaki geniş kenarlı şapka, yırtıcı kuş gagasına benzeyen burnunu, ince dudaklı kocaman ağzını gölgelemişti. Sırtında erkek gömleği, boynunda kravat vardı. Açıkça sevici üniforması... Masadan sarkıttığı uzun parmaklı ince eli şaşılacak kadar cansız, buna karşılık saklamaya çalıştığı istekli dişi hayvan bakışlarıyla gözleri korkunç saldırgandı. İnatçı, acımasız, hırslı bakıyor, hak bile değil, düpedüz haraç istiyordu.  </p>
			<p class="paragraf">“Belli etmeden gözetledim. Kontes bir zaman bu yapışkan, pis hırsa yiğitçe karşı koydu. Sonra böyle sapık, kirletici istekler karşısında sağlam insanların duyduğu utançla başını eğdi. Şakakları belli belirsiz kızarmış, solukları sıklaşmıştı. Tehlike sezmiş körpe bir savaş atı gibi sinirlendiğini anladım. ‘İmdat isteyecek mi?’ diye düşünerek soluklarımı kestim. Neden sonra ‘Dünya çok değişmiyor’ diye gülümsedi. ‘Kalkalım mı?’ dedim. ‘Hayır,’ dedi. ‘Nedir değişmeyen?’ diye sordum. İnsanların, hele kadınların güçsüzlüğü. Buna ‘aptallık’ demek belki daha doğru... Eski Roma’da, soylu kadınlar, esirlerini yollayıp hamallar getirtirlermiş hamamlarına... Doğurmak için değil, kendilerini imkânın en sonuna kadar kirletebilmek için...  </p>
			<p class="paragraf">Karşıdaki kadın kendisinden söz edildiğini, daha doğrusu, isteğinin geri çevrildiğini anladığı halde istifini bozmuyor, dikedik, pervasız bakıyordu. Birden kızdım. Kalkıp bu hadım erkek bakışlarını yumruklamaktan kendimi nasıl alıkoydum, hâlâ çıkaramam.  Yalnız yanımdaki kadına sarkıntılık edilmiyor, erkekliğim de düpedüz hiçe sayılıyordu. Ömrümde duyduğum en korkunç öfkedir bu... Bir kadına bu kadar utanmazlığı yaraştıramayışın öfkesi... Bir kız babasının gene hiç farkında olmadan kapıldığı, ‘Ya benim kızım da bu sapıklığa düşerse...’ korkusunun müthiş öfkesi... Daha doğrusu, en derin umutsuzluğun...”  </p>
			<p class="paragraf">Ayşe var gücüyle bir İspanyol türküsüne başlamıştı. Fuat Bey’i nedense yadırgadığı halde, Lâleci Zülfi Dede’yle hemen arkadaş olduğu anlaşılıyordu.  </p>
			<p class="paragraf">Kâmil Bey, Derviş Fuat Bey’in anlattıklarıyla tuzağa tutulmuş gibi tedirgindi. Bu tedirginlik, gelecek için tehlike sezdiğinden değil, kendisinin Ayşe’den yana hiçbir bahtsızlığa uğramayacağına yüzde yüz emin olmasından, bu bencil rahatlıkla bahtsız arkadaşı karşısında duyduğu utançtan geliyordu.  </p>
			<p class="paragraf">Fuat Bey kızın söylediği yabancı türküyü bir zaman gözleri yarı kapalı dinledi. Sonra sesindeki pürüzü gidermek için avucuna öksürdü:  </p>
			<p class="paragraf">“Bilirsiniz... Bir İtalyanla evlendiğimi... Bebekken İtalyanca öğreniyordu kız... Sevinip övünüyordum... Yanlıştır! Çocuklara yabancı bir şey öğretmemeli... Diyeceksiniz ki anası İtalyan... İtalyanca ana dili... Doğru, evet... Aslında yabancı kadın almamalı... Yabancı dil gibi yabancı ana da çocuğunuzla aranıza girer. Yabancı diyorum... Bilirsiniz Osmanlılar kendilerinden olmayan herkese ‘yabancı’ derlerdi; din, kan ayrımı gözetmeden... Babam, önlemeye çalışmadı ama, hiç istemedi yabancı bir kadınla evlendiğimi. Çalışsaydı da dinlemezdim. Güvenirdim çünkü kendime. Benim olan her şeyi en imkânsız durumda sonuna kadar savunup, kurtaracağıma yüzde yüz inanırdım. Kızıyla beraber geçip gittiği gün, avdaydım. İyi atmış, iyi vurmuştum. Keyifliydim. O zamana kadar, kadınla aramızda bir başka erkek bulunduğunu sezememiştim hiç... Bıraktığı kâğıdı okuyunca şakalaşıyor sandım. Adını ünleyerek odadan odaya koştum. Farkında değilim, meğer kızın adını bağırmışım. Uşak, hizmetçi koştu geldi. Madam bavullarını alıp gitmiş... Bir koltuğa yığıldım. Kendimi yoklamayı akıl ettiğim zaman yarı geceydi. Kadına değil kızıma kırıldığımı, yavaş yavaş ona kin tutmaya başladığımı dehşetle anladım. Altı yaşındaydı. Anasıyla beraber olunca bu yaştaki çocuklar, babalarına çok düşkün de olsalar, kolay avunurlar. Öyleyken kızıma kızıyordum. Bir gün, zorla bir yere götürülmek istenen bir çocuğun ‘Ben annemi isterim!’ diye kendini paraladığını, katılacak kadar bağırdığını görmüştüm. ‘Altı yaşında da olsa bir şeyler sezinler, beni arar, günleri, saatleri, dakikaları yaşanmaz hale getirir, kendisini bana göndertir,’ diye haftalarca umut ettim. Hiçbir ses çıkmayınca kadına karşı duyduğum kin, kıza döndü. Büyüyüp aklı başına gelinceye kadar görmemek kararını o sıralar verdim. Bilmem ki doğru muydu? Gitsem arasaydım, o yaşta benden büsbütün koparılmadan kurtarmak mümkün olur muydu?”  </p>
			<p class="paragraf">Fuat Bey’in yüzünden yenilgi zamanlarının utanç gülümsemesi geçmiş, Kâmil Bey’e, “Güldüm bu gülüş benden eziyet gibi geçti” mısraını hatırlatmıştı. Duyduğu acıyı saklamak telaşıyla gereksiz yere sordu:  </p>
			<p class="paragraf">“Affedersiniz; ‘aklı başına gelince’ ölçüsünü nasıl hesaplamıştınız?”  </p>
			<p class="paragraf">“Saçma! Sapıtıyor çok bahtsız olursa insan... Bir zaman ‘on iki yaş’ demiştim, ‘İlkokulu bitirsin’... Sonra... Göze alamadım bir başka hayal kırıklığını... Sefil bir korkuyla, liseyi bitirmesini beklemeye karar verdim.” Fuat Bey elini yüzünden geçirdi. Bir an anlatmaktan cayacak olmuş, dertleşmenin vereceği acıklı ferahlıktan vazgeçememişti: “İki yıl önceydi. Gittim. Floransa’da oturuyorlardı. Kız liseyi yeni bitirmişti. Dört yıl cephelerde ölümü aramıştım. Kendimi vaktiyle yüzüstü bırakılan onurlu erkekten çok güçlü sayıyordum. Kendimce duruma en uygun davranışı tasarlamıştım. Kızda benden hiçbir şey yoksa ters yüzü dönüp geleceğim!” Durakladı. Yorulmuştu. “Kadınla nasıl karşılaştık, neler konuştuk, önemi yok... Tasarladığım görüşme biçimini anlattım. Sevinçle kabul etti.”  </p>
			<p class="paragraf">“Neydi tasarladığınız?  </p>
			<p class="paragraf">“‘Ben senin babanım,’ demeyecektim. Babalık, ne de olsa tarihin derinliklerinden gelen çok eski bir ilintidir. Ayrıca etkilensin istememiştim. Babasının arkadaşlarından biriymişim gibi beraber yemek yiyecektik. Gerekirse açacaktım. Gerekmezse kimliğimi söylemeden ayrılacaktım.” Bir cigara yaktı. İçine çekti, özür diler gibi gülümsedi. “Ertesi gün kızı aldım. Bütünüyle müzeye benzeyen Floransa, yapmak istediğim saçmalığa dekor olarak, tıpatıp uyuyordu. Yürürken yan gözle bakıyordum. Anasına benziyordu. Benden hiçbir şey almamış gibiydi. Yolda rastlasam, hiçbir şey duymadan, yürüyebilirdim yanı sıra... Türkler hakkında çok genel, çok avanakça birkaç soru sordu. Harem var mıymış? Halk gerçekten domuz eti yemez, şarap içmez miymiş? Sultanlar öfkelendikleri zaman odalıklarını çuvala koyup denize atarlar mıymış? Susmalar gitgide uzuyordu. Liseden sonra ne yapacağını sordum. Roma Güzel Sanatlar Akademisi’ne gideceğini söyledi. Birkaç denemesi şimdiden ünlü eleştiricilerin dikkatini çekmiş... Babası pek istemiyormuş resim yapmasını... Yemekte Piyer Loti’den birkaç söz etti. Dezanşante’yi karıştırıvermişti galiba dün, bir Türkle yemek yiyeceğini öğrenince... Gelişigüzel birkaç parçayı şöyle süzmüş olmalıydı. Bir ara, çok önemli bir şey hatırlamış gibi hadımlık üstünde durdu. Erkekliği yok edilmiş erkeklerin neler duyabileceğini merak edermiş eskiden beri... Freud’un bu mesele üzerinde çalışmayışını büyük kayıp sayıyordu. Kanındaki melezlik belli ki kızda, evlenmeden yaşlanmış İngiliz karılarının tıkanık cinsel duygularından gelen meraklar uyandırmıştı. Babasını nasıl düşündüğünü sordum. Anasının ikinci kocasını anlatmaya başladı. Türk babasından söz ettiğimi söyledim. Yüzü asıldı. Anası bu kadar yanlış bir işi nasıl yapmış, anlayamıyormuş bir türlü... Bir Türk baba... Bilmem kestirebilir miymişim, hele Avrupa’da, belli sosyal seviyelerdeki insanlar için ancak bir sirk numarası sayılabilirmiş... Anasının bir zamanlar hayran olduğunu söylediği özelliklerimden birkaçını maskaralıklarım haline getirip dinleyenleri güldürmek için anlattığı belliydi. Bir yandan konuşuyor, bir yandan da eti, makarnayı, körpe bir hayvan iştahıyla silip süpürüyordu.” Üşümüş gibi ürperdi. “Hayal kırıklığı bile bırakmadı bende bu buluşma, inanır mısınız? ‘Bırakmadı’ dedimse, yenilgim kat kat artmadı anlamına değil! Bu karşılaşmayı ne kadar başka türlü düşünmüştüm. Hem mutlu olabilmek umudu vardı hem de bu son umudu yitiren adamın adamlıktan büsbütün çıkarak posa haline gelmesi...”  </p>
			<p class="paragraf">Ağır bir yükü dinlenmek için bırakmış gibi soluyarak sustu. Gülümseyerek cigarasından çekti. Bir şey söyleyecekti, vazgeçti. Elini “Adam sende” anlamına salladı.  </p>
			<p class="paragraf">Bu zoraki boşveriş, Kâmil Bey’e, dinlediklerinden kat kat korkunç geldi.  </p>
			<p class="paragraf">Nermin bavulları taşıttıktan sonra eve girmiş, bahçeyle hiç ilgilenmemişti. Burasını ilk defa görüyordu. Üstünkörü dolaştı, yağlı boya, taze kereste kokan evi rabıtalı buldu. Salon, eski eşyalara küçük parçalar katılarak zevkle döşenmişti. Kocasının burasını böyle oturulur hale getirebilmek için ne kadar didindiğini fark etmediği gibi, başarısı karşısında, “Hayat adamı oldum!” diye ne kadar sevindiğini de sezemiyordu. Sanki yazlığa kiralamışlardı burasını, birkaç ay için...  </p>
			<p class="paragraf">Kâmil Bey bu güzel “cahilliği” kendine çekti, acımaya benzer bir şeyler duyduğu halde ağız tadıyla öptü.  </p>
		</div>
	</body>
</html>