<html xmlns="http://www.w3.org/1999/xhtml">
	<head>
		<title>1-16</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-14" xml:lang="en-GB">1  </p>
			<p class="paragraf">“Adınız?”  </p>
			<p class="paragraf">“Kâmil.”  </p>
			<p class="paragraf">“Babanızın adı?”  </p>
			<p class="paragraf">“Selim.”  </p>
			<p class="paragraf">“Paşaymış öyle mi?”  </p>
			<p class="paragraf">“Evet.”  </p>
			<p class="paragraf">“Söylesene birader... Pederiniz paşa olduğu halde, padişahımıza nasıl hainlik edersiniz?”  </p>
			<p class="paragraf">“Ben kimseye hainlik etmedim.”  </p>
			<p class="paragraf">“Peki peki... Kaç yaşındasınız?”  </p>
			<p class="paragraf">“Otuz altı...”  </p>
			<p class="paragraf">“Doğum yılınızı sordum. Şimdi bir de hesap mı yapacağız?”  </p>
			<p class="paragraf">“Doğum yılı: 1301.”  </p>
			<p class="paragraf">“Baksana, yaş epeyce... Uslu, akıllı bir adam olacaksınız.”  </p>
			<p class="paragraf">“Anlayamadım.”  </p>
			<p class="paragraf">“Daha iyi... Tahsiliniz?”  </p>
			<p class="paragraf">“Galatasaray Sultanisi’ni bitirdim. Avrupa’da okudum.”  </p>
			<p class="paragraf">“Avrupa’da... Zaten bizi berbat eden hep bu Avrupa’da okumak değil mi? Nerede oturuyorsunuz?”  </p>
			<p class="paragraf">“Üsküdar’da.”  </p>
			<p class="paragraf">“Adresi söyle...”  </p>
			<p class="paragraf">“Bağlarbaşı, Çimen Sokak, 33 numara.”  </p>
			<p class="paragraf">“Evli misin?”  </p>
			<p class="paragraf">“Evet.”  </p>
			<p class="paragraf">“Çocuğunuz var mı?”  </p>
			<p class="paragraf">“Bir tane kızım var.”  </p>
			<p class="paragraf">Yüzbaşı sorgu yargıcı, ensesini kaşıyarak biraz düşündü. O kadar kara kuru bir adamdı ki, ırkları yaşama gücünü kaybetmiş bazı Avustralya kabilelerinden zannedilirdi. Pek tuhaf konuşuyor, insana, kendi kendisine söyleniyormuş ya da bir küçük çocukla eğleniyormuş sanısı veriyordu. Sözgelimi, “Adın ne?” sorusunun karşılığına bile inanmayan bir hali vardı.  </p>
			<p class="paragraf">Soruşturmanın tutanağını tutan er giyimli delikanlıya döndü:  </p>
			<p class="paragraf">“Yazdın mı? Tamam mı?”  </p>
			<p class="paragraf">“Tamam yüzbaşım...”  </p>
			<p class="paragraf">Delikanlı, sarı saçlı, pembe yanaklıydı. Kalın etli dudakları yüzünde kıpkırmızı parlıyordu.   </p>
			<p class="paragraf">Yüzbaşı sorgu yargıcı, önündeki kâğıtları bir zaman karıştırdı. Diliyle seyrek dişlerinin arasını temizlemeye çalıştı. Odada soba yandığı için ceketinin önünü çözmüştü. Yamalı mintanı görünüyordu.  </p>
			<p class="paragraf">“Nedime adında bir kadın tanıyorsunuz değil mi?  </p>
			<p class="paragraf">“Evet.”  </p>
			<p class="paragraf">“Akrabanız falan mı?”  </p>
			<p class="paragraf">“Hayır!”  </p>
			<p class="paragraf">“Nerde tanıştınız?”  </p>
			<p class="paragraf">“Arkadaşımın karısıdır.”  </p>
			<p class="paragraf">“Arkadaş karısı, demek? Arkadaşınız kim?”  </p>
			<p class="paragraf">“İhsan Bey... Avukat İhsan.”  </p>
			<p class="paragraf">“Ha şu! On yıla mahkûm serseri. Demek arkadaşsınız?”  </p>
			<p class="paragraf">“Okul arkadaşım.”  </p>
			<p class="paragraf">“Şehzade efendilerimizi yetiştiren okul nasıl oluyor da böyle serseriler de çıkarıyor?”  </p>
			<p class="paragraf">“İhsan Bey iyi bir öğrenciydi. Orduda yedek subaydı, yaralandı, esir düştü.”  </p>
			<p class="paragraf">“Geç efendim, geeeeç!” Yazıcıya döndü: “Yazdın mı? Arkadaşının karısı olduğundan tanıdığını...”  </p>
			<p class="paragraf">“Yazdım efendim.”  </p>
			<p class="paragraf">Sorgu yargıcı gene kâğıtları ileri geri karıştırdı. Gene birdenbire sordu:  </p>
			<p class="paragraf">“Ahmet isminde birisini de tanıyor musun?”  </p>
			<p class="paragraf">“Evet.”  </p>
			<p class="paragraf">“O da okul arkadaşınız mı?”  </p>
			<p class="paragraf">“Evet.”  </p>
			<p class="paragraf">“İyi arkadaşlarınız varmış maşallah... Ramiz isminde birisini de elbette tanıyorsunuz?”  </p>
			<p class="paragraf">“Hayır!”  </p>
			<p class="paragraf">“Hayır mı? Demek inkâr ediyorsunuz? Hakkınızda hayırlı olmaz. Biz her şeyi biliyoruz. Zaten ötekiler her şeyi söylediler. Belge verirken beraber yakalandığınız bir adamı nasıl tanımazsınız? Sonra... Bir paşa oğlu olasınız, bunca okullarda okuyasınız... Bir kahveci parçasıyla ahbaplık etmeye utanmadınız mı?”  </p>
			<p class="paragraf">“Kahveciyle ahbap değilim... Onu tanımıyorum.”  </p>
			<p class="paragraf">“Tanımadığınız adama ne cesaretle o belgeleri verdin?”  </p>
			<p class="paragraf">“Sandıkta belgeler olduğunu burada öğrendim...”  </p>
			<p class="paragraf">“Peki, orasını sonra konuşuruz.” Yazıcıya sordu. “Yazdın mı? Ahmet’i tanıdığını, okul arkadaşı olduğunu, Kahveci Ramiz’i tanımadığını...”  </p>
			<p class="paragraf">“Yazdım efendim...”  </p>
			<p class="paragraf">“Aferin... “Kâmil Bey’e gene apansız sordu. “Nedime denilen kadın belgeleri neden kendi getirmedi? Kendisi getirecekmiş oysa...”  </p>
			<p class="paragraf">“Nedime Hanımefendi’nin bu işle ilgisi yok...”  </p>
			<p class="paragraf">“Boşuna inkâr ediyorsunuz. Biz her şeyi biliyoruz. Şimdi beni dinleyin: La Fransez şirketinden Ararat isimli bir vapur kiralandı. Fakat şirket pazarlıktan cayarak büyük bir para istedi. Bu alışveriş Ahmet aracılığıyla yapılmıştı. Nedime denilen kadın, şirket direktörüne başvurarak, vapurun ilk kararlaştırılan navlunda yola çıkmasını sağladı. Sizin üzerinizde yakalanan belgeler bu sırada, Ahmet’in ardiyesinde bulunuyordu. Vapurun yola çıkmasından sonra herhangi bir baskından korkarak Ahmet belgeleri, yani içinde belgeler bulunan üzüm sandığını Nedime isimli kadına verdi. Belgeler, bugün kalkacak olan Gülcemal vapurunda Kahveci Ramiz eliyle Anadolu’ya geçirilecekti. Dün öğleden sonra bu Nedime kadın, henüz bizce bilinmeyen bir sebeple Ada’ya gitmişti. Siz arkasından vapura atladınız. Onu buldunuz. Yine henüz bizce bilinmeyen bir sebeple Nedime kadın belgeleri Ramiz’e sizinle yolladı. Siz, belgeleri Nedime kadının evinden alıp Gülcemal’e götürdünüz. Hadi bizi boş yere yormayın! Görüyorsunuz ki her şeyi biliyoruz.”  </p>
			<p class="paragraf">Kâmil Bey önce şaşırmış, sonra dehşete kapılmıştı. Duraklaya duraklaya karşılık verdi:  </p>
			<p class="paragraf">“Hayır. Nedime Hanım’ın bu işlerle hiçbir alakası yok. Ben de dün akşam Ada’ya gitmedim.”  </p>
			<p class="paragraf">“Gitmediniz mi? Yalan söylüyorsunuz.”  </p>
			<p class="paragraf">“Gitmedim.”  </p>
			<p class="paragraf">“Gittiniz.”  </p>
			<p class="paragraf">“Hayır. Dün gece saat ikiye kadar Beyoğlu’nda muhtelif eğlence yerlerinde dolaştım. Son vapur kaçtığı için Beşiktaş’a tramvayla gidip oradan Üsküdar’a kayıkla geçtim. Üsküdar’dan eve kadar arabaya bindim. Gerek kayıkçı gerek arabacı buna şahittirler. Öğrenebilirsiniz.”  </p>
			<p class="paragraf">“Adları?”  </p>
			<p class="paragraf">“Adlarını bilmiyorum ama, birisini yollayıp sorarsınız gerçeği söylerler, beni bilip çıkarırlar. Nedime Hanım’a gelince, gebedir. İdarehanede hastalandı. Han odabaşına bir kupa arabası getirttik. Doğru evine gitti. Hemen yattı. Herhalde doktor da çağırmıştır. Bunu da soruşturabilirsiniz. Gerek doktor gerek kupa arabacısı doğruyu söylerler.”  </p>
			<p class="paragraf">“Demek sen de, Nedime kadın da dün Ada’ya gitmediniz?”  </p>
			<p class="paragraf">“Hayır. Bunu tanıklarla doğrulayabilirim.”  </p>
			<p class="paragraf">Kâmil Bey, kendisinin bile ummadığı bir sadelikle konuşuyordu. Sakin olabilmek kendisini ne kadar kuvvetlendirdiyse, karşısındakini de o kadar şaşırtmıştı.  </p>
			<p class="paragraf">Yüzbaşı sorgu yargıcı kalpağını geriye atarak alnını bir zaman oğuşturdu:  </p>
			<p class="paragraf">“Yaz bakalım... Allah, Allah! Dün ne kendisinin ne de Nedime kadının Ada’ya gitmediğini, buna dair tanıkları olduğunu söyledi. Ararat vapuru işine gelince...” Kâmil Bey’e döndü. “Ararat vapurunun ucuz navlunla yola çıkmasını Nedime kadının sağladığını elbet inkâr etmiyorsunuz...”  </p>
			<p class="paragraf">“Hayır! Bu da iftira! Ararat vapuru işiyle Nedime Hanım’ın hiçbir ilintisi yoktur.”  </p>
			<p class="paragraf">“Direktörle gidip konuşmuş.”  </p>
			<p class="paragraf">“Yalan! Direktörle ben konuştum.”  </p>
			<p class="paragraf">“Siz mi konuştunuz? İş anlaşılıyor. Siz Nedime Hanım’ı kurtarmak için fedakârlığa kalkıyorsunuz. Beni dinle arkadaş... Senin ileri sürdüğün kayıkçı, arabacı falan gibi ayaktakımından yalancı şahitler bizi aldatamaz. Aslına bakarsan, bu Ada meselesinin, direktöre gitmek meselesinin hiç önemi de yok. Yani kendini ateşe de atsan Nedime denilen karıyı kurtaramazsın. Biz, Nedime’nin elebaşı olduğunu biliyoruz. Bari siz kendinizi kurtarın. Soylu bir ailenin evladısınız! Söylerseniz, yani bizi uğraştırmazsanız yakayı kolay kurtarırsınız.”  </p>
			<p class="paragraf">“Gerçeği söylüyorum yüzbaşı bey... Görüyorsunuz ki, gerçeğin kendim için en tehlikeli olabileceklerini söylüyorum. Sizin de gerçeği aradığınıza emin olduğum için, Nedime Hanım hakkında söylenenler hep ‘yalandır’ diyorum.”  </p>
			<p class="paragraf">Yüzbaşı biraz öne eğildi. Gözlerinde uçsuz bucaksız bir usanma vardı. Sade kemikten ibaret ince parmağını Kâmil Bey’e uzattı:  </p>
			<p class="paragraf">“Coğrafya okudunuz elbette...”  </p>
			<p class="paragraf">“Ne okudum?”  </p>
			<p class="paragraf">“Coğrafya...”  </p>
			<p class="paragraf">“Evet...”  </p>
			<p class="paragraf">“Öyleyse Şeytan Adası’nın nerede bulunduğunu, nasıl bir yer olduğunu bilirsiniz.”  </p>
			<p class="paragraf">“Evet...”  </p>
			<p class="paragraf">“İşte açık konuşuyorum. Bu işi işgal kumandanlığı çok önemle izliyor. İlk sorgudan sonra dosyanızla beraber hepinizi onlara vermek zorundayız. Hatta ilk sorguları da Kroker Oteli’nde onlar yapmak istediler de, paşa hazretleri razı olmadı. Hem de sizin hatırınız için... Yani sizin değil, merhum paşa babanızın hatırı için... Merhumla aralarında dostluk varmış. Yabancı Harp Divanları insaf etmez. En hafif ceza yirmi yıl kürek... Hem de Şeytan Adası’nda yirmi yıl... Anladınız mı?”  </p>
			<p class="paragraf">Kâmil Bey yutkundu. Şeytan Adası hakkında bir sürü kitap okumuş, gezilerinden birinde, bu adaya benzeyen toprakları görmüştü.  </p>
			<p class="paragraf">Yüzbaşı, sözlerinin etkisini sezerek, sesini yumuşatmaya çalıştı:  </p>
			<p class="paragraf">“Biz üzülüyoruz birader! Vallaha billaha yüreğim kan ağlıyor. Lakin ne haltedeceksin? Siz, memleketin aydın, soylu, mert bir evladısınız. Düşmez kalkmaz bir Allah! Kul beşerdir, şaşar. Aldatıldığınıza eminiz. Bunu kesinlikle biliyoruz. Fakat böyle inkârda inat ederseniz her şey mahvolur. Dost zannettiğiniz reziller birkaç tokat yemeden olanı biteni söylediler. Hem de bütün suçu size yükletmek şartıyla... Kendinizi boş yere tehlikeye atıyorsunuz. Paşa hazretlerinin özel emirleri var. Size ayrıca selam ettiler, ‘Kâmil Bey oğlumuza selamlarımızı söyleyin. Gerçeği gizlemesin... Padişah Efendimizi de memnun ederler. Haklarında hayırlı olur,’ buyurdular. Çağırdılar da, bana yüzbeyüz tembihlediler. Allah ömürler versin, beni severler.” Sesini alçalttı. “Size namusum üzerine söz veriyorum, Harp Divanı’na gönderilmeden salıverileceksiniz.”  </p>
			<p class="paragraf">Biraz susup karşılık bekledi. Kâmil Bey, korkmuş hayvan gözleriyle yüzüne bakıyordu. Yüzbaşı ödevi sebebiyle bu bakışları çok görmüş, anlamını iyice öğrenmişti. Bunlar çok defa dayanmanın çökmek üzere bulunduğuna işaretti.  </p>
			<p class="paragraf">Sesini biraz daha yumuşattı:  </p>
			<p class="paragraf">“Biz de vatanımızı, milletimizi, dinimizi, padişahımızı seviyoruz! Vatanın bugünkü haline vallaha bizim de yüreğimiz kan ağlıyor. Benim ölmemle vatan kurtulacak olsa, kendimi denize atmazsam namerdim! Askerlik şerefim üzerine söylüyorum. Lakin bugünkü gün boğuşmak divaneliktir. Üç buçuk baldırı çıplak eşkıya, Almanya İmparatorluğu’nu yenen devletlere karşı durabilir mi? Zaten Anadolu’daki haydutlar başkaldırmamış olsaydılar, hükümetimiz İngiltere’yle anlaşıp işleri kolayca düzeltecekti. Amerika ne demiş? Geçen gün gazeteler yazdı, ‘İçinizi düzeltiniz. Sizi mandamın altına alayım!’ demiş. Gâvurdan iyilik de işte bu kadar olur. Mustafa Kemal dedikleri herifi siz tanıyor musunuz?”  </p>
			<p class="paragraf">“Hayır!”  </p>
			<p class="paragraf">“Sarhoşun biridir. Eğer elinden bir iş gelseydi yarım milyonluk ordularımızı çöllerde esir vermezdi. Osmanlı ordusu bugüne kadar onun gibi yeteneksiz bir başka kumandan yetiştirmemiştir. Efendimizin veliahtlıkları sırasında yaveriydi. Aptallığını görmüşler de, def edivermişler. Zaten başka delil de istemez. Bir avuç serseriyle dünyaya meydan okumasından belli... Çakırcalı eşkıyası bile ondan daha akıllıydı. Baksanıza, birbirlerini yemeye başladılar. Çerkez Ethem Bey’in isyanı nedir?”  </p>
			<p class="paragraf">Kâmil Bey, büyük bir korkuyla boğuştuğu halde yavaş yavaş sorgu yargıcının kendisine adeta yalvardığını fark etti. Şaşırdı, biraz toparlandı.  </p>
			<p class="paragraf">“Benim askerliğe aklım ermez efendim! Kendilerini de zaten tanımıyorum.”  </p>
			<p class="paragraf">“Tanımadığın iyi... Tanıyıp da n’olacak. Bir kahve içer misiniz?”  </p>
			<p class="paragraf">“Hayır. Teşekkür ederim.”  </p>
			<p class="paragraf">“Ne zaman canınız isterse sıkılmayın, söyleyin... Ben cigara kullanmıyorum. Serbestsiniz. İçebilirsiniz. Sizi böyle gördükçe vallaha yüreğim parçalanıyor. Biz de insanız... Biz de çoluk çocuk sahibiyiz...” Budala bir hareketle, birisini aldatmış gibi ellerini ovuşturdu: “Paşa hazretleri pek memnun olacaklar... Hadi söyleyiniz de çocuk yazıversin... Arzu buyurursanız siz kendiniz yazın. Daha iyi.”  </p>
			<p class="paragraf">Yazıcı bu tuzağa alışık olmalı ki, kalemle kâğıdı uzatıvermişti.  </p>
			<p class="paragraf">Kâmil Bey, istemediği bir işi zorla yapabilirlermiş gibi ellerini yumruk haline getirerek geri çekti.  </p>
			<p class="paragraf">“Ne yazayım efendim?”  </p>
			<p class="paragraf">“Nedime isimli kadının... Hasta olduğundan söz edip sizi aldatarak belgeleri size verdiğini...”  </p>
			<p class="paragraf">“Sandığı bana Nedime Hanım vermedi.”  </p>
			<p class="paragraf">“Ya kimden aldınız?”  </p>
			<p class="paragraf">“İdarehaneye tanımadığım birisi getirdi. İçinde n’olduğunu söylemedi. Bizim gazetenin okuyucularındanmış. Acele bir iş için Edirne’ye gidecekmiş. Kuru üzümü hasta kızı için almış. ‘Gülcemal vapurunda birisine rica ederseniz sevabına götürür, İnebolu’da Bakkal Rıza Efendi’ye teslim eder,’ dedi. Ben de... Yolumun üstü...”  </p>
			<p class="paragraf">Sorgu yargıcı can sıkıntısıyla gülümsedi:  </p>
			<p class="paragraf">“Şimdi siz benim yerimde olsanız bunlara inanır mısınız beyim?”  </p>
			<p class="paragraf">Kâmil Bey karşılık vermedi. Yalanın pek fena uydurulmuş olduğunu kendisi de anlıyordu. Bereket versin herif ısrar etmedi.  </p>
			<p class="paragraf">“Pekâlâ! Öteki meseleye geçelim! Ararat vapuru işinde Nedime Hanım’ın çevirdiği dolaplar... Cephaneleri o kaçırmış. Bunu olsun inkâr etmeyin.”  </p>
			<p class="paragraf">“Hayır! Bu işten de Nedime Hanım’ın haberi yok.”  </p>
			<p class="paragraf">“Elimizde deliller varsa.”  </p>
			<p class="paragraf">“Olamaz. Kumpanyanın direktörüne sorarsanız doğrusunu söyler. Ben direktörü bir rastlantıyla tanımıştım. Böyle bir navlun anlaşmazlığı olduğunu haber aldım. Gemide cephane olduğunu ben de bilmiyordum. Şimdi sizden işitiyorum. ‘İlaç, hastane avadanlıkları yüklenmiş’ dediler. Araya girdim. Direktör beni kırmadı. İlk pazarlığa razı oldu.”  </p>
			<p class="paragraf">“Siz istediğiniz kadar suçu üstünüze alın. Bizce her şey açık! Siz ‘ilaç’ diyorsunuz. Biz cephane olduğuna eminiz. İlaç bile gönderilse, eşkıya sürüsüne, padişah düşmanlarına yardım etmek suçtur.”  </p>
			<p class="paragraf">“Ben ilaç göndermenin suç olduğunu kestiremedim. Fransız direktör de galiba aynı fikirdeydi.”  </p>
			<p class="paragraf">‘Yabancıların ne düşündüğü bizi hiç ilgilendirmez. Onlar ‘Tavşana kaç, tazıya tut’ derler. Kârlarından başka bir şeye bakmazlar. Biz meselemize gelelim. Cephane yüklü vapurun yola çıkmasını Nedime adlı kadının sağladığını inkâr mı ediyorsunuz?”  </p>
			<p class="paragraf">“Böyle bir şey olmadı ki inkâr edeyim. Bu söz yukardan aşağıya yalan, iftira... Şahit isterseniz, La Fransez Şirketi direktörüne sorabilirsiniz.”  </p>
			<p class="paragraf">“Gerekirse elbet soracağız. Şu Nedime denilen kadının hayasızlığını bir türlü havsalam almıyor. Ne yırtık karıymış! Sen kalk, elin gâvuruna git... Hiç mi utanmadın? Sende din, iman, hiç mi yok? Böyleleriyle ahbaplığı size doğrusu yaraştıramıyoruz. Orası gene sizin bileceğiniz bir iş... Benden size, ailenizi, çocuğunuzu bir kere daha hatırlatmak... Evladınızı düşünün, doğru söyleyin de kurtulun...”  </p>
			<p class="paragraf">“Doğru bu!”  </p>
			<p class="paragraf">“Pekâlâ! Yaz bakalım evlat. Nedime denilen kadının Ararat vapuru işiyle hiçbir ilintisi olmadığını, belgelerle dolu sandığı Nedime’den almadığını, Nedime’nin ve kendisinin dün Ada’ya hiçbir suretle gitmediğini, Ararat vapuru işinde... “Kâmil Bey’e sordu, “Direktörü nerede tanıdınızdı?”  </p>
			<p class="paragraf">“Bir akrabanın salonunda...”  </p>
			<p class="paragraf">“Peki... Ne yazdınız?”  </p>
			<p class="paragraf">“Ararat vapuru işinde...  </p>
			<p class="paragraf">“... İşinde rastlantıyla tanıdığı kumpanya direktörüne kendisi giderek vapuru ucuz navlunla yola çıkarmayı sağladığını, içinde silah olduğunu bilmediğini, ilaç olduğunu bildiğini, ilaç yollamanın da suç olabileceğini kestiremediğini... Böyle mi ifadeniz?”  </p>
			<p class="paragraf">“Gerçek bu...”  </p>
			<p class="paragraf">“Şayet ben yalan söylediğinizi ispat edersem...”  </p>
			<p class="paragraf">“İmkânı yoktur... Çünkü ben doğruyu söylüyorum.”  </p>
			<p class="paragraf">“Bakınız, son pişmanlık fayda vermez. Size son defa kardeş öğüdü. Doğru söyleyecek misiniz?”  </p>
			<p class="paragraf">“Doğruyu söylüyorum.”  </p>
			<p class="paragraf">“Peki... Benden günah gitti. “Yazıcıya döndü, kasılarak emretti. “Öteki zanlıyı getirsinler.”  </p>
			<p class="paragraf">Kâmil Bey’in ağzı birdenbire kupkuru oldu. Demin Şeytan Adası’nı düşündüğü zaman korkunun en dehşetlisini duyduğunu sanmıştı. Oysa yanıldığını anlıyordu. Asıl şimdi dehşete kapılmıştı. Hem de öylesine bir dehşet ki, nerdeyse dişleri birbirine vuracak. Var kuvvetiyle açtığı gözlerini kapıya dikerek, içeriye gebe bir kadının, artık “öteki zanlı” diye anılan Nedime Hanım’ın girmesini bekledi.  </p>
			<p class="paragraf">Soba, keyifli çatırtılarla hamarat hamarat yanıyordu. Oda fırın kadar sıcaktı. Saniyeler Kâmil Bey’e asırlar kadar uzun geldi. Demek Nedime Bacı’yı da tutuklamışlardı. Deminden beri kendi kendine söylemeye bile cesaret edemediği bu felaket, demek nihayet gelip çattı. Öyleyse o da Nermin’i, Ayşe’yi düşünerek, Kâmil Bey’i kurtarmaya çalışıp kendisini fedaya razı olmuştur. Aman Yarabbi!  </p>
			<p class="paragraf">Ahmet, bir süngülü erin önünde içeri girdi. Daha doğrusu Kâmil Bey içeri sokulan bu sarsak, budala, perişan yaratığın, hemen her zaman neşeli, şık Ahmet Bey olduğunu tanıyamadı da bundan şüphelendi. Ahmet’in gözlerinde doldurulmaz bir boşluk vardı. Kâmil Bey, nedense iğrenme duydu.  </p>
			<p class="paragraf">Yüzbaşı kalın bir sesle, çıkışır gibi sordu:  </p>
			<p class="paragraf">“Ahmet, bu adamı tanıyor musun?”  </p>
			<p class="paragraf">Ahmet, bakmadan karşılık verdi:  </p>
			<p class="paragraf">“Evet.”  </p>
			<p class="paragraf">“Kâmil Bey, senin yalan söylediğini ileri sürüyor. Anadolu ile yapılan haberleşmeden, hele dün Gülcemal vapuruyla gönderilmek istenen belgelerden Nedime’nin haberi yokmuş.”  </p>
			<p class="paragraf">Ahmet sesini çıkarmadı. Yüzbaşı biraz bekledikten sonra nefretle çıkıştı:  </p>
			<p class="paragraf">“Sana soruyorum hayvan!”  </p>
			<p class="paragraf">“Var efendim.”  </p>
			<p class="paragraf">“Nedime’nin haberi var mı?”  </p>
			<p class="paragraf">“Evet.”  </p>
			<p class="paragraf">“Silah yüklü gemiyi, direktörle görüşüp yola çıkaran da Nedime değil mi?”  </p>
			<p class="paragraf">“Evet.”  </p>
			<p class="paragraf">Kâmil Bey daha fazla sabredemedi, bağırarak yerinden fırladı:  </p>
			<p class="paragraf">“Ahmet! Ne yapıyorsunuz?”  </p>
			<p class="paragraf">Sorgu yargıcı da zıplamıştı:  </p>
			<p class="paragraf">“Susunuz... Susun! Sonra fena yaparım!”  </p>
			<p class="paragraf">Kâmil Bey duymadı bile... Ahmet’e bu sefer alçak sesle sordu:  </p>
			<p class="paragraf">“Nasıl oluyor da...”  </p>
			<p class="paragraf">“Susun diyorum!”  </p>
			<p class="paragraf">“Bu derece namussuz bir yalanı söyleyebiliyorsun?”  </p>
			<p class="paragraf">“Hey bana bakın...”  </p>
			<p class="paragraf">“Kocası mahpusta... Kendisi gebe...”  </p>
			<p class="paragraf">“Hey sana söylüyorum!”  </p>
			<p class="paragraf">Kâmil Bey, dev gibi vücudunun bütün eziciliğiyle herife döndü. Gözlerinde öyle bir anlam vardı ki sorgu yargıcı bütün ufak tefek insanların, boylu poslu insanlar karşısında kapıldıkları hatırı sayılır korkuya tutuldu. Susuverdi.  </p>
			<p class="paragraf">Kâmil Bey tekrar Ahmet’e baktı. Sesini yükseltmeden sözüne devam etti:  </p>
			<p class="paragraf">“Hapisteki kocasını besleyebilmek için Babıâli Yokuşu’nda sürünen bir zavallı gebe kadına iftira etmeye utanmıyor musun? Bir de ona deli gibi âşık olduğunu söylüyordun? Aşk bu mudur? Bu çirkef hal?”  </p>
			<p class="paragraf">Bu “aşk” lafını nereden çıkardığına kendisi de şaşarak sustu. Bu sözlerle, Nedime Hanım’ın namusuna leke sürebileceğini bile düşünmüyordu. Yalnız bir tek maksadı vardı. Nedime’yi ele vermemek... Karşısına, tanıdığı bir insan kılığında çıkan bu etten kemikten alçaklığı durdurmak...  </p>
			<p class="paragraf">Büyük umut bağladığı bu yüzleştirme sahnesinin böylece berbat edilmesi, bir de yumuşak bir adam tesiri yapan Kâmil Bey’in bir anda dikilmesi, yüzbaşıyı şaşırtmıştı. Dünyanın bütün erkekleriyle kadınları gibi, cinsel ilintileri, hele bunların gizli kapaklı olanını sorgu yargıcı da dehşetli merak edivermişti. Hiç istemediği halde farkına varmadan Kâmil Bey’e yardım etti:  </p>
			<p class="paragraf">“Aşk da ne demek oluyor?”  </p>
			<p class="paragraf">Kâmil Bey, Nedime Hanım’ı bile inandıracak bir kolaylıkla anlatmaya başladı:  </p>
			<p class="paragraf">“Bu adam, Nedime Hanım’ı kızken tanımış. Daha İhsan’la evlenmeden önce... Nedime Hanım, İhsan’ı beğenip evlendikten sonra uzun zaman ortadan kayboldu. İhsan hapse girdi. Nedime Hanım yalnız kaldı. Ahmet bunu fırsat bilerek kadına eski tutkunluğunu hatırlattı. Fakat gene aynı ‘olmaz’ karşılığını aldı. Demek ki gurur meselesi yaparak kin beslemiş. Ben, kendisini mahpus bir okul arkadaşına yardım fikriyle hareket ediyor sanıyordum. Yazıklar olsun!”  </p>
			<p class="paragraf">“Kadının kocası bilir mi bu işi?”  </p>
			<p class="paragraf">“Hayır! İhsan bunu bilmiyor. Nedime Hanım’ın Ahmet’ten çekinmesini bir türlü anlayamıyordu. Meseleyi ben de geçenlerde tesadüfen öğrendim. Biraz içmiştik. Uygunsuz lakırdılar söylemeye başladı. Ayıpladım. Durunuz, o gece müthiş bir laf daha söylemişti. ‘Ben İhsan’ın yerinde olsam Nedime gibi kadını dışarıda yalnız bırakmazdım. Bıraksam bile kıskançlıktan geberirdim,’ dedi. ‘Başına böyle bir iş gelse ne yapardın?’ diye sordum. ‘Nedime’yi mahkûm ettirirdim,’ dedi. Şimdi galiba aklına koyduğu bu alçaklığı yapmaya çalışmaktadır. Harp Divanı’nı, yani Osmanlı ordusunu bu kirli işe alet etmeye yelteniyor.” Kâmil Bey birdenbire Ahmet’e döndü: “Öyle değil mi Efendi?”  </p>
			<p class="paragraf">Diğerleri de aynı zamanda bakmışlardı. Hiçbir karşılık almadıkları, bir kıpırdanma olmadığı halde aynı zamanda, aynı dehşete kapıldılar.  </p>
			<p class="paragraf">Ahmet, etüvden yeni çıkmış bir hasta elbisesi gibi bumburuşuk çarpık çurpuk ayakta duruyor, gözlerinden sel gibi yaşlar akıtarak ağlıyordu. Elleri öne doğru sarkmıştı. Yaşlar, sapsarı, aptal yüzüne yağlı bir muşamba manzarası veriyordu.  </p>
			<p class="paragraf">Seyirciler, manzaraya daha da iğrençlik veren bu korkunç sessizliği bozacak bir iç çekmesi ya da bir hıçkırık beklediler.  </p>
			<p class="paragraf">Adamın hali, düşüp de bir yeri fena halde acıyan küçük çocukların, ağlayıp dururken tıkanıp nefessiz kaldıkları sırayı hatırlatıyordu.  </p>
			<p class="paragraf">Kâmil Bey de suyun dibinde kalmış gibi ciğerlerinin hava ihtiyacıyla sıkıştığını duydu.  </p>
			<p class="paragraf">Ahmet öylece ağlamayı sürdürüyordu. Beş günden beri aralıksız süren işkencelerin dayanılmaz acılarıyla içine düşürüldüğü ihanet batağının rezilliğini nihayet Kâmil Bey’in karşısında birdenbire kavramıştı...  </p>
			<p class="paragraf">Fakat yüzbaşı, ancak tiyatrolarda görülen manzarayı bir sevda buhranı sandı. “Bir karı uğruna, saçlı, sakallı bir erkek, hiç ağlar mı?” diye düşündü. Zaten her istediğini söyleyerek işini kolaylaştırdığı halde, Ahmet’ten, onun dayanıksızlığından iğrenmişti. Elini sallayarak bağırdı:  </p>
			<p class="paragraf">“Ayıp yahu! Yeter be adam!”  </p>
			<p class="paragraf">Ahmet başını, zorlukla bu sese çevirdi.  </p>
			<p class="paragraf">Sorgu yargıcı hışımla sordu:  </p>
			<p class="paragraf">“Doğru mu Kâmil Bey’in söyledikleri?”  </p>
			<p class="paragraf">Gene korkunç bir sessizliğin içinde karşılık beklediler.  </p>
			<p class="paragraf">Neden sonra, toprak altından gelen deprem homurtularını andırır bir ses başladı. Bu, barsak gurultusu ile balgamlı gırtlak hırıltısını bir arada hatırlatan iğrenç, pis, yapışkan bir sesti. Nihayet, salyalarla karmakarışık dışarıya uğradı. Sanki yalnız bu odayı değil, bütün gökyüzünü kapladı.  </p>
			<p class="paragraf">“Ben namussuzum... Ben namussuzun biriyim!”  </p>
			<p class="paragraf">Sonra yüzünün üstüne yere kapandı. Vücudu bir zaman kıvrandı. Kolları tersine döndü. Yumrukları sıkıldı. Ağzından beyaz bir köpük salıvererek katıldı kaldı.  </p>
			<p class="paragraf">Yüzbaşı yanına koşmuştu. Fakat elini sürmeye cesaret edemiyordu. Kendisini topladıktan sonra muhafız askere var gücüyle çıkıştı:  </p>
			<p class="paragraf">“Ne bakıyorsun eşşoğlu eşek! Sırtla şunu... At dışarı... Su versene Naci Efendi...”  </p>
			<p class="paragraf">Yazıcı su getirmek için boş sürahiyi kavrarken muhafız asker tüfeğini omuzuna takıp Ahmet’i kollarından tuttu. Geri geri sürükledi. Baygın adamın çamurlu iskarpinleri canlı bir şeye ilişik değillermiş gibi her adımda zıplayarak döşemeyi takırdattılar.  </p>
			<p class="paragraf">Yüzbaşı, iki eliyle başını tutarak ürkek ürkek mırıldandı:  </p>
			<p class="paragraf">“Allah beterinden saklasın! Allah düşman başına vermesin!”  </p>
			<p class="paragraf">Kâmil Bey bu pis alçaklık makinesini yenmiş olmaktan gelen bir tatlı güven duyuyordu. Sultanahmet’te rastlayıp sıra kahvelerde oturdukları zaman kendisine öğrettiği yalanla Ahmet’i yere sermişti. Zerre kadar acıma duymuyordu. Çünkü vurup devirdiği yaratık, artık Ahmet değildi. Elle tutulur bir vatan ihaneti...  </p>
			<p class="paragraf">Yüzbaşıya dönüp rahatça yalan söyledi:  </p>
			<p class="paragraf">“Zaten okulda da hastalıklı bir çocuktu. Saralıydı.”  </p>
			<p class="paragraf">“İyi bildiniz. Saralıymış. Ben sarayı görür görmez tanırım.”  </p>
			<p class="paragraf">“Hem saralı, hem de babasından frengi almıştır. Yarı delidir. Demek son zamanlarda büsbütün çıldırmış.”  </p>
			<p class="paragraf">Yazıcı bir dolu sürahiyle geri döndü.  </p>
			<p class="paragraf">Sorgu hâkimi, yorgun sordu:  </p>
			<p class="paragraf">“Ne haber? Ayıldı mı?”  </p>
			<p class="paragraf">“Hayır efendim. Uğraşıyorlar. Ellerini açmaya uğraşıyorlar. Ne korkunç şey!”  </p>
			<p class="paragraf">“Evet... Elindekini bırak da işimize bakalım...”  </p>
			<p class="paragraf">Yüzleştirme tutanağını isteksiz yazdırdı. Belli bir şey, yüzbaşı için işin tadı kaçmıştı. Eskilerin “Cin tuttu” dedikleri bayılmaların her çeşidi, görenlerin üzerinde ölümü şiddetle hatırlatan korkunç bir tesir bırakıyordu. Usanmış bir sesle, yazdırdı:  </p>
			<p class="paragraf">“Yaz! Yapılan yüzleştirmede, Ahmet’in Nedime adlı kadına eskiden beri sevdalı olduğunu, bu sevda sonucu istediğini elde edemediğinden iftiraya kalkıştığını, nitekim Ahmet’in bizzat ‘Ben namussuzum’ dediği...”  </p>
			<p class="paragraf">Durakladı. Sonunu bir türlü bağlayamıyordu. İki kere okuttu. İçini çekti. Kâğıtları maksatsız maksatsız karıştıran eli titriyordu.  </p>
			<p class="paragraf">Kâmil Bey’e baktı:  </p>
			<p class="paragraf">“Ramiz denilen herifi tanımadığınızı hâlâ iddia ediyor musunuz?”  </p>
			<p class="paragraf">“Evet, tanımıyorum. Bugün ilk defa, tesadüfen gördüm.”  </p>
			<p class="paragraf">“Ama o sizi de, Nedime’yi de yakından tanıdığını söylüyor.”  </p>
			<p class="paragraf">“Ahmet gibi o da yalan söylüyor... İmkânı yok... Bir kelime dahi konuşmadık.”  </p>
			<p class="paragraf">“Şimdi görürüz. Yalnız bu sefer size şunu hatırlatırım. Yüzleştirme sırasında ağzınızdan bir kelime çıkarırsanız, Nedime’yi mahvetmiş olursunuz. Biz burada Karagöz oynatmıyoruz. Kadını mutlaka mahkûm ettirmeye de niyetim yok. Gerçeği arayıp bulacağız. Suçu yoksa kurtulacak. Yani kurtarmaya uğraştığınız kadının kaderi, sizin dilinizi tutmanıza bağlı. Anlatabildik mi?”  </p>
			<p class="paragraf">“Pekâlâ, susacağım. Zaten niçin telaşlanayım? Nedime Hanım...”  </p>
			<p class="paragraf">“Peki... Peki...”  </p>
			<p class="paragraf">Yüzbaşı zile bastı. İçeri giren çavuşa Ramiz’i getirmelerini emretti.  </p>
			<p class="paragraf">Kâmil Bey’de yine korku başlamıştı. Topu topu üç saatten beri tutuklanmış bulunuyordu. Ramiz Efendi de beraber yakalanmış, buraya ayrı arabalarla beraber getirilip bir başka yere kapatılmıştı. Acaba üç saat içinde onu da işkenceyle Ahmet’in haline getirdiler mi?  </p>
			<p class="paragraf">Ayak sesleri yaklaştı. Kapı açıldı. Çok şükür, Ramiz Efendi, rıhtımda gördüğü gibiydi. Henüz hırpalanmamıştı.  </p>
			<p class="paragraf">Işık tam yüzüne vuruyor, zayıf, esmer suratı pek kuvvetsiz, hatta, biraz hasta görünüyordu. Gövde kesiminde, duruşunda güvenilecek hiçbir kuvvet, aşırı inat alameti de yoktu. Bakışları biraz pervasız gibi... Ya da yüreği böyle istediğinden Kâmil Bey’e öyle geliyor.  </p>
			<p class="paragraf">Sorgu yargıcı havanın güzelliğinden söz açar gibi, o kadar kolaylıkla, korkunç tuzağı Ramiz Efendi’nin önüne attı:  </p>
			<p class="paragraf">“Ulan Ramiz! Sen, ‘Nedime adındaki karıyı tanımam,’ diyordun, değil mi?”  </p>
			<p class="paragraf">“Evet tanımam!”  </p>
			<p class="paragraf">“Yalan söylüyorsun. İşte Kâmil Bey... Bize hepsini anlattı. Kâğıtları sana her zaman Nedime getirirmiş. Bu sefer hasta olduğundan Kâmil Bey getirmiş.”  </p>
			<p class="paragraf">“Yalan. Aman yüzbaşım yalaaan! Bir vakit kabul etmem. Hâşâ!”  </p>
			<p class="paragraf">Ramiz Efendi’nin gözleriyle sesinde, kendisine karşı birdenbire peydahlanan iğrenme Kâmil Bey’in o kadar hoşuna gitti ki az kalsın, “Sağol aslanım!” diye bağıracaktı. Zorlukla sustu. Yalnız kaşlarıyla “Yok” anlamına küçük bir hareket yapabilmişti.  </p>
			<p class="paragraf">Yüzbaşı parmağını salladı:  </p>
			<p class="paragraf">“Yalan değil... Hadi doğruyu söyle... Bizi uğraştırma. Sen bu işte suçlu değilsin. Sen, üzüm sandığında ne olduğunu bilmeden, beş on para kazanmak için bu işe girdin. Kâmil Bey böyle söylüyor. Biz de inanıyoruz.”  </p>
			<p class="paragraf">“Ben işe falan girmedim beybaba... Devlet, millet sayesinde gül gibi geçinmekteyim.”  </p>
			<p class="paragraf">“Tabii geçiniyorsun. Fakat fazla mal göz çıkarmaz. Sana, ‘Bizim İnebolu’da bir akrabamız var. Ona arada sırada öteberi yollayacağız. Götürür bir noksansız teslim edersen parça başına bir lira veririz,’ demişler.”  </p>
			<p class="paragraf">“Kim demiş?”  </p>
			<p class="paragraf">“Nedime!”  </p>
			<p class="paragraf">“Yalan... Şart olsun kabul etmem. Kimmiş Nedime? Herkes aftosuna sahip olsun, Yüzbaşım! Benim, karı milletiyle evvel eski başım hoş değildir. Yüzbaşı baba! Biz tulumbacılar karıya tapmayız. Zaten ben ikinci karıyı boşadım da gemiye kahveci yazıldım. Neden dersen, birincisini de gözüm görmesin diyerek... Tükürmüşüm geçmişlerine...”  </p>
			<p class="paragraf">“Şimdi, kocaman paşaoğlu bir Kâmil Bey yalan mı söylüyor?”  </p>
			<p class="paragraf">“Vızır vızır.”  </p>
			<p class="paragraf">“Neden sana kara çalsın?”  </p>
			<p class="paragraf">“Bilmem. Ne bileyim. Biz İstanbul kopuğuyuz. Vaktiyle bin tarakta bezimiz vardı. Belkim gacosuna balta olmuşdurum, belkim bunun bir yerde fiyakasını bozmuşdurum. Vardır bir vazgeçtimiz...”  </p>
			<p class="paragraf">“Peki, Nedime denilen kadın bize her şeyi söylediyse...”  </p>
			<p class="paragraf">“Kabul etmem. Erkekse gelsin, yüzümüze beraber söylesin. Söylesin de alnını karışlayım.”  </p>
			<p class="paragraf">“Şu halde sen iyilikten anlamayacaksın. Peki, bu gece seni bir güzel ıslatsınlar da, yarın nasıl bülül kesilirsin...”  </p>
			<p class="paragraf">“Bugüne bugün babamsın. Dövsen de, öldürsen de senin soyluluğun! Bir suçumuz varsa can baş üstüne... Burası ne kapısı? Şeriat kapısı! Şeriatın kestiği parmak acımaz. Bizi böyle belleme yüzbaşı baba! Biz hocazadeyiz. Moruk rahmetli, derin ulema idi. Yedi mahallenin şeyhi gelip elini öperdi. Bize bakma, kuşbazlığa vurduk da okula gidemedik.”  </p>
			<p class="paragraf">“Uzatma da, sorduklarıma karşılık ver. Nedime’yi tanıyor musun?”  </p>
			<p class="paragraf">“Doğrusunu arar mısın babacığım, ben bu beyzadeyi de tanımıyorum. Ben böyle faso fiso işlerden çakmam. Biz malum ya, kahveci esnafıyız! Zanaatımız nabza göre şerbet vermek. Kimi şekerliden hoşlanır, kimi sadeden... Kimine açık yapacaksın, kimine koyu...”  </p>
			<p class="paragraf">“Ne yapacaksın? Bir şey anlamıyorum.”  </p>
			<p class="paragraf">“Çay, efendi baba... Ciğeri yanmışlara gazoz koşturursun. Bizim zanaatımız böyle yürür. Kahveci milleti ekmek parası kazanacaksa, üstüne elzem olmayan işlere zinhar karışmayacak... Dükkân kapısı, hak kapısı... Dükkân bir kişiye açılmaz. Gâvur gelir, ‘Safa geldin çorbacı!’, Çıfıt gelir, ‘Hoş geldin bezirgân!’, Çingene gelir, ‘Buyur şöyle kara oğlan!’, Ulemadan başı sarıklı gelir, ‘Emret hocam!’ diyeceksin. Çay mı istedi çay, kahve mi buyurdu kahve! Dedim ya, bizim pirimizden öğüdümüz, kimsenin işine karışmamak!”  </p>
			<p class="paragraf">“Peki öyle de, içinde ne olduğunu bilmediğin sandığı, tanımadığın bir adamdan niçin aldın?”  </p>
			<p class="paragraf">“Hayrına aldım beybaba... Sevabıma!”  </p>
			<p class="paragraf">“Sevabı görürsün! O kuru üzüm sandığının içinde senin gibi yüz tane kahveciyi astıracak zararlı kâğıt var.”  </p>
			<p class="paragraf">“Yağma yok! Beni bir vakit asamazlar. Beni asacak ipi henüz bükmediler beybaba! Neden mi? Zira suçum yok... İçinde olanı bilmem. Günahı işte bunun boynuna! Baktım efendiden bir adam! Bunalmış besbelli! ‘Sen Gülcemal’den misin oğlum?’ dedi. Rıhtım üzerinde yalan mı söyleyeyim. ‘Gülcemal’denim! Ne olmuş?’ dedim. İnebolu’ya bir emaneti varmış. Posta zamkinozunu yetiştirememiş. Sırtımızda götürecek değiliz ya, memleket gibi Gülcemal vapuru! ‘Atarım yatağın altına, gider fışır fışır,’ dedim. Şimdi, yukarıda Allah var, elini vicdanına koy da söyle! Sen kahveci olsan, öteberi almaya karaya çıksan! Bir gün kardeşin şuncacık bir kutuyu getirse... Beni bilmez, tanımaz. Yani vicdanımıza bırakıyor. Biz de insanız beybaba... Sen almaz mısın? Müslümanız! Doğru söyle?”  </p>
			<p class="paragraf">“Ulan, bana da mı doğrulatacaksın, eşşoğlu?”  </p>
			<p class="paragraf">“İşte gördün mü beybabacığım! ‘Olmaz’ diyemedin. Biz de oracıkta ‘Peki’ dedik demedik, aynasızlar bizi çalyaka ettiler. Yallah, buraya getirdiler.”  </p>
			<p class="paragraf">“Ahbabı kimmiş? İnebolu’daki ahbabı?”  </p>
			<p class="paragraf">“Vallaha soracak vakit bulamadık ki yüzbaşı baba, ne ben sorabildim ne de kendisi diyebildi. İşte yüzü... Kırk paralık erkekliği varsa doğruyu sözler. Hilafım varsa suratıma çarpsın! Cezama razıyım! Vay ölüsü tenekeli... Bunca yaş yaşadım, böyle dubara görmedim. Polisler ayağımızı yerden kestiler! ‘Hele durun! Çekmece açık... Lostromonun parası üzerimde... Durun hesabı görelim de... Yahu ne karıştırıyorsunuz? Din iman kalmadı mı?’ diye bağırdım. Kulak asmadılar.” Birdenbire Kâmil Bey’e döndü. Yüzünü maymun gibi buruşturarak yalvarmaya başladı. “Ayaklarını öpeyim efendi ağabey, sana bir iyilik edelim dedikse günaha mı girdik? Gâvur mu olduk? Doğruyu söyle... Evde mahdum köleniz aç kalır. Karı, el kapısına çamaşıra mı gitsin? Bizi cayır cayır yakarsan yarın arasat meydanında on parmağımı yakanda bil! Yarın ahirette on parmağım...”  </p>
			<p class="paragraf">Sorgu hâkimi nutku uzatmadı, elini masaya vurarak bağırdı:  </p>
			<p class="paragraf">“Kes sesini! Bana cevap ver! Ben bu masalları yutacak herif miyim? Ben kaçın kurasıyım?”  </p>
			<p class="paragraf">“Dinim Rabbena hakkı için hilafım yok... İki gözüm önüme aksın... Şu ateşe kör bakayım... Kalbimizin yufkalığından ‘Olur’ dedik. Be herif! İnsaniyet sana mı kaldı? Bu seni tanır mı? Babanı tanır mı? Şu kadar okka kuru üzümü sana neden teslim ediyor? İşin işinde bir bit yeniği olduğunu anlasana... Bizi gaflet basmış beybaba... Basiretimiz bağlanmış. Artık paydos! Ağzımızın payını aldık bir güzel... Fırsatını bulsam, ben de yapacağımı bilirim!” Ramiz Efendi, sözün burasında, İstanbul külhanbeylerine pek yaraşan bir sahte öfkeye kapılmış gibi tekrar Kâmil Bey’e döndü: “Bey misin? Efendi misin? Ne karın ağrısıysan lafını bil de söyle... Biz de ana-baba kuzusuyuz! Bize de günah! Kendini kurtarmak için bizim gibi fukarayı yakmaya utanmıyor musun? Bugün dünya, yarın ahiret! Ben ne karı bilirim ne oğlan! Sonunu sen düşün, biz buradan çıkarız, ölmeyiz. Yakan dışarıda elime geçerse, namerdim seni temizlerim. Bana adıyla sanıyla ‘Zeyrekli Zenberek Ramiz’ derler. İşte bu kadar benim ifadem!”  </p>
			<p class="paragraf">O kadar rahat konuşuyordu ki, Nedime Hanım onun yedek subaylık etmiş bir öğretmen olduğunu söylemeseydi, Kâmil Bey, tulumbacı koğuşundan yetişen uçarı bir İstanbul kopuğuyla karşılaştığına hemen inanacaktı.  </p>
			<p class="paragraf">Yüzbaşı can sıkıntısı içinde sordu:  </p>
			<p class="paragraf">“Demek inkâr ediyorsun?”  </p>
			<p class="paragraf">“İnkâr nasıl söz? Sabahtan beri olanı olduğu gibi söylüyoruz ya...”  </p>
			<p class="paragraf">“Peki... Gece yarısından sonra görüşürüz. Yaz bakalım! Ramiz’le yapılan ikinci yüzleştirmede, Kahveci Ramiz tamamıyla inkâr ederek Kâmil Bey’i tanımadığını, kutuyu insaniyet namına aldığını...” Durup Ramiz’e baktı. “İşte yazıyorum. Bir kere yazdım mı bitti. Son pişmanlık fayda vermez. Gel gerçeği söyle... Seni derhal salıvereyim!”  </p>
			<p class="paragraf">“Bey ağabey, bilsem söylemez miyim? Neden böyle yapıyorsun babacığım? Vallah billah! Biz de namus ehliyiz! Şimdiye kadar Ramiz’e yalancı diyen olmadı. Bizi semtte herkes bilir.” Sesi titremeye başlamıştı. Alışık bir hareketle önlüğünün ucunu aradı. Bulamayınca, gözlerini parmaklarıyla kuruladı: Anamı Kâbe yolunda...”  </p>
			<p class="paragraf">“Çık rezil! Defol! Dur herif! İmzalamadan nereye?”  </p>
			<p class="paragraf">Yüzbaşı yargıç, Ramiz’in arkasından, “Çattık belaya!” der gibi başını salladı. Yazıcıya saati sordu. Kâmil Bey kendisininkine bakıp alafranga beşe beş olduğunu söyledi. Sorgu yargıcı birden telaşlandı. Yazıcıya emretti:  </p>
			<p class="paragraf">“Koş, bak bakalım, Paşa hazretleri gitmişler mi? İfadeleri göreceklerdi. Geç kaldık...”  </p>
			<p class="paragraf">Yazıcının getireceği haberi beklemek için ayağa kalktı. Odada bir zaman dolaştı. Sobayı kurcaladı. Kapıya kadar gitti. Bu kadar gayret ettiği halde, işe önem vermediği, basit bir araç gibi davrandığı anlaşılıyordu. Bu hal Kâmil Bey’i rahatlandıracağına büsbütün tedirgin etti.  </p>
			<p class="paragraf">Yazıcı içeri girdiği zaman sorgu yargıcı yerine oturmuştu.  </p>
			<p class="paragraf">“Paşa hazretleri gitmişler. Belki gece uğrarlarmış. İfadeleri en geç yarın sabaha kadar hazırlamanızı emir buyurmuşlar.  </p>
			<p class="paragraf">“Nöbette kim kalıyor kodamanlardan?”  </p>
			<p class="paragraf">“Galiba Binbaşı Burhanettin Bey...”  </p>
			<p class="paragraf">“İyi... Pekâlâ! Sen de yoruldun ama... Bir arabacı kaldı. Onu da dinleyelim. Bitsin...”  </p>
			<p class="paragraf">“Başüstüne efendim.”  </p>
			<p class="paragraf">Arabacı yaşlı bir adamdı. Biraz da sağırdı. Olup bitenlerin farkına varamamış, şaşırıp kalmıştı.  </p>
			<p class="paragraf">Yüzbaşı, küçük vücudundan umulmayacak bir kudretle gök gürültüsü gibi patladı:  </p>
			<p class="paragraf">“Gözlerini oyarım ihtiyar! Sen beni bilir misin? Her şey meydana çıktı. İşte Kâmil Bey açıklıyor. Nedime kadın bütün işleri senin arabanla çeviriyormuş. Hadi bizi uğraştırma... Karıyı böyle boklu işlere hep sen taşırmışsın?”  </p>
			<p class="paragraf">“Ben hırsızlık mal olduğunu nereden bileyim paşam? Bu efendide hırsıza benzer surat var mı? Ben kırk yıllık arabacıyım! Gece işlerini, kaldırımcıları, zarfcıları, yankesicileri tanırım. Bunu hiç görmedim. Beni Tophane’den sorarsın. Bugün Merkez Memuru Kenan Bey’i Beşiktaş’a evine götürdüm. Her zaman ben götürürüm. Dörtyol ağzında bu efendi çevirdi. Kolunun altında bir küçük sandık vardı. Hırsızlık mal olduğunu nereden bileyim? Kerametim yok ya! Gece olsa, şüphelenirdim.”  </p>
			<p class="paragraf">“Hırsızlığı da nereden çıkardın?”  </p>
			<p class="paragraf">“Evet, hırsızlık ise cezasını kendisi çeker. Biz, arabaya her binenin cezasını beraber çekeceksek işimiz iş doğrusu...”  </p>
			<p class="paragraf">“Çattık belaya! Nedime isimli kadını tanıyor musun? Tanımıyor musun? Bu Kâmil Bey ‘tanıyoruz’ demekte!”  </p>
			<p class="paragraf">“Haa... Af buyur aslanım... Yaşlılık belası... Kulaklarım biraz ağır işitir...”  </p>
			<p class="paragraf">Arabacı kulağının arkasına elini siper ederek boynunu uzattı.  </p>
			<p class="paragraf">Sorgu hâkimi bar bar bağırdı:  </p>
			<p class="paragraf">“Nedime! Nedime isminde bir kadın var. Tanır mısın?”  </p>
			<p class="paragraf">Arabacı kurnaz kurnaz güldü:  </p>
			<p class="paragraf">“Tanırım! Tanınmaz mı? Meşhur ‘Alaylı Nedime’. Bu herif onun dostu mu?”  </p>
			<p class="paragraf">“Ne alaylısı? Neler söylüyorsun bunak?  </p>
			<p class="paragraf">“Ne karıdır o Nedime, beyim! Eskiden İstanbul’u yaktı, bitirdi maazallah... Şimdi ‘Tövbekâr oldum,’ diyorsa da, demek yalanmış... Sakın, çalınan çekmece Nedime’nin olmasın! İşte bunu beğendim! Bir vakitler İstanbul’u tekmil soyan Nedime’yi, âhir ömründe bir soyan mı çıktı? Aferin” Kâmil Bey’e göz kırptı. “Kaç para eder ki yiyemedin tosunum! Yeseydin benden yana ananın ak sütü gibi helaldi. Nedime, nice mirasyedileri, paşaoğullarını hasır üzerinde, hamam külhanlarında bıraktı. Vaktiyle hünkâr yaverlerinden birisine söz vermiş de sonunda sözünden caymış. O gözünü sevdiğim ne yapsa beğenirsin, bir Kâğıthane dönüşü, bir bölük askerle Nedime’nin arabasını çevirdi. Karıyı Hacıosman Bayırı’na götürdü. Tamam bir bölük askeri üzerinden geçirdi. Adına ‘Alaylı’ denmesi işte o meseleden... Üzerinden bir bölük asker geçmiş de, karı bana mısın dememiş... Hünkâr yaveri, ‘Kalk artık namussuz!’ diye çizmesiyle boş böğrüne dokununca, yattığı yerden gözlerini açmış da ne demiş bakalım? ‘Bitti mi? Hepsi bu kadar mı? Oysa ben yeni yeni hevesleniyordum!’ demesin mi? Meğer öç alayım derken karının duasını almış hünkâr yaveri! İşte ‘Alaylı Nedime’ böyle bir karı...”  </p>
			<p class="paragraf">“Tüh Allah belanı versin sağır pezevenk! Biz sana onu sormuyoruz. Üzüm sandığı meselesi var. Üzüm sandığı...”  </p>
			<p class="paragraf">“Yenilerdense bilmem beyim... Şimdi öyle parasına kuvvet hovardalar kalmadı. Eskiden bizi haftalığına, aylığına tutarlar, kapatmalarının emrine verirlerdi. O sebepten piyasanın deste başı mallarını tanırdık. Lakabı ‘Üzüm sandığı’ olduğuna göre pek tatlı bir şey galiba! Nerdeymiş? Feridiye’de mi, Abanoz’da mı? Müslime mi, yoksa reayadan mı?”  </p>
			<p class="paragraf">“Herifin aklı fikri fahişelerde... Çattık belaya... Demek sen Tophane’den Beşiktaş’a merkez memurunu mu götürdün?”  </p>
			<p class="paragraf">“Evet.”  </p>
			<p class="paragraf">Yüzbaşı, arabacının işine gelen sözü işittiğine dikkat etmedi.  </p>
			<p class="paragraf">“Demek Nedime isimli bir kadın tanımıyorsun?”  </p>
			<p class="paragraf">“Alaylıdan başka Nedime tanımam. O da bizi çoktan unutmuştur. Benim dediğim meselenin üzerinden yirmi yıl geçti.”  </p>
			<p class="paragraf">Sorgu yargıcı arabacının Nedime’yi tanıdığını inkâr ettiğini yazdırdı. Herifin salıverilmesini emretti.  </p>
			<p class="paragraf">Sonra Kâmil Bey’in gözlerine dimdik baktı:  </p>
			<p class="paragraf">“Şimdi ortada halledilmesi gereken bir nokta kaldı, siz sandığı Nedime’den Beşiktaş’ta aldınız öyle mi?”  </p>
			<p class="paragraf">“Nedime Hanım’ın bu işle hiçbir ilintisi olmadığını söylemiştim efendim.”  </p>
			<p class="paragraf">“Sandığı idarehanede sakladığınızı da söylemiştiniz. Soruşturma sandığın Beşiktaş’ta bulunduğunu meydana çıkardı.”  </p>
			<p class="paragraf">“İdarehaneden aldım.”  </p>
			<p class="paragraf">“Peki Beşiktaş’tan arabaya binmek ne oluyor?”  </p>
			<p class="paragraf">“Efendim, esasen sandığı Gülcemal’e ben götürüp teslim etmeyecektim. Beşiktaş’ta tramvay durağında, beni kara giyimli, göğsünde harb madalyası olan bir adam bekleyecekti. Yanıma yaklaşıp ‘Üzüm satılık mı?’ diye soracaktı. Ben ‘Satılık. Evet!’ diyecektim. ‘İzmir üzümü ise alırım,’ diyecekti. Ben de bu söz üzerine sandığı kendisine teslim edecektim.”  </p>
			<p class="paragraf">“Vay canına! Bunlar ne planlar yahu! Eee?”  </p>
			<p class="paragraf">Kâmil Bey, Ahmet’i gördü göreli aklından geçirdiği şeyi nihayet yapmaya karar verdi.  </p>
			<p class="paragraf">“Size şimdiye kadar sakladığım bir noktayı söyleyeceğim Yüzbaşı Bey! Bunlar hep Ahmet’in planları. Ararat vapurunun navlun işini ben halledince bu işten çıkarı kalkan ve bunu kaybettiği için,Ahmet’e kin bağlaması icap eden Rozalti’den korkarak Ahmet sandığı bana saklattı. Sonra bununla da yetinmedi, böyle işlerdeki acemiliğimden yararlanmaya kalktı. Beni şuursuz bir vasıta olarak kullandı. Meseleniniç yüzünü bilmeden, bir arkadaşa yardım olsun diye, ‘Peki’ dedim. Gülcemal vapurunun hareket günü Beşiktaş’a gitmemi söylemişti. Tarif ettiği yerde, tarif ettiği adamı bekledim. Adam gelmedi.”  </p>
			<p class="paragraf">“Haydi bu sözünüze inandım. Adam gelmeyince, sandığı geri getirecek, Ahmet’e verecektiniz. İfadenize göre Gülcemal’e teslimden haberiniz olmamak lazım...”  </p>
			<p class="paragraf">“Tersine... Ahmet, adamın gelmemesi ihtimalini düşünmüştü. ‘Şayet o arkadaşla buluşamazsanız, sandığı Gülcemal vapuruna teslim edersiniz,’ dedi.”  </p>
			<p class="paragraf">“Öyleyse, Ramiz’in adını vermiştir.  </p>
			<p class="paragraf">“Hayır! Vapurun tayfasından herhangi birine verebileceğimi söylemişti. Yalnız gemi zabitanından çekiniyordu. Pek ehemmiyet verdiği böyle bir sandığı hiç tanımadığı bir adama teslim etmeyi benim de aklım almadı. Buna karşılık Ahmet, ‘Böylesi ötekinden daha güvenli... Hem bu her zaman kullanılan bir usuldür,’ dedi. Ben de söylediği gibi yaptım. Sizi temin ederim, sandığın içinde böyle önemli kâğıtlar olduğunu bilmiyordum. Benden istenen hizmet de böyle bir şeyden şüphelenmeme imkân vermiyordu ki...”  </p>
			<p class="paragraf">“Ramiz denilen serserinin bu işle alakası yok mu demek istiyorsunuz?”  </p>
			<p class="paragraf">“Vallaha bilmem. Ramiz’in kimliği araştırılırsa burası meydana çıkar.”  </p>
			<p class="paragraf">Kâmil Bey gözlerini kırpıştırarak sustu. Pek ileriye gitmiş, düşmana yol göstermişti. Buna da, şüphesiz Ramiz’in kahveciliği etrafında açılacak bir soruşturmadan zerrece perva etmez görünmesi sebep olmuştu.  </p>
			<p class="paragraf">“Akıl alır şey değil...”  </p>
			<p class="paragraf">Kâmil Bey kendi kendine söylediği bu sözü yakalayarak sözü tehlikeli mevzudan uzaklaştırmaya çalıştı:  </p>
			<p class="paragraf">“Hakikat bu! Çünkü ben Ramiz’i kendim seçmedim. Onunla karşılaşmam yüzde yüz rastlantı...”  </p>
			<p class="paragraf">“Bunlara çocuklar bile inanmaz. Bu kadar önemli kâğıtlar, kuru üzüm sandığı içinde, hiç tanınmayan insanlarla gönderilir mi?”  </p>
			<p class="paragraf">Kâmil Bey gözünü kırpmadan bir yalan daha uydurdu:  </p>
			<p class="paragraf">“Meselenin içyüzünü öğrendikten sonra düşündüm, herhalde bu kâğıtlar kopyalardan birisi olmalı. Öteki kopyalar, belki daha güvenilir adamlarla yollanmış, gideceği yeri çoktan bulmuştur.”  </p>
			<p class="paragraf">“Haa... Ne dediniz? Öyle ya... Hay Allah müstahakını versin! Sahi! Yarın bu ciheti ayrıca Paşa hazretlerine arz ederim. Demek son sözünüz bu? Kadın bu işte yok!”  </p>
			<p class="paragraf">“Yok efendim! Yemin ederim.”  </p>
			<p class="paragraf">“Yemin... Olur a... Biz hele bu akşam şu Ramiz denilen serseriye bir görünelim. Ahmet de ilk geldiği günü öyle yaptı. Bize bir sürü masal okudu ama, işte sonunu gördünüz!”7  </p>
			<p class="paragraf">Söylediklerini yazdırarak Kâmil Bey’e imzalattı.  </p>
			<p class="paragraf">Oda kararıyordu.  </p>
		</div>
	</body>
</html>