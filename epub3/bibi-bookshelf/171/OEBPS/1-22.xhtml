<html xmlns="http://www.w3.org/1999/xhtml">
	<head>
		<title>1-22</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-20" xml:lang="en-GB">7  </p>
			<p class="paragraf">İkinci İnönü Zaferi’nden beri, ihtiyar İstanbul’un bakımsız sokaklarında, kafesli tahta evlerinin çarpık çurpuk cephelerinde, servilerinde, çınarlarında, güvercinlerinde somurtkan rutubetli ilkbahar, gökyüzünde, saadeti insanı yoran bir bayram sevinci kımıldıyordu.  </p>
			<p class="paragraf">Harp Divanı, bu bayramın dışarısına düşmenin utancıyla debelenmekte, bilerek fenalık edenlerin hepsi gibi kendi suçunu karşısındakine yükletmeye uğraşmaktaydı. Heyeti meydana getiren beş altı yüksek rütbeli üniforma, ilk defa hata edip etmediklerini derin derin düşünmeye başlamıştı. “Bir avuç eşkıya”, “Ordudan kovulmuş birkaç serseri”, muzaffer bir dünyaya karşı zafer kazanabilir mi? Bir kere, kendilerinden uzakta, kendilerinin yardımına muhtaç olmadan “zafer” değil, “aferin” kazanmak olur mu?  </p>
			<p class="paragraf">Ramiz Efendi, bir oturum dönüşü ellerini sevinçle ovuşturdu:  </p>
			<p class="paragraf">“Herifler hapı yuttu. Kişiliklerini kâinatın mihveri zannediyorlardı. Bu hal çoğunlukla namertlerde bulunan bir çarpık kasıntıdır. Bizim milletin bir ‘namerde muhtaç olmak korkusu’ vardır ya! İşte bunlar o korkuyu doğuran namertler!”  </p>
			<p class="paragraf">Ertesi oturumda Kâmil Bey heriflere bu gözle baktı, namert kelimesindeki bütün cıvık anlamı bu heyette kolayca buldu.  </p>
			<p class="paragraf">Bugün beşinci oturuma getirilmişlerdi. Daha ilk dakikalarda, havanın her zamankinden başka türlü olduğunu sezdiler. İki oturumdan beri şahit olarak getirilmeleri için şuraya buraya tezkere yazılan arabacı ile Gülcemal vapurunun Rum büfecisinin dinlenmesinden birdenbire vazgeçildi. Arabacının sorgudaki ifadesiyle yetindiler. Rum büfeci işi bırakmış, adresi bilinmeyen bir yere gitmişti.  </p>
			<p class="paragraf">Savcı, delil dosyasının incelenmesine geçilmesini istedi. İsteği kabul edildi. İmzaları zanlılardan saklanan bazı hafiye jurnalleri, resmi tezkereler, raporlar okundu.  </p>
			<p class="paragraf">Bu işler görülürken Kâmil Bey tamamıyla başka şeyler düşünüyor, Nedime Hanım’ın kesinlikle kurtulduğunu anlayan Ramiz Efendi’nin gizli sevincinden habersiz öylece oturuyordu.  </p>
			<p class="paragraf">Arada sırada, kendisine sorulan: “Ne diyorsunuz?”, “Bir diyeceğiniz var mı?”, “Doğru mu bunlar?”, “Kabul ediyor musunuz?” sorularına: “Bir şey demiyorum!”, “Bir diyeceğim yok!”, “Hayır, yalan söylüyorlar.!”, “Hayır, kabul etmiyorum!” karşılığını verdi.  </p>
			<p class="paragraf">İhsan’ı mahpushanede kaç kere ziyaret ettiği raporlarda yazılıydı. Buna, “Evet” dedi.  </p>
			<p class="paragraf">“Ararat vapuru işine de karıştınız?”  </p>
			<p class="paragraf">“Evet.”  </p>
			<p class="paragraf">“İçinde zararlı kâğıtlar bulunan üzüm sandığını vapura götürdünüz?”  </p>
			<p class="paragraf">“Evet.”  </p>
			<p class="paragraf">Gene birtakım kâğıtlar okundu.  </p>
			<p class="paragraf">Kâmil Bey, bir namuslu zaferi mahkûm etmenin imkânsızlığını ruhunda geniş geniş duyarak rahatça düşünüyordu:  </p>
			<p class="paragraf">“İnönü nasıl bir yer acaba?” Harpten sonra gidip görmeye karar vermişti. Bir küçük otomobil, bir çadır, bir çifte tüfeği, Nedime Hanım, İhsan, Nermin, Ayşe... “Hayır canım, hiç olur mu? Ramiz Efendi, Fatma Hanım, Kadir de gelecek.” Öyleyse bir büyük otomobil... Hatta bir otobüs lazım... Üç çadır, üç tane av tüfeği... Üsküdar’dan başlayarak adı bu şanlı işe karışmış memleketleri adım adım –Kâmil Bey buna “tekerlek tekerlek” diyordu– dolaşmak. Adapazarı, Geyve Boğazı, Yozgat, Kuvayı İnzibatiye! Geyve Boğazı... Baskınlar, pusular... Yozgat, Zile: Çapan-oğulları... Konya: Delibaş... Aydın, Nazilli, Ayvalık, Balıkesir, Torbalı... İlk kurşun! Sonra... İnönü...  </p>
			<p class="paragraf">Ramiz Efendi, “Pek aklımda kalmadı,” demişti, “hafif bir tepenin yamacında olacak. Tren yolunda. Birkaç da büyük ağızlı mağara gördüğümü hatırlıyorum!”  </p>
			<p class="paragraf">Mağaralar, toprağın gökyüzüne açılmış karanlık ağızlarıdır. Fırtınalı havalarda onun türkülerini, gazaplarını, sevinçlerini, ıstıraplarını haykırırlar. İnönü’ndekiler, gözleri önünde dövüşen kendi adamlarına, silahı az, biti çok, gıdasızlıktan yaraları bile doya doya kanayamayan, vurulunca doyasıya inleyemeyecek kadar güçsüz insanlarına gene kim bilir neler söylemişlerdir? Bir büyük sanatçı yetişmeli. İnönü mağaralarının duvarlarına kaba taslak muharebe resimleri oymalı. Ama kalın pazılı pehlivanlar değil, İnönü’nde vuruşmuş, hatta bir gözü köyüne kadar kaçmaktayken zafer kazanmış gerçek insanları... Birçok sanatçılar zaferleri insanlardan aşırıp, yorulmaz, ağlamaz, ölmez devlere mal etmek alçaklığını neden yapagelmişlerdir? Yorulmayan, ağlamayan, ölmeyen olduktan sonra zaferin ne değeri kalır?  </p>
			<p class="paragraf">İnönü mağaralarının kara duvarlarına aydınlık resimler oymak gerek! Meçhul Asker Anıtı’nı bu mağaraların içine yapmalı! Seyre gidenler için elektrik yakmak istemez. Her köşeye birer çoban ateşi...  </p>
			<p class="paragraf">Milletlerin hayatında bazı kişiler, olaylar, yerler nasıl da umulmadık, hayale sığmaz bir önem kazanıyor. Eğer dünya savaşında yenilmeseydik, İnönü belki daha beş asır herhangi bir köy olarak kalacaktı.  </p>
			<p class="paragraf">“Sizin gemide bir büfeci varmış? Adı ne?”  </p>
			<p class="paragraf">“İpodromos Çorbacı!”  </p>
			<p class="paragraf">“Rum mu?”  </p>
			<p class="paragraf">“Rum.”  </p>
			<p class="paragraf">“Acayip! Artık Anadolu’dakilere Rumlar da mı yardım ediyor?”  </p>
			<p class="paragraf">“Ne gibi, paşa efendi baba?”  </p>
			<p class="paragraf">Ramiz Efendi’yle Harp Divanı Reisi arasında geçen bu konuşma Kâmil Bey’i hülyasından ayırmıştı.  </p>
			<p class="paragraf">Reis açıkladı:  </p>
			<p class="paragraf">“Elimizde bir rapor var. Bu işlere bu herif de karışıvermiş. Bilgisine başvuracaktık. Gittiği yer belli değil!”  </p>
			<p class="paragraf">“Hay Allah senden razı olsun reis beybaba! Ramiz Efendi “reis” kelimesini “reiz” diye söylüyordu. “Yahu! Biz sabahtan beri bunu bir Müslümana anlatamadık! Hay ömrüne bereket! Demek böyle bir rapor var! Yazan eller nur olsun! Dünya büsbütün battı mı canım, mert adam hiç mi kalmadı? Ee?”  </p>
			<p class="paragraf">“Ulan soytarı, bana mı soruyorsun?”  </p>
			<p class="paragraf">“Hâşâ! Sana sormak ne haddimize. Ben işte o gâvurun nârına yandım reis beybaba! Ayaklarını öpeyim... O raporu şu kâğıtlardan ayır da bir kenara koy! Raporu bir ayrı yere koysunlar! Hey kudretine, kuvvetine kurban olduğumuz Allahım! Gördün mü işi birader? Ey yerleri, gökleri yoktan var eden Rabbim!”  </p>
			<p class="paragraf">Ramiz Efendi, ayağa kalkmış, bir adım ileri geçmişti. Ellerini acemi aktörler gibi uzatarak konuşuyor, yüzünü buruşturup ağlama taklidi yapıyordu. Suratı maymuna dönmüştü:  </p>
			<p class="paragraf">“Ayaklarım kırılsaydı da o gün gemiden çıkmasaydım, iki gözüm önüme aksaydı... Keşke son seferimizde gemi bataydı da, bir tanecik kölenize kavuşmasaydım, reiz paşababacığım! Dalga meydana çıktı desene... Yarabbi hamdolsun! Yarabbi şükür! Benim nutkum tutulmuş paşa efendi baba! Ben...”  </p>
			<p class="paragraf">Bir ağlama kopardı. Omuzları sarsılmaya başlamıştı.  </p>
			<p class="paragraf">Heyet, hokkabaz seyircileri gibi ilgilendi!”  </p>
			<p class="paragraf">Reis paşa dalıp gittiğini neden sonra fark ederek öfkeyle bağırdı:  </p>
			<p class="paragraf">“Sus! Bu da n’oluyor! Kes hüngürtüyü...  </p>
			<p class="paragraf">“Susmam... Hayır! Burası neresi? Burası adalet kapısı! Hak kapısı! Siz bugüne bugün Peygamber postuna oturmuşsunuz!  </p>
			<p class="paragraf">“Tövbe de rezil! O nasıl söz!”  </p>
			<p class="paragraf">“Demem! Hâşâ! Beni dinleyeceksiniz! Yüksek vicdanlarınıza kalmış bir mesele... Beni bir güzel dinleyin, hitamında boynum kıldan ince. Şuraya darağacı getirip asarsanız canım yanmaz! Benim gibi köpeğin bin tanesi, ayağının tozuna kurban olsa ne lazım gelir paşa baba! Biz haddimizi biliriz. Ben bir fukara parçasıyım. Şu şöyle olmuş, bu böyle olmuş! Bize vız gelir. Yahu, ben gâvur fendine uğradım. İşte belli bir şey! Gâvur fendi! Bir gâvur fendinden sakınacaksın, bir karı fendinden...  </p>
			<p class="paragraf">“Herif neler söylüyorsun? Sadede gel!”  </p>
			<p class="paragraf">“Gelemem! Hak, doğrunun yardımcısıdır. İşte hak, gün gibi aşikâreye çıktı. Hamdolsun! ‘Ramiz oğlum! Şu sandığı alıver!’ dedi. ‘Ne sandığı çorbacı!’ dedim. ‘Nah! Şu sandık! Efendinin elinde!’ dedi. Hay ayaklarım kırılsaydı da vapurdan çıkmasaydım. Merdiven kopsaydı da beyinüstü denize düşseydim. Bir düşünsene ahmak! Kendisi şuracığa gidip sandığı neye getirmez? ‘Bunda bir it oyunu var!’ desene. Tuuu! Ervahıma yuf olsun! Benim çiğnediğim kaldırımlara yazık! Rahmetli pederin yedirdiği ekmek, anamın emzirdiği süt haram olsun, vesselam!”  </p>
			<p class="paragraf">“Gâvur mu emretti?”  </p>
			<p class="paragraf">“Gâvur!”  </p>
			<p class="paragraf">Reis, Kâmil Bey’e döndü:  </p>
			<p class="paragraf">“İpodromos isminde birisini tanıyor musunuz?”  </p>
			<p class="paragraf">“Hayır!”  </p>
			<p class="paragraf">“Sandığı böyle bir adama teslim edeceğinizi size söylemediler mi?”  </p>
			<p class="paragraf">“Hayır!”  </p>
			<p class="paragraf">Reis “lahavle” anlamına başını salladı. Ramiz Efendi’ye sordu:  </p>
			<p class="paragraf">“Gâvur her zaman sandık alır mıydı? Yani ona böyle öteberi getirirler miydi?”  </p>
			<p class="paragraf">Ramiz Efendi duraklama geçirir gibi yapınca Reis cesaret vermek istedi:  </p>
			<p class="paragraf">“Bak Ramiz, ayakların yerden ha kesildi, ha kesilecek. Gel doğrusunu söyle... Sana söz veriyorum, kurtarmaya çalışacağım... Çoluğunu çocuğunu düşün...”  </p>
			<p class="paragraf">“Şimdi gâvurun savuştuğu yüzde yüz mü?”  </p>
			<p class="paragraf">“Gâvurun adresi bulunamıyor.”  </p>
			<p class="paragraf">“Ulan namussuz, sonunda bize bu oyunu da mı oynayacaktın? Yahu! Bize ne oldu? Bizi herkes enayi mi belliyor? Vay namussuz gâvur vay! Ulan alacağın olsun! Cehenneme girsen seni bulurum. Biz öcümüzü yerde mi koyarız?”  </p>
			<p class="paragraf">“Ne öcü?”  </p>
			<p class="paragraf">“Aman reis beybaba efendi, ben batmışım... Aklım başımdan gitti. Çünkü gâvur benim ocağımı söndürdü. Pekâlâ! Ben de bunu senin yanına bırakırsam, nah şunlar...” Bıyıklarını tuttu. “Anamın...”  </p>
			<p class="paragraf">“Sus rezil! Burası neresi? Doğruyu söyleyecek misin? Öç ne öcü?”  </p>
			<p class="paragraf">“Söylememesi kalmış mı reis paşa efendi hazretleri? Batmışım da haberim yok... İki yüz papel gitti...”  </p>
			<p class="paragraf">“Ne parası?”  </p>
			<p class="paragraf">“Sabret! Hepsini anlatmamış olmaz. İş işten geçti. Siz benim bugüne bugün atam yerindesiniz. Dilersen affedersin, dilersen yüz bir yıl verirsin... İşin içyüzü reis paşababa efendi, esrar dalgası!”  </p>
			<p class="paragraf">“Ne dalgası?”  </p>
			<p class="paragraf">“Esrar. Yani nefes!”  </p>
			<p class="paragraf">“Bir şey anlayamadım. Açık söyle.”  </p>
			<p class="paragraf">“Yani keyf.”  </p>
			<p class="paragraf">“Ne diyorsun herif?”  </p>
			<p class="paragraf">“‘Esrar’, ‘keyf’, ‘nefes’ diyorum. Hani cigarasını sarar içerler, kabağa koyup çekerler... Sözün kısası, bu gâvur Anadolu’ya esrar götürüyordu paşa baba! İpodromos denilen kâfir...”  </p>
			<p class="paragraf">“E?”  </p>
			<p class="paragraf">“Ben ‘sandık’ deyince o dalga sandım. Enselenince aklım karışmış... Biz fukara bir herifiz. Lakin terbiyemizi biliriz. Bizi mahallemizden sormalı. Muhtarımız Nuri Usta, tulumbacı reisi Müslim Ağa, imam efendi, asker emeklisi binbaşı bey... Bizi hep bilirler. Kahvecilikten aldığımız bizi geçindirmedi. Bir efkârlı zamanımda gâvur oğlu zihnimi çeldi. ‘Üç seferde, bir eşek yükü para kazanırız, aptal Türk!’ dedi. Bu dalgada kendisine yardım edeceğim. Basiretim bağlanmış. ‘Peki,’ dedim. Bizde erkeklik var. Bir kere ‘Peki’ dedik mi, bitmiştir. ‘Gâvur oğlu bizim iyiliğimizi istedi. Şimdi ele vermek erkekliğe yaraşmaz!’ dedik. İki yüz banknot gitti ha! Eyvah!”  </p>
			<p class="paragraf">“Sen buraya gelince kâğıtları sormadılar mı?  </p>
			<p class="paragraf">“Sordular.”  </p>
			<p class="paragraf">“Neden doğrusunu söylemedin?”  </p>
			<p class="paragraf">“Benim kâğıt işinden haberim yok ki... ‘Tamam, dedim, ya bizi benzetmeye uğrattılar ya da işi karıştırıyorlar.’ Bekledim. Gâvurla konuşukluğumuz böyle. Herif İtalyan patentası altındaymış. ‘Yakalanırsak beni tutuklayamazlar. Ben de seni önce Allah, sonra bizim hükümet sayesinde ipten alırım!’ dedi. Ben de bekliyorum ki, günlerden bir gün gâvur gelecek de, bizi kolumuzdan tutup çıkaracak... Meğer herif paralarımızı yürütmüş...”  </p>
			<p class="paragraf">“Esrarı Anadolu’da kime satıyormuş? Orada rakı bile yasak değil mi?”  </p>
			<p class="paragraf">“Vay, reis paşa baba, sen duyduğun lafları sahi mi sandın? Anadolu’da rakının yasak olduğunu benim püskülsüz fesime anlatsınlar! Bu ‘Kuvayı Milliye’ denilen heriflerde din, iman, mezhep, tarikat aramayacaksın reis baba efendi! Herifler gâvurdan daha namussuz. Millet orada bir belaya düşmüş, Allah beterinden saklasın! Esrar dalgasıyla biraz derdini avutmasa bitti. Irz yok, namus yok, hepsi ayak altında, ne halt etsin millet? Anadolu’da şimdi yedi yaşından yetmiş yaşına kadar esrar içmeyen kalmadı. Esrarı güzelce içiyorlar da şuraya uzanıp uyuyorlar. İnebolu’yu görsen, ‘Çin Maçin içine düştüm!’ dersin. Ben Çin memleketini görmedim. Lakin esir gidenlerden dinledim. Orada afyon yutmazsan, esrar içmezsen, sana adam bile demezlermiş! Anadolu mülkü şimdi o biçim! Vallaha, billaha! İki gözüm önüme aksın, şu güneşe kör bakayım...”  </p>
			<p class="paragraf">“Peki, mademki, gözlerinle gördün... Kötülüğünü anladın. Onlara nasıl yardım ediyorsun?  </p>
			<p class="paragraf">“Aman! Bu da nasıl bir söz?” Ramiz Efendi imdat arar gibi etrafına baktı. “Ben mi yardım etmişim? Onlara mı? Kabul etmem! Hâşâ meclisten dışarı, senden başka söyleyenler halt etmişler. Beni ‘padişah taraftarı’ diye İnebolu’da iki gün nezarete attılar. Hey Allahım! Nedir benim başıma gelenler! Kim demiş bu yalanı? Yok reis paşa, ben böyle iftiraları kabul edemem. Karşıma gelip söylesinler!”  </p>
			<p class="paragraf">Yazıcı dönüp reise yavaşça bir şey fısıldadı. Reis, “Oku bakalım!” dedi.  </p>
			<p class="paragraf">Okunması emrolunan kâğıt bulundu. Bu bir mahalle mazbatasıydı. Kocamustafapaşa’dan Etyemez’e kadar beş altı mahallenin muhtarı, imamı, ihtiyarları, Ramiz’i temize çıkarıyorlar. Her ne kadar önceleri biraz uçarı imişse de... Buna karşılık küçüğünü sever, büyüğünü sayarmış. Yangınlarda yararlığı olmuş, birkaç paşa konağının ateşten kurtulmasında kişisel çabaları görülmüş. Hatta bir defasında kavrulup gitmesine bıçak sırtı kalmış imiş... Muharebede iyi bir asker imiş. Mahallesinde, ırza, namusa yan baktığı zinhar yok... Anadolu’daki eşkıya ile hiçbir ilişiği bulunmadıktan başka, mahalle kahvesindeki bir tartışma sırasında Kuvayı Milliye taraftarlığından şüpheli bir subaya iki sille aşk ettiği meşhurmuş. Devlet, millet, din, diyanet uğruna bir de aslan gibi ağabeysini şehit vermiş ki, onun bergüzarları, –yani bir kızla bir oğlan çocuğu– bunun eline bakıyorlarmış.  </p>
			<p class="paragraf">Reis paşa savcıya dönüp sordu:  </p>
			<p class="paragraf">“Ne buyruluyor?”  </p>
			<p class="paragraf">Savcı ayağa kalktı:  </p>
			<p class="paragraf">“Durum aydınlanmıştır. Kâmil Bey suçu üstüne alıyor. Suç ortağı için kendisini feda ediyor. Nedime isimli kadının bu işle ilintisi meydana çıkarılamadı. Ada’da olduğu doğru olmadığı gibi, Ararat vapuru meselesine karıştığına dair de hiçbir delil bulunamadı. Ramiz’in ise cahilliğinden yararlanıldığı anlaşılıyor. Meydana çıkan esrar kaçakçılığının işbu dava konusuyla ilintisi olmadığından salıverilmesini isterim. Kâmil Bey’e gelince...”  </p>
			<p class="paragraf">Ramiz birden ileri geçip var gücüyle bağırmaya başladı:  </p>
			<p class="paragraf">“Padişahım çok yaşaaa’ Yaşasın adalet, müsavat, uhuvvet aman!”  </p>
			<p class="paragraf">Reis Paşa şaşkınlıktan kurtulup çıkıştı:  </p>
			<p class="paragraf">“Sus be herif! Allah belanı versin!”  </p>
			<p class="paragraf">“Susmam! Haaayt! Padişahım, devletinle, milletinle bin yaşaaaa! Bin yaşaaaa!” Ceketinin koluyla gözlerini kuruttu. “Şimdi eve gidecek miyim? Açlıktan ölmüşlerdir yetimler... Biraderin yavruları... Açlıktan...” Arkasında duran süngülüye döndü. “Duydun ya hemşeri! Bizi bırakıyorlar.” Heyeti iki eliyle selamladı. “Allah hepinizden razı olsun! Allah tuttuğunuzu... e mi!”  </p>
			<p class="paragraf">“Otur diyorum soytarı! Bir daha böyle pis işlere karışma!”  </p>
			<p class="paragraf">“Ömrüne bereket!”  </p>
			<p class="paragraf">Savcı, suçu meydanda olan Kâmil Bey’in uyar maddeyle cezalandırılmasını isteyip oturdu.  </p>
			<p class="paragraf">Reis sordu:  </p>
			<p class="paragraf">“Bir diyeceğiniz var mı Kâmil Bey?”  </p>
			<p class="paragraf">“Sandığın içinde kâğıtlar olduğunu bilmiyordum. Ararat vapurunda da ilaç ve hastane malzemesi var zannediyordum.”  </p>
			<p class="paragraf">“Buralarını Harp Divanı düşünecek. Şimdi siz, biraz dışarıda bekleyin.”  </p>
			<p class="paragraf">Koridora çıktılar. Ramiz Efendi, muhafız askere dert yanmaya başladı:  </p>
			<p class="paragraf">“Ben demedim mi kardeşim? Yukarıda Allah var. Allah doğruların yardımcısıdır. Biz helal süt emmişiz. Bir de sen bizim ağzımızın kalabalığına bakma! Yüreğimizde fenalık yoktur. Şimdi bırakırlar mı?”  </p>
			<p class="paragraf">“Bilmem!”  </p>
			<p class="paragraf">“Beni hemen salıversinler canım! Çoluğa çocuğa ekmek yetiştirmeliyim. Biz fukara adamlarız. ‘Yevmin cedid, rızkın cedid’ hesabı bizimki... Senin anlayacağın, günübirliğine yaşarız!” Kâmil Bey’e göz kırptı. “Ben farkındayım beybaba! Seni de bırakırlar, görürsün.”  </p>
			<p class="paragraf">Kâmil Bey kederli bir gülümsemeyle yüzüne bakıyordu.  </p>
			<p class="paragraf">Tekrar içeri alınınca reis, Ramiz’e bir soru daha sordu:  </p>
			<p class="paragraf">“Bana bak Ramiz! Doğru söyle! Siz bir buçuk aydan beri bir odada oturuyorsunuz. Kâmil Bey sana bir kadından söz etti mi? Nedime isminde bir kadından... Korkma... Çekinme... Bu sorunun karşılığı Kâmil Bey’in işine de yarayacak.”  </p>
			<p class="paragraf">Ramiz gözlerini kısarak bir zaman düşündü, sonra kesip attı:  </p>
			<p class="paragraf">“Hayır paşa babacığım, karıdan kızdan laf açmadı.”  </p>
			<p class="paragraf">“Doğru söyle! Bak yanarsın da! Sen esrar kaçakçılığı yüzünden tutuklandığını sanmışsın! Hadi sorgu yargıçlığında kâğıt meselesi olduğunu bilmedin. Kâmil Bey sana bunu da mı anlatmadı?”  </p>
			<p class="paragraf">“Neyi anlatıyor? Herifi bir nuhuset kaplamış Allah göstermesin! Adını bile bir haftada öğrenebildim. Yahu! Dünya yıkıldı da sen altında mı kaldın? Karadeniz’de Gülcemal gibi koca vapurun mu battı? ‘Adını bağışla beybaba!’ Ses yok. ‘Çay içer misin beybaba!’ Ses yok. Duvarlar dile gelir de, bu söylemez. Paşa resim yapar. Bir keresinde, ‘Bey ağabey! Bizim sana öğüt vermek haddimiz değil ama, dinimizde tasvir günahtır. Ben derin hocalardan işittim. Ahirette bunlara birem birem can vereceksin. Can vermedin mi zebani topuzu hazır. Bilmiş ol!’ dedim. Hiç oralı olmadı. “  </p>
			<p class="paragraf">Reis sağdaki üyeyle biraz fısıldaştı, sonra kaşlarını çatarak Kâmil Bey’e baktı:  </p>
			<p class="paragraf">“Kâmil Bey, her ne kadar üzüm sandığı içindekilerden haberli olmanız mümkünse de, asıl suçluyu saklamak istediğinize kanaat getirildi. Öteki suçu bilmeyerek işlemişseniz bile bu ikinci tutumunuz devletin güvenliğine karşı kasten işlenmiş bir diğer suç sayılıyor. Sizi kanun on yıl kürek cezasına çarptırdı. Lakin ailenizin devlete, padişahımıza yaptığı hizmetler, sizin harp içinde millete parasız çalışmanız gözönüne alınarak üç yılını indirip sizi yedi yıl kürek cezasına mahkûm ettik. Ramiz beraat etmiştir.”  </p>
			<p class="paragraf">“Sağol!”  </p>
			<p class="paragraf">“Bağırma! Kafamı kızdırıyorsun. Bu kadar sesi bu sıska herif nereden çıkarıyor bilmem ki?”  </p>
			<p class="paragraf">“Yürekten beybaba, yürekten...”  </p>
			<p class="paragraf">“Bir daha da böyle pis işlere karışma... Gözüme görünürsen seni vallaha asarım.”  </p>
			<p class="paragraf">“Elbet asacaksın. As... Ramiz kulun sana kurban olsun... Bu dünyada...”  </p>
			<p class="paragraf">Lafını bitirmesine meydan bırakmadılar. Reisin işareti üzerine muhafız asker, Ramiz Efendi’yi iterek dışarı çıkardı.  </p>
			<p class="paragraf">Kâmil Bey, kulakları uğuldayarak arkalarından yürüdü.   </p>
			<p class="paragraf">“Yedi sene!” kelimeleri kafasında kocaman bir davul gibi ötüyor, kendisini sersemletiyordu. “Yedi sene... Yedi sene... Yedi sene...”  </p>
			<p class="paragraf">Ramiz Efendi, muhafızına anlatıyordu:  </p>
			<p class="paragraf">“Ben sana dedimdi de sen inanmadındı! İşte bu kadar. Ne yaptık yahu! Öldürdüğümüz yerde mi yatıyor? Biz kanunun maddelerini ezberlemişiz. Esrar işinde adama zulmetseler, üç ay ceza verirler. İşte bu kadar!” Kâmil Bey’in omzuna vurdu: “Aldırma babalık! Ben sana söylemiyordum ama, senin cezan on beş yıldı! Şükret! Acıdılar da... İnşallah yakında bir af çıkar, görmemişe dönersin... İşte tamam... Gayri mahpushanede istediğin kadar resim yap!”  </p>
			<p class="paragraf">Gardiyan asker İbrahim, Kâmil Bey’e neden sonra, yavaşça sordu:  </p>
			<p class="paragraf">“Essah mı beyim?”  </p>
			<p class="paragraf">“Evet!”  </p>
			<p class="paragraf">“Demek sen şimdi yedi yıl yatacak mısın?”  </p>
			<p class="paragraf">“Evet!”  </p>
			<p class="paragraf">“Tövbe töbe! ‘Ben yapmadım,’ demedin mi?”  </p>
			<p class="paragraf">“Dedim.”  </p>
			<p class="paragraf">“‘Sizin söylediğiniz gibi olsun, pekâlâ!’ demeliydin!”  </p>
			<p class="paragraf">“Dedim.”  </p>
			<p class="paragraf">“Ulan nedir? Hele reziller hele! Öfkeyle Ramiz Efendi’ye döndü. Sana da mı yedi yıl verdiler?”  </p>
			<p class="paragraf">“Hayır! Ben beraat ettim.”  </p>
			<p class="paragraf">“Yıl uğursuzun olur ama, bu kadar mı olur! Demek seninki beraat öyle mi? Ulan kahpe dünya, yürü!”  </p>
			<p class="paragraf">“Patlamadın ya... Daha kâğıdım gelecek...”  </p>
			<p class="paragraf">Asker gardiyan İbrahim, Kâmil Bey’den “soytarı” Ramiz”e, “soytarı” Ramiz’den Kâmil Bey’e bir zaman baktıktan sonra başını salladı: “Yahu! Adam şu zibidiyi nallamaz mı, ille ceza kesilecekse? Suçu toptan şuna yükleseydiler de, yedi göbek paşa oğlunu salaydılar, kıyamet mi kopardı? Bu bizim Harp Divanı şaşırttı ki, şart olsun, ipin ucunu kaçırdı.”  </p>
			<p class="paragraf">“Bir emrin var mı beyim?”  </p>
			<p class="paragraf">“Yok! Sağol, İbrahim Efendi!”  </p>
			<p class="paragraf">“Hiç düşünme! Çok düşünmek, yiğit kısmına iyilik getirmez. Bakarsın af vermişler, görmemişe dönmüşsün.”  </p>
			<p class="paragraf">Gözlerini kaçırdı. Savcıya, mahpusların bütün konuştuklarını sıcağı sıcağına yetiştirmiş, bu arada Kâmil Bey’in oruç tutmadığını, namaz kılmadığını da bildirmişti. “Söyledik ama, bunun kulağını da güzelce büktük, ‘Dar yerdesin beyim! Orucunu tut, namazını kıl! Bak bu soytarı, hiçbirini boşluyor mu?’ dedik.” Başındaki kabalağı iki kere çevirdi. “Tüh... ‘Seni yukarısı, Kuvayı Millici gâvuru sanmakta... Aman ha...’ deyiverse miydik, kurban olduğum Allah?”  </p>
			<p class="paragraf">“Hele dur, Kâmil Bey’im. Yanlış manlış anlarsın, Harp Divanı’nın gürültüsünden adamın aklı sıçrar. Hiç yedi yıl olur mu? Ben şimdi, iyice sorar gelirim.”  </p>
			<p class="paragraf">Gardiyan çıkıp kapıyı üstlerinden kilitleyince, Ramiz Efendi Kâmil Bey’in beklemediği bir şey yaptı, elini tutup öptü:  </p>
			<p class="paragraf">“Aman rica ederim kardeşim! Ne yapıyorsunuz, rica ederim...”  </p>
			<p class="paragraf">“Aslında yalnız sizin elinizi öpmedim, bütün kahramanların ellerini öptüm. İnönü’lerde ölenlerin... Sakat kalanların... Mahpus arkadaşların...” Yutkundu. “Beni bağışlayın! Duruşmalarda yaptığım maskaralıklar için bağışlayın. İkinci İnönü müjdesi yetişmeseydi, bu heriflerin karşısında soytarılık etmeye gücüm yetmezdi. Beni ayıplamıyorsunuz değil mi?”  </p>
			<p class="paragraf">Kâmil Bey, yaşaran gözlerinin buğusunda çok daha çelimsiz görünen Ramiz Efendi’yi kucakladı:  </p>
			<p class="paragraf">“Ayıplamak ne haddime! Bütün ömrümce sizin gibi soytarılık edebilmeye çalışacağım. Bütün ömrümce sizin soytarılıklarınıza layık olabilmeye...”  </p>
			<p class="paragraf">Ramiz Efendi, tabakasını acele çıkardı:  </p>
			<p class="paragraf">“Yakın! Şu ayı gelmeden birer de kahve içelim!” Gaz ocağının durduğu yere gitti, çömeldi, arkası dönük konuştu:  </p>
			<p class="paragraf">“İşin sonuna geldiğimizi biliyorsunuz. Buradaki misafirliğiniz çok çok daha birkaç ay sürer. Dayanma gücünüzü artırmaya yeltenmek aklımdan geçmez. Hanımefendi için üzülüyorum. Bizimki de çok kederlenecek... Ben Anadolu’ya geçsem de, geçmesem de Fatma Hanım size mutlaka uğrar!”  </p>
			<p class="paragraf">“Teşekkür ederim. Hiç yorulmasınlar. Bize getirdikleri İkinci İnönü müjdesini ömrümün sonuna kadar minnetle hatırlayacağım. Bunu kendilerine lütfen söyleyin.”  </p>
			<p class="paragraf">Dışarda ayak sesleri duyulunca son defa kucaklaşıp öpüştüler.  </p>
			<p class="paragraf">Ramiz Efendi çıktı, kapı kilitlendi:  </p>
			<p class="paragraf">Kâmil Bey, yarı karanlık yeraltı odasını birden doldurup soluklarını kesen umutsuz yalnızlığın ortasında kalakalmıştı. Dört yanına şaşkın şaşkın bakarak titreyen yumruğunu ağzına götürdü: “Yedi yıl! Burada bir başıma... Olmaz hayır, olmaz bu!” dedi.</p>
		</div>
	</body>
</html>