<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-15" xml:lang="en-GB">2  </p>
			<p class="paragraf">Kâmil Bey’i, Bekirağa Bölüğü’ne gelir gelmez Ramiz’den ayırarak kapattıkları yere götürdüler.  </p>
			<p class="paragraf">Oda zemin katındaydı.  </p>
			<p class="paragraf">Buraya geniş basamaklı bir tahta merdivenle iniliyordu. Tavanı kalın taş direkler üzerinde durduğu, tabanı tuğla döşeli olduğu için geniş koridor ilk bakışta bir Bizans mahzenine benziyordu.  </p>
			<p class="paragraf">Muhafızlar gittikten sonra gardiyanlık yapan asker, şüpheli şüpheli süzerek biraz çekingen sordu:  </p>
			<p class="paragraf">“Yiyecek bir şey aldıracak mısın?”  </p>
			<p class="paragraf">“Aldıracağım.”  </p>
			<p class="paragraf">“Söylesene ya...”  </p>
			<p class="paragraf">“Ne aldırabiliriz?”  </p>
			<p class="paragraf">“Sen bilirsin! Bakkalda helva var, peynir var. Tahin, pekmez var. Cigara da içer misin?”  </p>
			<p class="paragraf">“İyi hatırlattın oğlum! Bana iki paket Ahali cigarası al. Ahali... Üst yanıyla ekmek falan uydurursun. Canın ne isterse... Beraber yeriz.”  </p>
			<p class="paragraf">Gardiyan-asker, lirayı aldı. Kapıyı Kâmil Bey’in üzerine kilitledi.  </p>
			<p class="paragraf">Mahpus, eşikten bir adım geride durup loşluğu gözden geçirdi. Biraz yüksekte kalan pencerenin kirli camları, oymalı demir parmaklıkları arasından hafif bir akşam alacası geliyordu. “Burada ışık vermiyorlar galiba,” diye düşünerek köşedeki karyolaya oturdu. Bir cigara yaktı. Sorgu boyunca tütün içmediğinden cigara ilk nefeslerde pek lezzetli gelmişti. Vücudunda belli belirsiz bir titreme halinde yorgunluk, daha doğrusu kafaya ait olmayan maddi bir şaşkınlık duyuyor, bu şaşkınlığın aynı zamanda etrafındaki sıkıntılı boşluktan ileri geldiğini anlıyordu. Oysa şu anda karısıyla kızı da sayıldığı halde, hiçbir insanın varlığına katlanacak kudreti yoktu.  </p>
			<p class="paragraf">Yüzbaşının suratıyla sorduklarını parça parça hatırladıkça, tuzağın yalnız Nedime Hanım için kurulduğunu anlıyordu. Bereket versin kadın hastalanmıştı da, yakasını şimdilik kurtarmıştı. “Şimdilik kurtardığı bile nereden belli? Yukarıdaki odalardan birisinde kapalı olmadığını nereden biliyorum?” Bu düşünceden hemen sonra Ahmet aklına geldi. Yüzünü buruşturdu. Ahmet’i olsun, iyice tanıdığını zannederdi. “Birkaç günde ne hale sokmuşlar? Hiçbir şeyden şüphelenmeden nelerle yan yana yaşıyormuşuz? Ne korkunç namussuzluklarla...”  </p>
			<p class="paragraf">Yüksek sesle, “Biz de mükemmel bir yalancı olduk arkadaş!” der demez ürkerek durakladı.  </p>
			<p class="paragraf">Sesindeki bu kendini beğenmişlik ne? Uzaktan karışık, boğuk gürültüler geliyor, sanki bütün dünya, iskelet kemikleri gibi çatırdıyordu. “Eyvah! Bu hiç aklıma gelmemişti!” Böyle söyleyerek karnı sancılanmış gibi iki büklüm oldu. Uydurduğu ifade yüzünden, uydurduğu ifade ne demek, yaptığı alçaklık yüzünden Ahmet’e bu gece de işkence ederlerse... “Kâmil Bey söyledi. Haydi itiraf et! Arkadaşın hiçbir şeyi saklamadı. Harp madalyalı herifin adresini vereceksin,” diye döverlerse... Koltuk altlarına kızgın yumurta koyarlarmış... Saçlarından asarlarmış.. Tırnaklarını sökerler, etlerini cımbızla çekerler, hayalarını burarlarmış...  </p>
			<p class="paragraf">Soluklarını keserek, çatırdayan düşman binayı uzun uzadıya dinledi. Bir tuhaf koku vardı: Çürümüş et, rutubet, küf, hepsini bastıran sidik kokusu...  </p>
			<p class="paragraf">Sökülen tırnakları Avukat Lütfi Fikri Bey Meclis kürsüsüne getirip meydana atmadı mı? Sökülen tırnaklarla soyulan taban derilerini?  </p>
			<p class="paragraf">O zaman bu işi, vatan uğruna İttihatçılar yapmışlardı; şimdi de tabii gene vatan uğruna İtilafçılar yapıyor.  </p>
			<p class="paragraf">Bunu yapabilenlerle, bu işten ekmek yiyip çoluğuna çocuğuna ekmek yedirenlerle aynı tramvayda yolculuk etmiş, aynı kahvede oturmuş olabileceği aklına gelerek sırtı ürperdi.  </p>
			<p class="paragraf">“Ahmet’i mahvettim! Namussuzluk ettim.” “Namussuzluk” kelimesiyle dehşetli bir korkuya kapıldı. Ahmet de böyle söylemişti. Bayılmadan evvel. Yüzükoyun yere serilmeden...  </p>
			<p class="paragraf">Bir an, koşup kapıyı yumruklamak, sorgu yargıcıyla görüşmek istediğini söylemek ihtiyacını şiddetle duydu.  </p>
			<p class="paragraf">Az kalsın bu işi yapacaktı da... Saniyenin yüzde biri içinde bir karardan bir ötekine sıçrayarak nihayet durakladı: Peki, Ahmet’i kurtarmak için ne söylemeli? Nedime Hanım’ı ele mi verecek?  </p>
			<p class="paragraf">Ahmet kendi kendisine neden acımamış! Uğruna seve seve öleceğini söylediği bir davada bir gebe kadını az kalsın suçüstü yakalatacak değil miydi? “Ahmet, kendi kendisini bitirmiş bir adam! Ahmet bundan sonra her şeyi taşımak zorundadır.” Bunu düşünür düşünmez yüreğine bir korku doldu. Bu gece, yarın gece, öbür gece, yani söyleyinceye kadar kendisine de işkence ederlerse? Birkaç gün içinde kendisi de Ahmet’e dönerse... Nedime Hanım’ı ele verir de kadını getirirlerse... Onun karşısına, tıpkı Ahmet gibi çıkmak, ağzı köpürerek yere yıkılmak... “Ben namussuzum!” diye ağlayarak...  </p>
			<p class="paragraf">Büyük bir umutsuzluk içinde, soluk soluğa etrafı tekrar dinledi. Gece, o belirsiz yeraltı gürültüleri...  </p>
			<p class="paragraf">“Onur sahibi hiçbir insan o hale düşmez! Arkadaşları ele vermenin bile bir başka türlüsü belki vardır. Kuvvetsiz bir hain olmaktansa, kuvvetli bir hain olmak daha iyi.” Bir karar vermesi lazımdı. Acele karar vermeli. Çılgın bir süratle düşünmeye başladı: “İşkence etmeye kalkarlarsa... İşkence etmeye... İşkence...” Midesi bulanmaya başlamıştı. “İnşallah açlıktandır, korkudan değil!” dedi.  </p>
			<p class="paragraf">Gözünün önüne Ramiz Efendi’nin esmer çocuk yüzü ile çelimsiz vücudu, uzun boylu arabacının kurnaz bakışları geldi. İkisi de yaman adamlar... Ramiz Efendi’nin yerinde kendisi olsaydı, bir iki kelime konuştuğu bir yabancının her şeyi söylediğine belki inanır, herkesi, bilhassa kendini ele verecek derecede belki şaşırırdı. Belki değil, yüzde yüz...  </p>
			<p class="paragraf">Şu halde, budala sorgu yargıcının –herifin budala olduğuna emindi– kurduğu tuzak karşısında herkes sendelemezse... Belki işkenceye de herkes başka türlü dayanır! İşkence edilen herkes Ahmet gibi olmayabilir...  </p>
			<p class="paragraf">“Yüzbaşı budala bir herif! Bunda şüphem yok! Ramiz Efendi’ye işkence etseler, o bizi ele vermez. Bu da şüphesiz! Bize gelince...”  </p>
			<p class="paragraf">Düşüncenin burasında gene soluklarını keserek dışarıya kulak verdi.  </p>
			<p class="paragraf">Ayak sesleri yaklaşıyordu. Sırtını ter üşüttü. Birisinin üzerine atılacakmış gibi toplandı.  </p>
			<p class="paragraf">Kapının altından hafif bir ışık görünmüştü. Işık canlı bir şeydi. Kâmil Bey hayatında hiçbir canlı şeyi bu kadar ihtirasla istememişti.  </p>
			<p class="paragraf">Kapı açıldı. Gardiyan asker, getirdiği öteberiyi kilidi açmak için yere bırakmıştı. Kâmil Bey büyük bir minnetle koşup yardım etti:  </p>
			<p class="paragraf">“Teşekkür ederim. Mersi kardeşim!”  </p>
			<p class="paragraf">“Işık unutmuşsunuz. Şu feneri güçle uydurdum. Lambadan iyi yanar. Sönmez.  </p>
			<p class="paragraf">“Allah razı olsun!”  </p>
			<p class="paragraf">“Mahpuslara gaz verilmez ama, sen bu gece konuk sayılırsın.”  </p>
			<p class="paragraf">“Hiç mi ışık yok?”  </p>
			<p class="paragraf">“Gaz parası verene ışık çok...”  </p>
			<p class="paragraf">“Peki... Yarın gaz aldırırım. Otursana...”  </p>
			<p class="paragraf">“Gideyim.”  </p>
			<p class="paragraf">“Olmaz. Bakın darılırım. Yemeği beraber yiyeceğiz.”  </p>
			<p class="paragraf">“Ben yedim. İçim almaz!”  </p>
			<p class="paragraf">“Olur mu? Bir iki lokma... Benim de canım istemiyor.”  </p>
			<p class="paragraf">“Bazı adamın canı, telaşlı sıralarda bir şey yemek istemez. Oysa bir şeye canım sıkıldı mı benim karnım sanki genişler. Durmadan yerim. Koyun gibi... Koyun da öyledir mübarek... Gece gündüz hışır hışır ot keser.”  </p>
			<p class="paragraf">Gardiyan-asker, getirdiği gemici fenerini duvardaki bir çiviye astı.  </p>
			<p class="paragraf">Ekmekle helva almıştı. Bunları da karyolanın ortasına açtı.  </p>
			<p class="paragraf">“Buyur!”  </p>
			<p class="paragraf">“Sen de yiyeceksin...”  </p>
			<p class="paragraf">“Peki... Bir iki lokma alırım, hatırın için...”  </p>
			<p class="paragraf">Kâmil Bey’in karşısına oturdu. Yeşil gözlü, ablak kırmızı suratlı, safça bir delikanlıydı. Kılığı pek derbederdi. Kabalağını çarpık giyiyor, ayakları da fena halde kokuyordu.  </p>
			<p class="paragraf">Yemeğe başlayacakları sırada kalktı:  </p>
			<p class="paragraf">“Gördün mü, su getirmeyi unuttuk!”  </p>
			<p class="paragraf">“İstemez. Sonra getirirsin.”  </p>
			<p class="paragraf">“Sen keyfine bak! Ben su getiririm.”  </p>
			<p class="paragraf">Pek saf görünüyordu ama, giderken kapıyı kilitlemeyi unutmadı. Biraz sonra bir teneke ibrikle geri döndü. İbriğin üstündeki isten içinde su kaynatıldığı anlaşılıyordu.  </p>
			<p class="paragraf">“İşte bunu uydurduk, kusura bakma! Bardak falan yok! Bu iyidir. Bardak istemez. Susadın mı borusunu ağzına dayar, doyasıya içersin. Senden iyi olmasın, bir Arif Bey vardı. Bir meseleden buraya atmışlar. O bıraktı. Vay, sen daha başlamadın mı? İşte bunu beğenmedim. Haydi sen yürü, biz arkadan yetişiriz. Eğer böyle gidersen olmaz. Ben mahpusta yatmadım. Lakin çok mahpus gördüm. Mahpusluğun anasını, yemekle uyumak ağlatır. Burada yemekle, bir de uyumakla geçecek vakitler...”  </p>
			<p class="paragraf">Kâmil Bey birkaç lokma yedikten sonra tıkandı. Bir cigara yaktı. Onun bıraktığını görünce gardiyan-asker de elini çekti:  </p>
			<p class="paragraf">“Az yedin!”  </p>
			<p class="paragraf">“Doydum. Sen de az yedin. Bunları giderken götür. Arkadaşlarınızla yarın yersiniz.”  </p>
			<p class="paragraf">“Olmaz. Arkadaşlar ziftin pekini yesin. Güzelce sararız. Yarın canın çeker.”  </p>
			<p class="paragraf">“Peki! Yak bir cigara bakalım.”  </p>
			<p class="paragraf">“İçmeyiz biz... Su ister misin?”  </p>
			<p class="paragraf">“Hayır.”  </p>
			<p class="paragraf">“İstemesen de, yemek yerken su yanında bulunacak. Bana babamın vasiyeti böyle. Ekmek birden adamın boğazına takılır, Allah etmesin, gidiverir.”  </p>
			<p class="paragraf">“Baban sağ mı?”  </p>
			<p class="paragraf">“Yok, öldü.”  </p>
			<p class="paragraf">“Allah sana uzun ömür versin! Memleket neresi?”  </p>
			<p class="paragraf">“Biz Anadolu’danız. Vilâyet: Ankara... Kaza: Çankırı. Gittin mi Çankırı’ya?”  </p>
			<p class="paragraf">“Hayır!”  </p>
			<p class="paragraf">“İyidir... Biz köyündeniz.”  </p>
			<p class="paragraf">“Adın ne?”  </p>
			<p class="paragraf">“İbrahim. Senin adın?”  </p>
			<p class="paragraf">“Kâmil.”  </p>
			<p class="paragraf">“Benim de bir yeğenim var. Adı Kâmil. Utanmazın biridir. Sakın üstüne alınma!”  </p>
			<p class="paragraf">“Yok canım... Tezkere vermiyorlar mı?”  </p>
			<p class="paragraf">“Bizim tezkereyle bir işimiz kalmadı. Teğmenim ‘Höst’ dedi, ‘otur oturduğun yerde ayı!’ dedi. Senin anlayacağın, biz tezkere bıraktık. Bizim oralar karışıkmış. Bu yıl onbaşılığımız gelecek... Teğmenim dedi ki, ‘Ben senin gibi işten anlar er bulamam. Buradaki düzeni öğrendin. Tezkere bırakacaksın. Sonra çavuş olursun. Beş on para biriktir. O zamana kadar da Anadolu’nun patırtısı kesilir,’ dedi. Hesap ettim, doğru! Bizim oralarda rençberlik, kulak verme, kısadır. Çankırılı, tekmil gurbete çıkar. Zonguldak’ta, kömürde çalışır. Yeraltında kömür taşıyacağıma, burada kalırım. Burası rahat.”  </p>
			<p class="paragraf">“Mahpus çok mu?”  </p>
			<p class="paragraf">“Belli olmaz. Bazı çoğalır, bazı azalır. Şimdi az. Yukarıda birkaç subay, burada da üç beş kişi... Koğuşları sayma! Orası it ahırı gibi kalabalık...”  </p>
			<p class="paragraf">“Benden başka burada kimler var?”  </p>
			<p class="paragraf">“İkisi başçavuş. Sen de mi başçavuşsun?”  </p>
			<p class="paragraf">“Hayır.”  </p>
			<p class="paragraf">“Subay olsan yukarı verirlerdi. Demek sivilsin.”  </p>
			<p class="paragraf">“Siviliz.”  </p>
			<p class="paragraf">“Senin baban paşaymış. Öyle duydum.”  </p>
			<p class="paragraf">“Evet.”  </p>
			<p class="paragraf">“Baban paşaymış da, sen neden subay çıkmadın?”  </p>
			<p class="paragraf">“Beni subay okuluna vermedi.”  </p>
			<p class="paragraf">“İyi etmemiş. Subaylık gibi zanaat olmaz. Bir kere talim arama! Yürüyüşte ata binersin. Molalarda çadırın kurulur. Emir eri hazır, seyis hazır... Kızdın mı, bas tokatı. Muharebe olunca geride yan gel!”  </p>
			<p class="paragraf">“Muharebe olunca geride yan gelinmez. Benim birçok subay arkadaşlarım vardı. Muharebede öldüler.”  </p>
			<p class="paragraf">“Orasına kimsecikler karışamaz. Ölüm Allah’ın emri. Vadeleri yetmiş.”  </p>
			<p class="paragraf">“Muharebeye gitmeseler, belki vadeleri yetmezdi.”  </p>
			<p class="paragraf">“Tövbe efendi! Tövbe, aman! Olmaz. Vade yetti mi, tamam... Baksana koca Yakup Cemil Bey harpte mi öldü! Allah rahmet eylesin! Ben ömrümde onun kadar babayiğit adam görmedim. Biz o vakitler buraya yeni gelmişiz! Bir meseleden Enver Paşa’yı kızdırmış. Haydi babam, yakaladılar, buraya kapattılar. Askerleri de dışarıda bakırcı dükkânında oturmakta... Yakup Cemil Bey’in askerleri... Mahpushanedeki babayiğitlerden bir tabur seçmiş. Eğer o gün yakalamasalarmış, muharebeye gidip Bağdat’ı İngiliz’den geri alacakmış. Alacağına da hiç şüphen olmasın! İşte, bu senin yattığın odaya kapattılardı. ‘Dışarda askerleri var’ dedim ya, pencereden bir işaret etse, İstanbul’u yakarlar şart olsun... Herifler dipten doruğa silahlı...”  </p>
			<p class="paragraf">“Silahlıysalar işarete ne lüzum var? Neden gelip kurtarmamışlar?”  </p>
			<p class="paragraf">“Dedim ya, vade yetmiş... Buraya kapatmışlar ama, üzerinden silahlarını alamamışlar. Üstünde iki tabanca taşımakta... Çizmelerinin içinde... Biz de acemi eriz. Sağı, solu öğrenemedik. Ortada laflar dolanmakta... ‘Huyu bozuktur. Su istedi, yetiştiremedin mi, kurşunu göğsüne yersin. Sıkıştı ayak yoluna gidecek, kapıyı acele açmadın mı, işin bitik!’ Buraya nöbete gelirken arkadaşlarla helalleşmekeayiz. Bir ses olsa, yallah, savuşacağız.”  </p>
			<p class="paragraf">“Tabancalarını neden alamamışlar?”  </p>
			<p class="paragraf">“Almak kimin haddi? ‘Vermem!’ demiş. Buyur bakalım... Şaşılacak bir iş ki, şaşılacak bir iş... Arkasında iki tane emir eri var. ‘Apansız basarlar da, bir kahpelikle silahlarımı alırlar,’ diyerek onlara etrafı kollatmadan su dökmeye bile gitmez. Tabancalarından korkularına, sorguya falan da çekmediler mi sana! Biz canımızdan bezdik efendi... ‘Ölsek ötesi yok!’ dedik. Hitamında emir erlerinden birini kandırmışlar. ‘Seni onbaşı, çavuş ederiz. İşte dünyalığın!’ demişler. Namert herif, bir akşam su dökme zamanı, dışarı çıkmış, biraz durup içeri girmiş. ‘Kimse yok Albayım!’ demiş. Fukara Yakup Cemil Bey inanıp ibrik elinde yürüdü. Direklerin arkasına, altı yedi tane bahriye kanun çavuşlarından saklamışlar. Ben de nöbetteyim. Yakup Cemil Bey, ‘Ulan kahpe avratlılar! Ulan namertler!’ diye bir iki bağırdı ama faydasız... Tabancaları alındı. ‘Oh be birader!’ dedik, soluğumuz genişledi. Hakkımız yok mu şimdicik?”  </p>
			<p class="paragraf">“Var!”  </p>
			<p class="paragraf">“Lakin hâlâ yanarım efendi ağa! Bir iki kere Divan-ı Harp’e götürdük. Koca Harp Divanı başkanına ağız açtırmakta mı, hayır! Vay başıma! Sen o kadar lafı nereden öğrendin, haydi öğrendin diyelim, aklında nasıl tuttun; haydi tuttun diyelim, birbirine karıştırmadan makineli tüfek gibi nasıl sıralamaktasın? Divan bunun burası! Benim hiç suçum yokken, muhafız gitmişken, dizlerim titremekte, biri öksürse yüreğim yarılmakta... Adımı sorsalar ‘İbrahim’ demek ne mümkün? Ben tükrüğümü yutamamaktayım, herif yağız at gibi kükremekte... Dedim ya, herifte yürek varmış. Doktorlar ölümünden sonra açıp bakmışlar da, yüreğini, Hazreti Ali’nin Zülfikar’ı gibi iki çatal görmüşler. Bir Alaman doktoru, ‘Şu kadar bin lira vereyim. Yürek benim olsun!’ demiş. Razı gelmemişler. Tevekkeli Harp Divanı’nda... O söyledi, onlar dinlediler. ‘Vaktiyle şöyle olmadı mı, böyle olmadı mı?’ Taştan cevap var, Divan’dan cevap yok. Reis Bey, Ahmet’in öküzü gibi başını sallarsa o kadar... Bir yazıcı arkadaş vardı, ondan duydum. Kanunda madde bulamamışlar. Aramışlar, taramışlar, koca kanunda madde bulmaktan acizlik getirmişler. Hitamında Alaman’ın bir sakallı akıldanesi varmış. Ona gitmişler. ‘Sen bilirsin!’ demişler. O da, ‘Falan kitabın falanca yaprağında onun bir maddesi olacak. Bulursanız orada bulursunuz,’ demiş. Alaman’ın gösterdiği maddeyi bulmuşlar da cezayı verivermişler. İdam cezası... Hiç unutmam, sıcak bir gündü. Bize ‘Tam donanım hazır olun!’ emri verildi. Hazırlandık. Çanta, kaput, kazma, kürek, yüzer tane mermi... Yallah! Önde payton arabası, içinde Yakup Cemil Bey... Herif kurşuna dizilmeye gitmekte ama, sanırsın ki o değil... Düğüne bile öyle şerefli, keyifli gidilmez canım... Biz takımcak kan ağlamaktayız! Konyalı başçavuş, ‘Gidinin Alamanı! Yedin babayiğiti, yürü!’ diye dizlerini dövmekte...”  </p>
			<p class="paragraf">“Hani mahpushaneden seçtiği askerler?”  </p>
			<p class="paragraf">“Asker mi kaldı efendi? Tabancaları alınınca, herifleri darı saçar gibi dağıtıverdiler. Her biri bir kıtaya savruldu.”  </p>
			<p class="paragraf">“Sonra...”  </p>
			<p class="paragraf">“Sonrası... Eyüpsultan’a vardık. Güneş yükseldi. Asker, yürüyüşte türkü söylemezse, önünde muzika olmazsa, tez yorulur. Bunu Yakup Cemil Bey bilmez mi? Ferman etmiş, ‘Asker evlatlarım türkü söyleyecek,’ demiş.”  </p>
			<p class="paragraf">  </p>
			<p class="paragraf">“Aksın kanım kefenime renk olsun  </p>
			<p class="paragraf">Al kefenim bayrağıma denk olsun”  </p>
			<p class="paragraf">  </p>
			<p class="paragraf">Türküsünü tutturduk mu sana... Eyüp mezarlığı kalktı oturdu mazallah... Güneş bir yandan, bizdeki yürek yanıklığı bir yandan, biz tere battık. Yakup Cemil Bey arabada ama, erlerin halinden anlamaz mı? Zaten kurşuna dizilmesi askerden yana olduğundan... ‘Ben böyle muharebeyi kabul etmem. Bize, sonunda bu Mehmetçikleri birer birer sorarlar. Sulh yapılacak, demiş. Doğru sözü dinler mi? Enver Paşa, ‘Dizin kurşuna. Gözüm görmesin!’ buyurmuş. Uzatmayalım, bizim ağzımız köpürdü. İşte bu sırada, karşıdan bir bostan arabası görünmez mi? Bizim oralarda ‘bostan’ deriz... Kavun, karpuz arabası... Meğer rahmetli böyle bir şey gözlermiş! ‘Dur arabacı!’ diye seslendi. Bir de narası var... Buradan haykırsın, Beyoğlu’nda dudağın çatlar. Arabayı zıngadak durdurttu. ‘Ulan Arnavutoğlu, kaça bu bostan böyle toptan?’ diye sordu. Arnavutoğlu, ‘İki altın!’ dedi. İşi bilse beş altın ister. Lakin can pazarı olduğunu nereden bilecek? Yakup Cemil Bey, ‘İşte sana üç altın! Gel askerin peşinden!’ dedi. Kâhtane’ye vardık. Çayırda bize silah çattırdı.”  </p>
			<p class="paragraf">“Yanınızda kumandan yok mu?”  </p>
			<p class="paragraf">“Olmaz mı? Sürüyle subay var. Lakin konuşmak ne hadlerine... Bize doyasıya bostan yedirdi. Sonunda, ‘Evlatlarım, hakkınızı helal edin. Bizim yüzümüzden yoruldunuz!’ dedi. ‘Helal olsun!’ diye çığrıştık. Orta yere bir direk dikmişler. Ona saracak oldular. Kabul etmedi. Gözlerini bir kara bezle bağlayacak oldular. Gene razı gelmedi. Cebinden bir altın saat çıkardı: ‘Ben bunu muharebede İngiliz paşasından almıştım. Gaza ganimetidir. Götürün Enver Paşa’ya verin. Benden armağan olsun. O beni kurşuna dizdirse de, ben ona gücenmedim. Gözlerini öperim,’ dedi. Salâvat getirdi. Bir manga asker nişan aldık. Bir yaylım ateş... Kıydılar babayiğite... Öyle bir aslanı analar kırk senede doğurmaz. Biz bu asker ocağında neler gördük Efendi Ağa!”  </p>
			<p class="paragraf">“Demek, Yakup Cemil’in böylece vadesi mi yetti?”  </p>
			<p class="paragraf">“Elbette... Şüphen mi var? Alnına bir kere böyle yazılmış. Âşık ne demiş: ‘Yiğidin alnına yazılan gelir,’ demiş.”  </p>
			<p class="paragraf">“Şimdi biz de alnımıza yazılanı mı çekiyoruz İbrahim?  </p>
			<p class="paragraf">“Elbette...”  </p>
			<p class="paragraf">“İyi öyleyse İbrahim... “Kâmil Bey keyifle güldüğünü fark edince şaşırdı. Demek ki konuşmak sinirlerini yatıştırmıştı: “Alt katta, altı yedi kişi var!’ dedin değil mi?”  </p>
			<p class="paragraf">“O kadar... İkisi başçavuş...”  </p>
			<p class="paragraf">“Ne yapmışlar?”  </p>
			<p class="paragraf">“Birisi bölüğün demirbaşlarını satmış da kötü karılara yedirmiş. Öteki, bir İngiliz subayını vurmuş.”  </p>
			<p class="paragraf">“Bir de Ahmet Bey var, bildin mi?”  </p>
			<p class="paragraf">“Ahmet Bey mi? Subay mı bu?”  </p>
			<p class="paragraf">“Hayır sivil... Üç dört günden beri burada... Demin yukarıda bayıldı.”  </p>
			<p class="paragraf">“Haa, şu... Bırak... Pek yüreksizmiş yahu! Yüreksizmiş dedim ama, bizim Vahap Çavuş’un eline de Allah gâvuru düşürmesin. Vurmaya başladı mı, din iman arama!”  </p>
			<p class="paragraf">“Çok mu dövdüler?”  </p>
			<p class="paragraf">“Evet... O fukarayı nedense fazla dövdüler.”  </p>
			<p class="paragraf">“Onları kızdırdı mı?”  </p>
			<p class="paragraf">“Hayır! Kızdırdığından dövmezler. Ekseri, söyleyince.”  </p>
			<p class="paragraf">“Söyleyeni neden dövüyorlar? İşte söylüyor ya...”  </p>
			<p class="paragraf">“Bazısı K’urnazlık edeyim’ der. ‘Meselenin birazını söyleyeyim de, birazı bana kalsın!’ der. Ağzından bir laf aldılar mı, bitti. Çalarlar sopayı. ‘İlle şunu da söyle, bunu da söyle!’ derler. ‘Orasını bilmem,’ lafı artık fayda vermez. İyisi, ya hepsini sopa yemeden söylemeli ya da babanın adını sorsalar, ‘Haberim yok,’ demeli. İnkâr yiğidin kalesi, vesselam...”  </p>
			<p class="paragraf">“O zaman dövmezler mi?”  </p>
			<p class="paragraf">“Dövseler de kulak verme. Biraz çarpıştırırlar. Bayılırsın. ‘Ölecek bu namussuz. Bir şey bilse söylerdi,’ derler, yakanı koyuverirler.”  </p>
			<p class="paragraf">“Doğru... Şimdi aklım erdi.”  </p>
			<p class="paragraf">“Doğru olmaz mı? Hem de söylememeli... Ben söyleyene erkek mi derim? Seni neden tuttular? İngiliz mi vurdun?”  </p>
			<p class="paragraf">“Hayır! Beni Ahmet söylemiş.”  </p>
			<p class="paragraf">“Vay namussuz vay! Zaten gözüm tutmamıştı mülevvesi! Lakin efendi ağa, o seni yaktıysa, onda da insanlık hali kalmadı. Bizim oralarda bir laf ederler: ‘Keçinin meşeye ettiğini, kül derisinden çıkarır.’ Onun sana ettiğini Vahap Çavuş kemiklerinden çıkardı. Gayri iflah olmaz.” İbrahim keyifle güldü. “Bana yarın için merhem ısmarlamıştı. Şu alçağa almasam gerektir.  </p>
			<p class="paragraf">“Yok, olmaz. Almazsan gücenirim. Ben ona darılmadım ki... Kendisine selam söyle, olur mu?”  </p>
			<p class="paragraf">Gardiyan asker, birdenbire pirelendi. Gözlerini kırpıştırarak Kâmil Bey’e şüpheli şüpheli baktı, somurttu:  </p>
			<p class="paragraf">“İşte bu olmadı hiç! Buradan oraya laf gitmez. Yasaktır. Sen bizi o kadar avanak mı belledin?”  </p>
			<p class="paragraf">“Selam, laf değil ki...”  </p>
			<p class="paragraf">“Olsun. Biz neler gördük? Bir selamın bin çeşit anlamı vardır burda... Eh, bana izin...”  </p>
			<p class="paragraf">“Oturuyorduk...”  </p>
			<p class="paragraf">“Gerekmez! Geç oldu. Sen ayakyoluna çıkacak mısın? Sonra sıkışırsan kapıyı açmazlar.”  </p>
			<p class="paragraf">“Peki, çıkayım...”  </p>
			<p class="paragraf">Kâmil Bey durup dururken boş bulunup İbrahim’i pirelendirdiğine üzüldü. Oysa İbrahim ne şüphelenmiş ne de yasaktan korkmuştu. İlk gördüğü adama Yakup Cemil olayını anlatmayı seviyordu. Hakikatte Yakup Cemil’in idamında kendisi bulunmamış, bunu başkalarından dinlemişti. Sözü bittikten sonra, gitmeye bir bahane bulup savuşuyordu.  </p>
			<p class="paragraf">Apteshaneden dönüşte, İbrahim artık içeri girmedi, kapıyı kilitleyip gitti.  </p>
			<p class="paragraf">Yalnızlık, camı isli bir gemici feneriyle aydınlanan bu odayı, sanki apansız, pusudan atlar gibi doldurmuştu.  </p>
			<p class="paragraf">Kâmil Bey, İbrahim’in varlığından kalan havayla bunu önce fark edemedi. Demek Yakup Cemil, ayaklarında çizme, çizmelerinin konçlarına sokulmuş birer tabancayla bu odada bulunmuş. Demin aptese giderken, direklerin arkasına saklanmış bahriye kanun çavuşlarını da adeta görür gibi olmuştu. Ölüm karşısında sahiden o kadar cesur davranabildi mi? Bunun bir çeşit delilik olduğunu bir yerde okumuştu. “Delilik ama, iyi bir delilik...”  </p>
			<p class="paragraf">Bir feryat duyar gibi oldu. Tüyleri diken diken öylece durdu. Yalnızlık, yere basmadan yürüyen bir ölüler ordusu gibi üstünden geçiyordu. “Ahmet’e işkence ediyorlar. Benim söylediklerim için...”  </p>
			<p class="paragraf">Nerdeyse dizleri üzerine çökecekti. Bu hal, aynı zamanda, hiçbir şeye dayanamayacağını da meydana koyuyordu. “Nermin! Karıcığım!” diye inledi. Evinde, aşağılık bir orospu tarafından, ancak aşağılık orospularda bulunacak bir kıyıcılıkla hançerlenen büyük insansever Murat da böylece karısını çağırmış, Gerek kendisi yapmış olsun, gerek başka birisi tarafından yapılmış olsun, aşağılık orospuluklar karşısında insan, demek ki hep sevgilisini çağırıyor. Çünkü adiliğin her çeşidi, insanın insanlıktan koparıldığını, daha doğrusu, yaşamaktan sökülüp alındığını göstermekte...  </p>
			<p class="paragraf">Kapıya koşarak kanada kulağını dayadı. Dışarısı ihanetle doluydu. Dışarıda sessizlik, kudurmuş bir köpeğe benziyordu. Salyaları akarak, cam gözleri kimseyi görmeden, burnu doğrusuna koşan, delirmeye, ölüme doğru koşan bir köpek...  </p>
			<p class="paragraf">“Nermin, karıcığım!” diye tekrar inledi. Nerdeyse kapıyı yumruklayacak, imdat çağıracaktı. Kocaman yumruğunu görünce durakladı. Tevkifinden beri karısını ilk defa bu kadar şiddetle hatırlıyordu. Bu anda, Nermin, çocuğunun annesinden daha başka, daha yakın, daha kuvvetli bir varlıktı. Kendisini hayata bağlayan biricik bağ...  </p>
			<p class="paragraf">Birisine yenilmiş de, namuslu bir boğuşmadan kahpece vazgeçiyormuş gibi kapıdan ayrıldı. Kuvvetsizliğini anlıyor, pek ağır bir yükün altında göğsü sıkışıyordu. Bu darlığı ne zaman duysa, <span class="CharOverride-2">Sefiller</span>’den “Foşlövan Baba”nın yüklü arabası altına giren Jean Valjean’ı düşünürdü. İzini kaybettirdikten sonra belediye reisi olup herkesin saygısını kazanan eski kürek mahkûmu, yüklü arabanın altından bir ihtiyarı kurtarmak için her şeyi feda edince pişmanlık duymamış mıdır? Jean Valjean büyük adamdı. Her büyük adam gibi kuvvetliydi. “Pişmanlık duymamıştır. Duyduysa bile bu yılgın duyguyu yenmeyi bilmiştir. Çünkü Jean Valjean, Victor Hugo’dan başkası değil ki...”  </p>
			<p class="paragraf">Düşüncesinin burasında, yüreğini didik didik ederek pişman olup olmadığını araştırdı. Kendi kendisine karşı da, karısına, çocuğuna karşı da pişman olacak bir iş yapmadığına yeniden emin oldu. Nedime Hanım, o çıplak han odasında, türlü boyalarla boyanmış hafiyelerin arasında, o tehlikeli işleri becermeye çalışırken, kendisi Kâmil Bey, bizzat kendisine karşı dahi ömründe bir kere bile alçaklık etmemekle övünen adam, karısının halasının kocası İbrahim Bey’le birleşip İngiliz ordusuna müteahhitlik mi yapacaktı?  </p>
			<p class="paragraf">Yani yukarıdaki, yaşamaktan bıkmış fakat hainlikten usanmamış sorgu yargıcıyla, deminki budala gardiyan-askerle beraber mi olsun?  </p>
			<p class="paragraf">Mahpustaki İhsan’ı, Ramiz Efendi’yi, Niyazi Efendi’yi, hattâ Çerkez dadıyı ortada bırakarak...  </p>
			<p class="paragraf">“Görüyorsunuz ya karıcığım! Vallahi başka çare yoktu!”  </p>
			<p class="paragraf">Bu sözleri yüksek sesle, gülümseyerek söylediğini fark ederek yine şaşırdı. Demek ki Nermin’i hatırlamak ona kuvvet vermişti. Biraz ferahladı, ferahlar ferahlamaz belinin ağrısını duyarak karyolaya sırtüstü uzandı.  </p>
			<p class="paragraf">Karısı acaba duydu mu? Henüz duymadıysa, geç kalışını merak eder, orada yapayalnız korkar! Sahi, kadın belki de o tenha evde dehşetli korkuyordu. Bunu şimdiye kadar neden hiç düşünmediğine üzüldü. Kalabalık eve alışmış bir genç kadın... Şu halde, dün akşamki öfkesi de bu korkuyu saklamak için olmasın!  </p>
			<p class="paragraf">Kâmil Bey, Nermin’e karşı uçsuz bucaksız bir acıma duydu. Yüreği sızladı.  </p>
			<p class="paragraf">Yine öyle, yemekleri soğutana kadar bekler! Ayşe uyuduktan sonra, yine öyle hırkası omuzunda bir şeyler örüyor gibi kendisini aldatarak, yüreği korkuyla dopdolu...  </p>
			<p class="paragraf">Belki de Niyazi Efendi tevkifini duymuştur. Belki değil, muhakkak... Bari eve gidip bir haber vermeyi akıl etse... Nedime Hanım’a da acele bildirmek lazım. Bilhassa, tehlikenin yalnız onun başında dolaştığını haber almalı...  </p>
			<p class="paragraf">Kadının Ada’ya gitmediğini şiddetle ileri sürerken ne kadar rahattı. Hakikatleri insan kolay savunuyor. Bu söz pek de sağlam değil... İnsan sıkıştırıldı mı, yalanı da pekâlâ kolay söylüyormuş.  </p>
			<p class="paragraf">Birdenbire... “Hiyy!” diye ıslığa benzeyen bir ses çıkararak sıçrayıp dirseklerine dayandı. Dehşet içinde etrafına baktı. Gözlerinin önü bir kararıp, bir kızıllaşıyordu. Daha doğrusu, birdenbire zihnine dolan karanlıkta şimşeğe benzeyen kızıl çizgiler saklıyordu. Tutunacak bir yer arar gibi, elini battaniyenin üzerinde gezdirdi. Cigara paketiyle kibrite rastlayınca bir tane yaktı. Birkaç nefes çektikten sonra ayaklarını döşemeye basarak oturdu.  </p>
			<p class="paragraf">Nedime Hanım’ın dün akşam Ada’ya gittiği yalandı. Bu yalanı durup dururken kendisini uydurmuş, Niyazi Efendi’ye söylemişti. Böyle bir yalan uydurduğundan Nedime Hanım’ın bile haberi yok...  </p>
			<p class="paragraf">“Bir ben biliyorum, bir de Niyazi Efendi... Bir ben... Bir de Niyazi... Öyleyse sorgu yargıcı bunu nereden, nasıl öğrendi? Niyazi’den... Niyazi’den nasıl öğrendi? Buna imkân var mı?”   </p>
			<p class="paragraf">İmkansız ama, sorgu yargıcı Ada’ya gitmek yalanını nasıl bilebilir?  </p>
			<p class="paragraf">Kibrit yere düştü. Kâmil Bey bu sesle sıçradı.  </p>
			<p class="paragraf">“Hay Allah kahretsin! Niyazi Efendi, ‘Ahmet iyidir,’ dediydi. Yalan! Uzun zaman kaybolup bir arkadaş tutuklanınca ortaya çıkması da garip!”  </p>
			<p class="paragraf">Kalktı. Odanın içinde, tarif edilmez bir umutsuzlukla gidip gelmeye başladı. Neden sonra... “Hiç imkânı var mı?” dedi, “Niyazi ağabey... Nedime Hanım’ın en çok sevdiği, en çok saydığı insan! Şimdiye kadar tanıştığı vatanperverlerin içinde biricik sahici kahraman! Karısını, çocuklarını, her şeyini vermiş bir İzmirli...”  </p>
			<p class="paragraf">Öyleyse bu işin içinde bir iş vardı. Büyük bir zihin gayretiyle sırrı keşfe uğraştı. Başka ihtimaller düşünmek istedikçe, “Niyazi ağabey” kelimelerinden ayrılamıyor, bu kelimeleri söylerken Nedime Hanım’ın sesine verdiği sevgi titremesini sanki duyuyordu.  </p>
			<p class="paragraf">“Peki ama, Niyazi’yi de yakaladılar desem...”  </p>
			<p class="paragraf">Bu düşünceyle yüreği bir demir mengeneden kurtulmuş gibi birdenbire ferahladı. Büyük bir sevinçle, “Sen giderek namert bir adam oluyorsun Kâmil!” diye kendisini azarladı, öyle ya... Zavallıyı da yakaladılar. Sopaladılar. Ahmet’e benzettiler. “Zavallı Niyazi Efendi! Zavallı kardeşim!”  </p>
			<p class="paragraf">Ömründe hiç kimseye karşı hiçbir zaman kin tutmamış, bu duyguyu kullanmaya lüzum görmemişti. Anadolu’yu İstanbul’u hayasızca basan düşmanlarla kudretince boğuşurken bile, yüreğinde centilmen bir sporcu yumuşaklığı vardı. Fakat şimdi, ilk defa, büyük bir hınçla dişlerini gıcırdatıyordu.  </p>
			<p class="paragraf">Şu anda, Bekirağa Bölüğü denilen bir haydut ininde iki tane namuslu insan, maddi ıstırapların en umutsuzuyla manevi dehşetlerin en korkuncu içindeydiler. ‘Vatan uğruna dünyanın muzaffer kuvvetlerine, ayrıca kendi milletlerinden bir sürü sefil hayduda kafa tuttular’ diye...  </p>
			<p class="paragraf">“Bizi neden yüzleştirmediler, Ahmet gibi?”  </p>
			<p class="paragraf">Tekrar şüphelendi. Ada’ya gitmek sözünden belli ki, Niyazi de bildiklerini söylemişti. Yüzleştirmedilerse, demek yakalamadılar. Hele adını anmaları, hiç şüphe bırakmıyor.  </p>
			<p class="paragraf">“Neden yüzleştirmediler? Mutlaka yüzleştirirlerdi.”  </p>
			<p class="paragraf">“Neden mi hayvan? Bakalım, ortada yüzleştirilecek bir insan kalmış mı? Niyazi kendisini kıymık kıymık doğratmadan Nedime’yi ele vermez. Bu muhakkak! Zavallıyı bitirmişlerdir. Ahmet’ten besbeter...”  </p>
			<p class="paragraf">İki adım yürüdükten sonra, “Mahvoldum!” diyerek durdu. Niyazi’yi söyletenler, kendisini haydi haydi söyletirler. Kendisi ağaçsa, Niyazi çeliktir. Kendisi insansa, Niyazi dev! Niyazi o sıska, o yorgun, o aptal yüzbaşıya Nedime Hanım’ın Ada’ya gittiğini haber vermek zorunda kalmışsa... Dünyada kininden başka hiçbir dayanağı olmadığı halde devrilmeyen adam söylemişse... Kendisi Nedime’yi de, dadıyı da, Ramiz Efendi’yi de... Hatta Nermin’i, Ayşe’yi de ele verecek...  </p>
			<p class="paragraf">Kâmil Bey delirmiş gözlerle gemici fenerine baktı. Gene zihnindeki karanlıkta kızıl şimşek çizgileri kapanıp açıldı. Ömründe gene ilk defa kendini öldürmeyi düşündü.  </p>
			<p class="paragraf">Bu fikir önce pek açık seçik değildi. Bir yerleri kırıp tuzaktan kurtulmak... Derken... Bu kırmak işi, ellerle olmaktan çok, kafaya ait gibi gelmişti. Yani koçlar gibi gerileyip gerileyip kafasını bir yere çarpmak... Bu çarpış sonucunda, etrafını çeviren umutsuzluğun yarılıp yol vermeyeceğini bildiğinden parçalanmak kafasına düşecekti. İşte böylece, kendisini öldürmek düşüncesi, buna acemice hazırlanan insanı ürkütmek istemiyormuş gibi sanki çıplak ayaklarının ucuna basa basa yaklaştı. Şiddetli bir apandisit krizi ya da bir diş ağrısı esnasında, hastanın operatöre veya dişçiye kolayca teslim olması da ancak böyle bir itilişle olur. Hayat o kadar değersiz hale gelir ki...  </p>
			<p class="paragraf">Kâmil Bey, içinde yaşadığı anın, hayvanca duyguları yüz kat kuvvetlendirip, medeni insan şuurunu tamamıyla mahveden dehşetli bir an olduğunu da bir taraftan apaçık anlıyordu. Üzerindeki okumuşluk kabuğu sanki çatlayıp düşmüş, altından çırılçıplak vahşet çıkmıştı. Bir mağara adamı kadar kısa, fakat onun kadar maddi, onun kadar kesin düşünüyordu. “İşkence edecekler! İstemeden söyleyeceğim! Bu yüzde yüz! Yok bunun kurtuluşu!”  </p>
			<p class="paragraf">Kızgın demirde tabanları yanınca, yavrusunu yere çalıp üstüne çıkan dişi maymun gibi... Ayşe’nin üstüne basarak mı kurtulacak?  </p>
			<p class="paragraf">Sonra yavaş yavaş, hiçbir duyguyu sürekli taşıyamayan insan tabiatı imdadına yetişti. Taş devrinin, sırtında milyonlarca ton toprak, maden, kaya taşıyan mağaraları kalın tavanlı umutsuzluk, apansız bir yerinden çatladı. Umut bir ışık keskinliğiyle beynine vurdu. O zamana kadar hiçbir ciddi dövüşte denemeye fırsat bulamadığı pazı kuvveti, derisine gergin bir sızı gibi yüklenmişti. Teselli, iki yumruk halinde, kollarının ucunda duruyor, kocaman yumrukları birer demir gülle haline gelmişler gibi omuzlarını aşağıya çekiyordu.  </p>
			<p class="paragraf">İşkencenin başlayacağını sezer sezmez, kendisini hemen öldürmelerinden başka çare bırakmayacak bir hırsla dövüşecekti. Eline bir şey geçirsin geçirmesin... Bir külhanbeyi gibi ana avrat söverek... Kâmil Bey, işte o gece, küfürün de bazen bir kuvvetli silah olduğunu anladı. Dövüşecekti. Karşısındakileri son boğumuna kadar gazaplandırıp...  </p>
			<p class="paragraf">Uykudan uyanmış gibiydi. Gömleği terden sırılsıklam olmuştu. Oysa dişleri birbirine çarpıyor, soğukta kalmış bir çıplak insan gibi üşüyordu. Dayanılmaz derecede yorgundu.  </p>
			<p class="paragraf">“Uyumak lazım!” dedi. “Madem ki dövüşeceğiz. Kuvvetli kalmalıyız!”  </p>
			<p class="paragraf">Yatağı örten battaniyeyi açtı.  </p>
			<p class="paragraf">Döşeğin kılıfı, vaktiyle ak bezden yapılmış olmalıydı. Şimdi kirden alacalı bir renk almıştı. Her tarafı tahtakurusu kanlarıyla benek benekti.  </p>
			<p class="paragraf">Pislikten iğrendi, buna sevindi. Demek ki henüz delirmemişti.  </p>
			<p class="paragraf">Bu sevinçle, “Azizim! Cephedekiler bunu da bulamıyorlar ya!” diye söylendi.  </p>
			<p class="paragraf">Bir kahramanlık yapıyormuş gibi inadına soyundu, yatağa girip battaniyeyi üstüne çekti. Sabahleyin gardiyan İbrahim uyandırıncaya kadar baygınlığa benzeyen rüyasız bir uykuyla uyudu.  </p>
		</div>
	</body>
</html>