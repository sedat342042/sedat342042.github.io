<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-8" xml:lang="en-GB">7  </p>
			<p class="paragraf">Nedime Hanım, bir cuma sabahı ilk defa Nermin’i görmeye geldi. Her zamankinden başka, çok şık bir ipek çarşaf giymişti.  </p>
			<p class="paragraf">Kâmil Bey bahçe kapısına doğru misafirini karşılamaya acele acele giderken bu siyah çarşaflı hanımın, bu kılıkla idarehanedeki iş arkadaşı değil, sahici yengesi olduğunu anladı. Kız kardeşi bulunmayan erkeklerin yengelerine karşı duydukları şımartıcı sevgiyle, rahatlandırıcı sevinçle elini uzattı:  </p>
			<p class="paragraf">“Neden haber vermediniz?”  </p>
			<p class="paragraf">“Revani mi yaptıracaktınız?”  </p>
			<p class="paragraf">“Revani gene yapılacak... Bilmem ki... Haber verseydiniz daha iyi olurdu gibi geldi.”  </p>
			<p class="paragraf">“Nerde hanımlar?”  </p>
			<p class="paragraf">“Buyrun... Ayşe pek üzülecek... Nedime Hanımefendi halasına bir başka türlü görünmek istediğine eminim.”  </p>
			<p class="paragraf">“Ben bu küçük İspanyol’u pek merak ediyorum.” Kapıda görünen Nermin’e doğru süratle yürüdü: “Sizi rahatsız etmedim ya, gelin hanım?”  </p>
			<p class="paragraf">“Tersine! Çok sevindirdiniz efendim.”  </p>
			<p class="paragraf">“Nerede benim karmenim?”  </p>
			<p class="paragraf">“Henüz hazır değil... Yukarı kaçtı. Biraz vahşidir.”  </p>
			<p class="paragraf">“Aman duymamış olayım. Oğlum için görücü geldiğinden haberiniz yok galiba!”  </p>
			<p class="paragraf">Salonda, sanki ziyaretin biricik amacı Ayşe’ymiş gibi kız içeri girinceye kadar rahatsız, tutuk bir konuşma sürüp gitti.  </p>
			<p class="paragraf">Ayşe, kara gözleri biraz kuşkulu, sıska bacaklarının dikenlerle çizilmiş dizkapaklarını elleriyle gizlemeye çalışarak girdi, Nedime Hanım’ın elini öptü. Sonra gözlerini biraz yumarak –bunu İspanyol dadısı öğretmişti– alnını öpülmek için uzattı.  </p>
			<p class="paragraf">“Ne tatlı şey Yarabbi! Hayır! Olur mu hiç? Kucağıma oturacaksın.”  </p>
			<p class="paragraf">Bütün esmer kız çocukları gibi üzerinden şirretlik aktığı halde, Ayşe hakikatte bir tekir kedi yavrusu gibi yumuşaktı, sokulgandı.  </p>
			<p class="paragraf">Nedime Hanım’a bir an dikkatle, ciddiyetle baktı:  </p>
			<p class="paragraf">“Arabayla geldiniz! Ben sizi pencereden gördüm.”  </p>
			<p class="paragraf">“Öyle mi? Görür görmez tanıdın elbette...”  </p>
			<p class="paragraf">“Hayır! Tanıyamadım.”  </p>
			<p class="paragraf">“Hiç olur mu? Vapurda beraber değil miydik?”  </p>
			<p class="paragraf">“Hangi vapurda?”  </p>
			<p class="paragraf">“Kocaman vapurda... Sizi denizlerden geçirip buraya getiren vapurda... Haydi düşün bakalım, Negro’nun bulunduğu vapur.”  </p>
			<p class="paragraf">Nedime Hanım, aileyi İspanya’dan getiren şilep yolculuğunu Kâmil Bey’den dinlemişti.  </p>
			<p class="paragraf">Ayşe, kırpışan gözleriyle hatırlamaya uğraştı:  </p>
			<p class="paragraf">“Negro Arap’tı, kapkara... Hayır, siz yoktunuz vapurda...”  </p>
			<p class="paragraf">“Ben de vardım ama hiç çıkmadım kamaradan... Aklına gelmiyor mu? Sana kaç kere pasta yolladımdı.  </p>
			<p class="paragraf">“Pastayı siz mi yollamıştınız. Gerçek mi?” Ayşe bir şey düşünerek, burnunu Nedime Hanım’ın göğsüne sürüp kokladı: Hani siz şeker şeker kokmuyorsunuz. “Bunu Fransızca söylemişti.” “Pastacı madam böyle mi kokuyordu bakalım?”  </p>
			<p class="paragraf">“İşte gördünüz mü? Foyamı meydana çıkardı. Keşke vanilya sürünseydim.”  </p>
			<p class="paragraf">Nermin, başını salladı:  </p>
			<p class="paragraf">“İn artık! Hanımefendiyi rahatsız ediyorsun.”  </p>
			<p class="paragraf">“Bırakın! İkimiz de pek rahatız.”  </p>
			<p class="paragraf">“Beyefendi nasıllar efendim?”  </p>
			<p class="paragraf">“Saygıları var. İyidirler.”  </p>
			<p class="paragraf">“Duyunca çok üzüldüm. Kim bilir siz ne kadar acı çekiyorsunuz! Yok mu bir yolu... Bırakılmasının?”  </p>
			<p class="paragraf">“Yok... Şimdilik...”  </p>
			<p class="paragraf">“Vah vah!”  </p>
			<p class="paragraf">Sessizlik uzayınca Kâmil Bey nedense yalan söylemek zorunluğunu duydu:  </p>
			<p class="paragraf">“Nermin bir kere gitmek istiyor. Ben, ‘İhsan Bey’e danışalım,’ diyerek geciktiriyorum.  </p>
			<p class="paragraf">“Alışmadıkları için üzülürler. Hiç gereği yok!”  </p>
			<p class="paragraf">“Siz alıştınız mı?”  </p>
			<p class="paragraf">Nermin bunu açık bir üzüntüyle sormuştu.  </p>
			<p class="paragraf">Nedime Hanım, karşısındakinin damarına basmayan bir yumuşaklıkla gülümsedi:  </p>
			<p class="paragraf">“Elbet! İster istemez...”  </p>
			<p class="paragraf">“Her gidişte ağlıyorsunuzdur.”  </p>
			<p class="paragraf">“Nerde? Mahpushanede mi? Hayır, ağlamıyorum.”  </p>
			<p class="paragraf">“İnanmam. Ağlanmaz mı?”  </p>
			<p class="paragraf">“İlk zamanlar ağlamak ihtiyacı duyuyordum. Hatta birinci, ikinci sefer ağladım. Birkaç kere de, çıktıktan sonra ağladım. Peçeyi ömrümde işte o zaman sevmişimdir. İnsan peçenin arkasında rahatça ağlar. Sonra alıştım galiba... Bir de düşündüm ki, ağlarsam, onu daha çok üzerim.”  </p>
			<p class="paragraf">“Hasta yoklamasına benziyor mu?”  </p>
			<p class="paragraf">“Aşağı yukarı... Siz bir hastaneye hasta ziyaretine hiç gittiniz mi?”  </p>
			<p class="paragraf">“Hayır!”  </p>
			<p class="paragraf">“Öyleyse bakın nasıl? Hastaneye gidenler, hele hastalarını bir önceki gidişte biraz ağır bıraktılarsa ya da tehlikeli bir hastalıksa, ‘Acaba sağ bulacak mıyım?’ diye telaşlı bir korku içinde olurlar. Mahpushanede böyle bir tehlike yok... Bilirsiniz ki sıhhatli bir adam sizi bekliyor. Yeni traş olmuş, rabıtalı giyinmiş, güler yüzlü, çünkü sizi gördüğü için mutlu birisi... “Bir an düşündü.” Ama hapislik fazla uzar, siz de biraz dikkatli olursanız, gene bir sakatlık fark edersiniz. Hürriyetsizlikle, sözgelimi kör ya da topal olmanın arasında bir benzerlik var galiba... Sonra saatler iki taraf için de pek hızlı geçer ya da hiç geçmek bilmez! Oradaki ayrılış, başka ayrılışların hepsinden daha zordur. Diğerlerinde, oradaki kadar imkânsızlık olamaz. Çok bunalırsanız her şeyi göze alır birlikte gidersiniz ya da birlikte kalırsınız! Böyle bir imkân yoktur cezaevlerinde... Hani hastanelerde insan sıhhatli oluşundan hicap duyar. Mahpushanede de ziyaretçi hür olduğundan utanır. Hastaneden çıkınca insana çoğu farkına bile varmadan, ‘Şükür ben sıhhatliyim!’ diyen pis, kaba bir sevinç gelirmiş. Belki mahpushane ziyaretinden çıkanlar da aynı şeyi hür oldukları için duyarlar. Ama ben şimdiye kadar hiç böyle düşünmedim. Siz ne dersiniz Kâmil Bey?”  </p>
			<p class="paragraf">“Ben sizin kadar güçlü değilim... Bazen hür olduğumu zannederek sevindiğim oluyor. Esir bir şehrin, hatta esir bir memleketin esirlerinden herhangi birisi olduğumu unutuyorum da...”  </p>
			<p class="paragraf">“İhsan’ın dediği gibi... ‘Bir kafese kapatılmış kuşla, bir odaya kapatılmış kuşun farkı,’ İhsan beni işte böyle teselli eder.”  </p>
			<p class="paragraf">Ayşe akıl erdirmek gayretiyle konuşanların yüzüne bakıyordu. Yavaşça inmişti ama, gene de Nedime Hanım’ın dizleri arasında durmuş, beline dolanan kola yaslanmıştı.  </p>
			<p class="paragraf">Nermin, gazetecilik eden Nedime Hanım için kocasına sormadığı bazı sorular hazırlamış olmalıydı. Bu sorular belki de, halasıyla, kızı Sabriye’yle konuşmalardan kalmıştı. Kocasının dışarı çıkmasından faydalandı:  </p>
			<p class="paragraf">“Gazete sizi yoruyor mu efendim?”  </p>
			<p class="paragraf">“Tersine, kuvvet veriyor. Övünüyorum, uyduruyorum sanmayın! Biraz da dinlendiriyor...”  </p>
			<p class="paragraf">“Biz... Ben başka türlü düşünmüştüm. Erkek işi... Hele bizim memleketimizde... Bir sürü yabancı adam... Hem de kaba insanlar...”  </p>
			<p class="paragraf">“Önceleri ben de öyle sanıp biraz ürkmüştüm. Meğer yanılıyormuşuz. Bizim erkeklerimiz, kadınlara karşı kasıntılı bir acıma duyuyorlar. Avrupalı erkekler bu yiğitliği ya büsbütün kaybetmişler ya da kaybetmek üzeredirler. Orada kadın, çoktan beri erkeğin ekmek parasına ortak olmuş. Biz henüz, ‘efendilerimiz’ için böyle bir tehlike değiliz.”  </p>
			<p class="paragraf">“Kasıntılı acıma mı? Sırnaşık deseniz daha doğru olmaz mı?”  </p>
			<p class="paragraf">Nedime Hanım, belli belirsiz kaşlarını çattı:  </p>
			<p class="paragraf">“Sırnaşıklık başka bir mesele... Çarşafa, peçeye alışmışlar, biz maskeliyken, erkeklerimiz de bir maskeli balo, yahut karnaval panayırı hayatı yaşıyorlar. Sırnaşıklık buradan geliyor. Bir kere açık yüzle karşılaştık mı dünyada bizim erkeklerimizden daha terbiyeli, daha sıkılgan yaratıklar bulunmaz. Eğer yüzümüzü sadece beğendirmek için açmıyorsak...”  </p>
			<p class="paragraf">Kâmil Bey büyük fincanlarla kahve yapmıştı. Tepsiyle içeri girince Nermin telaşla kalktı:  </p>
			<p class="paragraf">“Ne ayıp! Özür dilerim! Dalmışım! Beni affedin.”  </p>
			<p class="paragraf">“Rica ederim Nermin! Siz güzel güzel konuşuyordunuz. Bir koşu yaptım işte... Alıştığınız gibi olmadıysa kusura bakmazsınız.”  </p>
			<p class="paragraf">“Neden zahmet ettiniz? Bu kocaman hanımefendi, Nedime halasına kahve pişirmeyi beceremiyor mu?”  </p>
			<p class="paragraf">“Ben, dün akşam babama balık pişirdim. Annemle beraber...”  </p>
			<p class="paragraf">“Ne balığı?”  </p>
			<p class="paragraf">“Balık...”  </p>
			<p class="paragraf">“Adı yok mu?”  </p>
			<p class="paragraf">“Balık işte...”  </p>
			<p class="paragraf">“Her balığın ayrı adı olur. Bu dünyada bir sürü kız çocuğu var ama hepsinin adı Ayşe değil ki... “Nedime Hanım kahveden bir yudum aldı. “Pek güzel olmuş! Bizi hem mahcup ettiniz hem de borçlandırdınız.”  </p>
			<p class="paragraf">“Pipo içmeme izin verirseniz ödeşiriz.”  </p>
			<p class="paragraf">“Hay hay! Bilirsiniz ki ben artık tütünden rahatsız olmuyorum.”  </p>
			<p class="paragraf">Kâmil Bey piposunu acele doldurdu. Dikkatle yaktı. Üst üste birkaç nefes çekti. Şimdi bu haliyle uzun boylu bir İngiliz’e benzemişti. Gülümseyerek Nermin’e baktı:  </p>
			<p class="paragraf">“Neredeydi bahsiniz?”  </p>
			<p class="paragraf">“Bizim erkeklerimizin kadınlara karşı kibirli bir merhametleri varmış, hanımefendi böyle söylüyorlar.”  </p>
			<p class="paragraf">“Kibirli merhamet... Güzel buluş... Hem güzel hem doğru... Biz sahiden öyleyiz. Aramıza geldiniz, bakın, ne kadar iyi oldu. Her şeyden önce, bize bizi öğreteceksiniz. ‘Edebiyatımız neden böyle yavan?’ diye düşünürdüm. Meğer sebebi harem-selamlık belasıymış. Sonra, bizi yalnız gene bize açıklamakla kalmıyorsunuz, aynı zamanda adam ediyorsunuz. Evet...”  </p>
			<p class="paragraf">Nedime Hanım sözü kesti:  </p>
			<p class="paragraf">“Estağfurullah... Bakın sonra küserim Kâmil Bey!”  </p>
			<p class="paragraf">“Evet, törpülüyorsunuz bizi, yontuyorsunuz! Hep düşünürüm. Sizin yerinizde sözgelimi İhsan’ın erkek kardeşi olsaydı, bir kere beni hatırlamayı gerekli görmezlerdi. Hatırlasalar bile ben işi bu kadar ciddiye almazdım. Bir milletin kadınları, erkeklerle aynı safta dövüşe girerlerse o milleti yenmek hiç mümkün mü? En ilkel insan topluluklarında bu böyleyken zamanla nasıl unutulmuş? Hep erkek budalalığı... Hangi memlekette erkekler, kadın yardımını küçük görmüşlerse, o memleket mahvolmuştur.”  </p>
			<p class="paragraf">“Anadolu’da eskiden beri kadınla erkek tarlada beraber çalışır, bu hale neden düştük? Millet deyince aklınıza hep bir avuç şehir kadını, bir tutam esnaf ve memur geliyor.”  </p>
			<p class="paragraf">Kâmil Bey biraz durdu. Piposunu başparmağıyla bastırdı:  </p>
			<p class="paragraf">“Öyle ya... Neden peki?”  </p>
			<p class="paragraf">“Kadını esir gibi, köle gibi sopa altında çalıştırmak başka şey, ona insanlığın eşitlik hakkını, cemiyet işlerinde erkekle aynı sırada uğraşma hakkını tanımak başka... Pleplerle patricilerin bir araya gelmelerinden ilk zamanlar belki bazı ilerlemeler elde ediliyor, büyük eserler kuruluyor ama, bu toplum hiçbir zaman normal sayılmaz. Bizim Anadolu’da kadın, ortaçağın toprağa bağlı köylülerinden besbeter... Hayvan gibi satılan, aile kurmakta bile fikri sorulmayan bir yaratığın sosyal hayatta, o toplumu çürümeye götürmekten başka ne etkisi olabilir? Bir milletin yarı nüfusunun hayvan seviyesinde kalmaya zorlanmış olduğunu bir düşünün!” Nermin’e bakıp kederle gülümsedi. “Değil mi efendim?”  </p>
			<p class="paragraf">“İspanya’daki köylü kadınlar da öyle... Hemen her yerde aynı şey... Bu böyle gelmiş, böyle gidecek galiba!”  </p>
			<p class="paragraf">“Sanmam! İspanya’da hayatın her cephesinde vazife almış kadın yok mu?”  </p>
			<p class="paragraf">“Okumuşlar, soylular...”  </p>
			<p class="paragraf">“İşte tamam... İmkân bulunca kadın iş görüyor demek... Seferberlik sırasında çöpçü kadınlar vardı. Sokakları kadınlar süpürürlerdi. Çarşafsız falan... Pantolonla.”  </p>
			<p class="paragraf">“Onlar yaşlı kadınlarmış... Aşağı tabakadan...”  </p>
			<p class="paragraf">“Olsun... Aşağı tabakadan olanlar pantolon giyip çöpçülük edebildiler ya, orta tabaka da memurluk, esnaflık edebilir. Üst tabakaya da müdürlük, mebusluk, hatta nazırlık düşüyor. Çok şükür, hele bizim memlekette tabakalar arasındaki sınır, henüz aşılmaz halde bulunmuyor. Öyleyse, ‘Bir yeni devir başladı!’ diyerek sevinebiliriz. Bu yeni devrin, anlı şanlı kumandanlar, dâhi politikacılar, hele başlangıcından sonuna kadar dünyanın saltanat tapusunu üstüne yürütmüş padişahlar, krallar tarafından değil de, aşağı tabakadan ‘çöpçü kadınlar’ marifetiyle açılmasını siz önemli bulmuyor musunuz?”  </p>
			<p class="paragraf">Kâmil Bey, pipolu elini keyifle havaya kaldırdı:  </p>
			<p class="paragraf">“Fevkalade! Siz bunları bizim büyük yazarlarımızla konuşurken neden söylemezsiniz, kuzum?”  </p>
			<p class="paragraf">“Böyle atıp tuttuğuma bakmayın. Orada kendimi gene de pek yalnız, pek korkak buluyorum. Burası ev... Sonra Nermin Hanım var. Nermin Hanım’ın bulunuşu bana cesaret veriyor.”  </p>
			<p class="paragraf">“Ben mi efendim? Esefle söyleyeyim, ben korkuyorum. Böyle şeylere hiç aklım ermiyor.”  </p>
			<p class="paragraf">“Öyleyse bana cesaret veren bu küçük İspanyol olmalı...” Nermin’in özür dileyip dışarı çıkmasından yararlanarak Ayşe’ye döndü. “Konuştuklarımızdan bir şey anladın mı Endülüs güzeli?”  </p>
			<p class="paragraf">“Hayır efendim.”  </p>
			<p class="paragraf">“Sen bizim çöpçü kadınlarımızı gördün mü?”  </p>
			<p class="paragraf">“Görmedim.”  </p>
			<p class="paragraf">“Keşke biraz daha büyük olsaydın da görseydin. Şimdi söyle bakalım, babanı mı çok seviyorsun, anneni mi?”  </p>
			<p class="paragraf">“Annemi efendim.”  </p>
			<p class="paragraf">“Büyüyünce ne olacaksın?”  </p>
			<p class="paragraf">“Öğretmen olacağım.”  </p>
			<p class="paragraf">“Sen hiç kadın öğretmen gördün mü?”  </p>
			<p class="paragraf">“Hayır efendim.”  </p>
			<p class="paragraf">“Okul gördün mü?”  </p>
			<p class="paragraf">“Hayır.”  </p>
			<p class="paragraf">“Öyleyse öğretmen olmak nereden aklına geldi?”  </p>
			<p class="paragraf">“Babam söyledi efendim.”  </p>
			<p class="paragraf">Sonra Ayşe’nin gördüğü şeyler üzerinde konuşulmaya başlandı. Nedime Hanım teyze bahçede böcekler olup olmadığını sordu. Evet efendim, bahçede bol bol karınca vardı. Annesi bunların pek hamarat hayvanlar olduğunu söylemişti. Sahiden de öyleydi. Minnacık bir karınca kocaman bir otu dağ tepe sürükleyip yuvasına götürüyordu. Bir kere de düğünlerini görmüştü. Ayşe, bunları asla öldürmediğini de söyledi.  </p>
			<p class="paragraf">“Neden?”  </p>
			<p class="paragraf">“Günah...”  </p>
			<p class="paragraf">“Çiçek koparmak?”  </p>
			<p class="paragraf">“Annem izin verirse koparırım.”  </p>
			<p class="paragraf">“Günah değil mi?”  </p>
			<p class="paragraf">“Annem izin veriyor ya efendim.”  </p>
			<p class="paragraf">“Sahi... Unuttum...”  </p>
			<p class="paragraf">Ayşe, annesinden izin almadan hiçbir şeye elini sürmezdi ki... Sonra babası küser de, ona resim kâğıtları, güzel kalemler vermez. Duayı bir tamam ezberlediği gün babası ona ne verdi “biliyor musunuz?” Kocaman bir kalem verdi. Bir ucu mavi yazıyor, bir ucu kırmızı...  </p>
			<p class="paragraf">“Hangi dua bu?”  </p>
			<p class="paragraf">“Yatarken okunuyor. Siz okumaz mısınız?”  </p>
			<p class="paragraf">“Hangisi bakalım?”  </p>
			<p class="paragraf">Ayşe, nazlanarak gözlerini yere eğdi. Koyu siyah saçlarında bir pırıltı kımıldanıyordu. Rugan pabuçlu sol ayağını cesaret almak istiyormuş gibi hafifçe sallayarak duasını tane tane okudu:  </p>
			<p class="paragraf">“Sevgili Allahım! Türk milletine güç ver! Kurtulmasına yardım et!”  </p>
			<p class="paragraf">Nedime Hanım, boğazına kaynar bir şey tıkanmış olarak, kendilerini dinlemiyormuş gibi pipo içen Kâmil Bey’e hızla döndü. Bu kocaman vücutlu, fakat utangaç çocuk huylu adama teşekkür için kelime aradı. Sonra vazgeçip insanın gözlerine yaş dolduran bir sevinçle sesi biraz kalın, biraz titrek, çocuğa sordu:  </p>
			<p class="paragraf">“Kim kurtarmaya uğraşıyor Türk milletini kızım?”  </p>
			<p class="paragraf">“Bilmem efendim.”  </p>
			<p class="paragraf">“Beybabana sormadın mı?”  </p>
			<p class="paragraf">“‘Okulda öğrenirsin!’ dedi.”  </p>
			<p class="paragraf">“Sen, İhsan amcanı biliyor musun?”  </p>
			<p class="paragraf">“Hayır efendim.”  </p>
			<p class="paragraf">“Seni bir gün ona götürürsem, bu duayı okur musun?”  </p>
			<p class="paragraf">“Şimdi mi?”  </p>
			<p class="paragraf">“Hayır! Gittiğimiz zaman... Orada...”  </p>
			<p class="paragraf">“Okurum efendim.”  </p>
			<p class="paragraf">Kâmil Bey duraklayarak sordu:  </p>
			<p class="paragraf">“Siz Allaha inanır mısınız hanım yenge?”  </p>
			<p class="paragraf">“Bu Allah’a inanıyorum. Ayşe’nin ‘Sevgili Allah’ım!’ dediği şeye...” Gülümserken alt dudağı titriyordu. “Tabii kurtuluşa yardım etmesi şartıyla...”  </p>
			<p class="paragraf">Yemekten sonra Ayşe, misafire kazları göstermek istedi. Kâmil Bey, “Olmaz,” dedi ama, fayda vermedi.  </p>
			<p class="paragraf">En büyük kaz –Ayşe buna “Baba kaz” diyor– küçük kızı galiba tanıdı. Öfkeli zannedilen keskin sesler çıkarıp başını tehdit ediyormuş gibi alçaltarak tele yaklaştı. Fakat Ayşe bu palavraya hiç aldırmadı:  </p>
			<p class="paragraf">“Sakın korkmayın! Hiç ısırmaz. Dışarıda olsa biraz eteğinizi çeker. Adını biliyor musunuz?”  </p>
			<p class="paragraf">“Hayır!”  </p>
			<p class="paragraf">“‘Baba kaz’dır bunun adı, pek cesurmuş. Babam diyor ki, ‘Eve hırsız girse hemen bağırır,’ diyor. Vaktiyle bir evde bir baba kaz varmış. Hırsız gelince kıyametleri koparmış da, evdeki küçük kızı kurtarmış.”  </p>
			<p class="paragraf">“Evet...”  </p>
			<p class="paragraf">“Yoksa bu masalı siz de duydunuz mu?”  </p>
			<p class="paragraf">“Duydum.”  </p>
			<p class="paragraf">“Güzel bir masal. Babam bana o baba kazın resmini de yaptı. Resimdeki kaz baba, doğrusu bizim baba kazdan daha büyüktü.” Kollarını açtı. “Şu kadar... Kocaman...”  </p>
			<p class="paragraf">“Baban senin resmini de yaptı mı?”  </p>
			<p class="paragraf">“Yapmaz mı? Beni çok güzel yapmış. Halbuki ben o kadar güzel değilmişim. Annem böyle söylüyor.”  </p>
			<p class="paragraf">“Seninle şakalaşmış yavrum. Sen bütün resimlerden daha güzelsin.”  </p>
			<p class="paragraf">Ayşe umutsuz umutsuz omuzlarını salladı:  </p>
			<p class="paragraf">“Bilmem ki...”  </p>
			<p class="paragraf">El ele havuzun yanına geldiler. Ayşe, merhametli bir kadın gibi kederle sordu:  </p>
			<p class="paragraf">“Balıklar hiç üşümezler mi efendim?”  </p>
			<p class="paragraf">“Üşürler elbette...”  </p>
			<p class="paragraf">“Evet, üşürler tabii... Kışın onları bahçede bırakmamalı. Sabriye ablamın evinde balıklar var. Onlar, balıklarını salonda bulunduruyorlar.”  </p>
			<p class="paragraf">“Sen hiç asker gördün mü?”  </p>
			<p class="paragraf">“Gördüm efendim.”  </p>
			<p class="paragraf">“İşte o askerler de kışın dışarıda kalıyorlar. Balıklara acıyacağına, insanlara acıyacaksın, anladın mı?”  </p>
			<p class="paragraf">“Askerlerin elbiseleri var. Balıkların hani elbiseleri?”  </p>
			<p class="paragraf">“Elbiseleri... Evet...”  </p>
			<p class="paragraf">Kâmil Bey balkondan seslendi:  </p>
			<p class="paragraf">“Hanımlar içeri lütfen... Çay hazır...  </p>
			<p class="paragraf">Nedime Hanım çayını karıştırırken gülümsedi:  </p>
			<p class="paragraf">“Bizi çayla avutamazsınız! Ayşe’nin portrelerini göreceğiz.”  </p>
			<p class="paragraf">“Eyvah! Bu kız pek boşboğaz oldu. Hem de yalancı...”  </p>
			<p class="paragraf">“Hadi getirin lütfen resimleri... Benim kızıma yalancı demek kimin haddi?”  </p>
			<p class="paragraf">Kâmil Bey albümleri getirdi, enikonu utanarak masanın kenarına koydu:  </p>
			<p class="paragraf">“Hele bunlara bakınız şimdilik... Sonra da yağlı boya Ayşe’yi çıkar görürüz.”  </p>
			<p class="paragraf">Nedime Hanım, önce bir sürü Meryem tasvirine rastladı. Pek fazla inceltilmiş kurşunkalemle yapılan bu Meryem’lerin hepsi de, biraz dikkat edilince tıpatıp Nermin’e benziyorlardı. Hepsinin başında birer nur yuvarlağı vardı. Fakat asıl Meryem çoğu tablolarda kederli, biraz dalgın, hatta umutsuzken, Kâmil Bey’in Meryem’i belli belirsiz bir gülümsemeyle mutluydu. Başındaki nurdan yuvarlak da kutsal bir işaretten çok dar kenarlı bir hasır şapkaya benziyor, Ayşe’nin annesine sıhhatli bir köylü kızı hali veriyordu.  </p>
			<p class="paragraf">Sonra, Fransa’da, İtalya’da, Almanya’da, İspanya’da, Hindistan’da çizilmiş ev, manastır, şato pencereleri, şehnişinleri, cumbaları, saçak, pervaz süsleri geldi.  </p>
			<p class="paragraf">Daha sonra birkaç İspanyol katırcısıyla Fransız şilebindeki tayfalar göründü. Bunlardan bir tanesi, Ayşe’nin “Negro” dediği zenciydi.  </p>
			<p class="paragraf">Nedime Hanım, bir ağaç resmine rastladı. Gravür gibi çalışılmıştı... Bakıp masaya bıraktı. Bir ağaç daha... Bir ağaç... Beşinci, altıncı ağaç resminde, masaya koyduklarını yeniden aldı.  </p>
			<p class="paragraf">Kâmil Bey, gizlemeye çalıştığı bir merakla kadının yüzüne bakıyordu.  </p>
			<p class="paragraf">Nedime Hanım’ın akıllı, Türk gözleri birkaç saniye ufalıp öylece durdular. Birinci resimde yüzünden bir korunma davranışı geçti. Ötekilerde yavaş yavaş bu davranış dağıldı. Biraz solgun gebe kadın yüzü ferahlayıp açıldı. Gülümsedi, birisi elindekileri sanki almak istiyormuş da bunu önlüyormuş gibi sımsıkı tuttu:  </p>
			<p class="paragraf">“Durunuz bakalım! Bunlar nedir? Bunlar ne tuhaf! Değil mi?”  </p>
			<p class="paragraf">Kâmil Bey karşılık vermedi. Zati Nedime Hanım soruyu kendi kendine soruyordu.  </p>
			<p class="paragraf">“Çok güzel! Kutlarım sizi.” Resimlere uzun uzun baktıktan sonra kesin karar vermiş gibi konuştu. “İlk fırsatta... Yani kurtuluştan sonra bunlarla bir sergi açacağız. Bunları İhsan’a götürüp göstermeli... Sevinir! Güçlenir! Bunları Avrupa’da da sergilemek gerek... Avrupa’da, hele Amerika’da.”  </p>
			<p class="paragraf">“Değer mi hiç? Beni utandırıyorsunuz! Değil mi Nermin?”  </p>
			<p class="paragraf">Nermin, misafirin heyecanını kibarlığına vermişti.  </p>
			<p class="paragraf">“Ben resimden hiç anlamam!”  </p>
			<p class="paragraf">Nedime Hanım, gözlerini resimlerden ayırmaksızın kurnaz kurnaz gülümsedi:  </p>
			<p class="paragraf">“Siz karı-koca söz birliği etmişsiniz.”  </p>
			<p class="paragraf">“Hayır. Hakikaten anlamam. Müzelerde canım sıkılırdı, Kâmil bilir.”  </p>
			<p class="paragraf">Nedime Hanım artık dinlemiyordu.  </p>
			<p class="paragraf">“Ne kadar umutlu ağaçlar bunlar! Peki, bunlar bu kadar umutlu da, bu bir tanesi neden böyle hain?”  </p>
			<p class="paragraf">Kâmil Bey, yaptığını, aynı zamanda hem gizlemek hem de haykırmak isteyen bazı sanatkârların sanatlarını iyi anlayanlar karşısında kapıldıkları derin sevinci duydu:  </p>
			<p class="paragraf">“Hain, evet, tam kelimeyi buldunuz. Geçenlerde bir gün... Henüz İhsan’a gitmeden... Canım sıkılıyordu. Kalemle oynarken bu resmi çizmişim. Bir de baktım ki... Türkçesi, bakar bakmaz içime sinen karanlıktan korktum. Sonrakileri inat ederek yaptım efendim...”  </p>
			<p class="paragraf">“Çok iyi etmişsiniz. Bunlar çocuk ağaçlar... Mutlu çocuk ağaçlar... Baharda bazı fidanlara rastlarız. Kimi bahar günleri size de yaşamak mutluluğunu yürek çatlatacak derecede verir mi? Bana böyle olur. Bahar fidanlarının yapraklarında, cam yeşili bir renk vardır. Şeffaf bir renk... Hele aşağıdan yukarıya seyredilirse... Bunlar gökyüzünde nasıl da nazla sallanırlar. Bizim Divan Edebiyatı neden sevgilinin boyunu serviye benzetmiş bilmem? Servi, hele İstanbullular için mezarlıklarla beraber hatırlanmaz mı? Gül fidanı da olamaz. Çarpık, çurpuk, dikenli, bodur, sıskadır. Galiba en iyisi, hezaran kırbaçlara benzeyen, bembeyaz, tertemiz, körpe, sağlam kavak fidanları... İşte ne bileyim... Siz elbet anlıyorsunuz... Mademki bunları çizdiniz.”  </p>
			<p class="paragraf">“Evet...”  </p>
			<p class="paragraf">“İyi ama, dünyada bu kadar taze umut varken... Umut bu kadar bolken... Umut doğup yeni umutlar doğurarak durmadan artarken bize umutsuzluk nereden geliyor? Çiçek açmış meyve ağaçlarını da düşünün. Onlarda renkli, kokulu bir duman halinde, işe yaramaktan gelen bir gurur buram buram tüter. Evet, bir sergi açacağız. Daha önce İhsan’a götüreceğiz. Söz mü? Resimlerle beraber Ayşe’yi...”  </p>
			<p class="paragraf">Ağaç resimlerini belli bir saygıyla içinden çıkardığı büyük sarı zarfa koydu. Rahatlamıştı. Son albümün kabını kaldırdı.  </p>
			<p class="paragraf">“A... Bu bambaşka bir şey!”  </p>
			<p class="paragraf">Önünde, sulu boya ile minyatüre benzetilerek yapılmış bir loşluk dünyası vardı. Loşluğu veren bütün renkler, bütün ince ayrıntılarla ressam bir İstanbul türbesi yapmış. İstanbulluların günde birkaç kere birkaç tanesinin önünden geçtikleri, sahibi unutulmuş bakımsız türbelerden birisi... Ortada iki tane sanduka var. Biri kavuklu, birisi kavuksuz... Sağdaki duvar baştan başa çinilerle kaplı. Solda, yüksek bir pencerenin mini mini renkli camlarından ışık vuruyor. Tam karşıda, açık bırakılmış kapıdan bir şadırvanın yarısı görünmekte...  </p>
			<p class="paragraf">Nedime Hanım çenesini tuttu:  </p>
			<p class="paragraf">“Pek acayip... Hem bizim türbelere benziyor hem de benzemiyor. Neresi?”  </p>
			<p class="paragraf">“Hiçbir yer değil... Çevirin...”  </p>
			<p class="paragraf">Resmin arkasına gayet güzel bir yazıyla Acemce bir rubai yazılmıştı. Kadın şiiri okumaya çalıştı.  </p>
			<p class="paragraf">“Ben bu dili bilmem! Ne diyor?”  </p>
			<p class="paragraf">Kâmil Bey rubaiyi okuyup Türkçesini söyledi:  </p>
			<p class="paragraf">“Şair diyor ki... Affedersiniz... Çeviri belki size şiirin derinliğinden hiçbir şey vermez. Şair türbeye girmiş, ölüp giden dostlarını hatırlayarak ağlamış, sonra derin bir umutsuzluk içinde ‘Şimdi bilmem ki nerdeler?’ diye sormuş. Türbe soruyu bir yankı gibi geri çevirmiş: ‘Bilmem ki nerdeler?’ Bu resimde toprağın boşluğu, aptallığı, duygusuzluğu verilmek istenmiştir. Türbeler, ölüleri yaşatmak hırsıyla yapılmışlar değil mi? Burada derin bir boşluk olsun istedim. ‘Boşluk’ tam karşılığı değil... Yani madenlerine, sularına, bizzat tıka basa doluymuş gibi duran varlığına rağmen gene de bir anlamda toprak kadar boş ne var? Daha doğrusu, bu resmi yaptığım sıralarda böyle bir duyguya kapılmışım. Bütün mesele, bu türbe, kendisine emanet edilen ölülerin nerede olduğunu biliyor mu, bilmiyor mu?”  </p>
			<p class="paragraf">“Bilmiyor.”  </p>
			<p class="paragraf">“Size bu duyguyu gerçekten veriyorsa sevinirim. Benim türbem kara cahil bir türbedir. Korkunç derecede kayıtsız... Aptal bir türbe...”  </p>
			<p class="paragraf">Şimdi masal resimleri başlamıştı. Bunların hemen hepsinde bol yaldız, minyatür laciverti ağır basıyor, yay gibi kıvrık, suya hiç değmeden yelkensiz, küreksiz giden kayıklar görünüyordu. Uzun beyaz kuş tüyleri gibi narin, eski dantelalar gibi ince Acem güzelleri... Kuvvetleri vücutlarının çelik yay zarifliğinde iyice belli Hint delikanlıları... Vakit geceydi, mevsim yaz...  </p>
			<p class="paragraf">Kâmil Bey çekinerek açıkladı:  </p>
			<p class="paragraf">“Bunları Binbirgece Masalları için değil, bizim masallarımız için hazırladım. Ben bazı pek ilerde yaşarım, bazı pek geride... Şimdi ilk defa, bu son zamanlarda, ‘bugün’ü yaşamak zevkini tadıyorum. Ötekilerde mutlaka keder oluyordu. Geç kalmakla, erken gelmiş olmanın kederi. Bugünkü yaşamaktaysa pek keder yok...”  </p>
			<p class="paragraf">“Bunları Avrupalı dostlarınız pek beğenmişlerdir.”  </p>
			<p class="paragraf">“Belki de onlara beğendirmek için yapmışımdır. Bunları ne kadar beğendilerse Divan Edebiyatımızın zorlukla çevirdiğim beyitlerini de o kadar beğenirlerdi.”  </p>
			<p class="paragraf">“Durunuz bakalım... İşte bu Don Quichotte!”  </p>
			<p class="paragraf">Nedime Hanım, birkaç resim sonra böyle söyleyerek durmuştu.  </p>
			<p class="paragraf">“Evet! Bir İspanyol prensi ahbabımız vardı. Yaşlı delişmen bir adamcağız. Bizim masal resimlerini gördükten sonra tutturduydu da şöyle bir denedim. Birkaç tanedirler. Oysa, bilirsiniz, dünyada bunun harikaları var. Hele Daumier’ninkiler...  </p>
			<p class="paragraf">“Bunlar da çok güzel... Çok mükemmel... Ama bir şey keşfediyorum galiba... Ayol! Bu Don Quichotte İspanyalı değil ki, Türk Don Quichotte’u... İşte yemin etsem başım ağrımaz. Hele Sancho Pança’ya bakınız! Sarığını cebine koymuş bir köy imamına benzemiyor mu? Ben de budala gibi... Tam Nasreddin Hoca efendim! Belli bir şey!”  </p>
			<p class="paragraf">“Belki de... Zati bunlar hep aynı tipler değil mi? Karagöz, ortaoyunundaki Kavuklu, tulûattaki İbiş, Sancho, Figaro... Keloğlan, Kerem’deki Sofu... Kısacası, çağının gerçekçi adamı. Gerçekçi olduğu için de gerçekçi olmayanlara karşı sırasına göre hem merhametli hem kıyıcı... ölümsüz, iyimser, gerçekçi insan... Geçenlerde Ayşe’yi Karagöz’e götürdüm. Bizim mahalle kahvesine... Kahvemizde şıklığın zerresi yoktur. Bütün eşyalar mahsustan bir araya toplanmış gibi perişan, harap... Sahibiyle tanışırız... Bizim <span class="CharOverride-2">Karadayı</span>’nın en sadık okuyucularındandır. “Karagöz oynayacak bu gece” dediği zaman Ayşe’yi mutlaka göndermeye karar vermiştim. Fakat götürüp getirecek birisi bulunamayınca beraber gitmekten başka çare kalmadı. Bir kahvehane dolusu küçük çocuk, şaşırtıyor insanı... Arada, benim gibi küçükleri getirmek zorunda kalmış yaşlılar da vardı ama alacakaranlıkta, birkaç saat nasıl geçireceğimi gerçekten merak ediyordum. Saatler, bilseniz ne kadar çabuk geçti. Yakınlarda Karagöz seyrettiniz mi?  </p>
			<p class="paragraf">“Hayır! Belki yirmi yıl oluyor.”  </p>
			<p class="paragraf">“Mutlaka bir fırsatını düşürüp görünüz. Çok eğlenceli şey... Ben çok eğlendim. Benim Karagözcü basit adamdı. Bilinen tekerlemeleri belki de fena söylüyor, tefi fena çalıyordu. Sesi berbattı. Gündüzleri ağır işler yapıyor olmalı ki, elleri değnekleri hamarat kullanamıyordu. Fakat gene de, ‘Kanlı Nigâr’ belinden yukarısını ileri geri naz ile sallamakta, Karagöz kavuğunu geri devirip kendisine pek yaraşan şaşkınlığa düşmekteydi.”  </p>
			<p class="paragraf">“Şimdi benim bile canım istedi. Sen Karagöz’ü beğendin mi Ayşe?”  </p>
			<p class="paragraf">Ayşe, gözleri parıl parıl atıldı:  </p>
			<p class="paragraf">“Beğendim! Çok beğendim. O kadar gülünç ki... Vuruyor tokadı... Karagöz pek kavgacı adam. Hiç uslu durmuyor ki... Herkesi dövüyor. Kırdı geçirdi... Babam beni tekrar götürecekti, ama, annem, ‘Bitlenirsiniz!’ diye izin vermedi.”  </p>
			<p class="paragraf">Nermin, deminden beri kendisini kendi evinde adeta yabancı hissetmeye başlamıştı. Yaşlı başlı insanların saatlerden beri böyle saçma şeylerle usanmadan nasıl ilgilendiklerine şaşıyordu. O kadar ki, bir aralık, zıddına basmak isteyip istemediklerinden şüphelendi. Kocası eskiden beri çocuk gibiydi. Şimdi, birdendire bu kadar değer verilen bu resimleri, işsizlikten, vakit geçirmek için yapmıştı. Kadın şüphesiz nezaket gösteriyor, Kâmil de galiba gerçek sanıyor. Hele Karagöz’ü karşılıklı övmelerine ne demeli? Avrupa’nın en ünlü otellerinde, kibar salonlarında pek beğendiği kocasının, mahalle kahvesinde, bir sürü arsız çocuğun ortasında kahkahalarla gülerek Karagöz seyretmesini gözünün önüne getirdi. “İnsanları bu kadar yakından tanımak iyi değil!” diye düşündü. Evli barklı, çoluk çocuk sahibi bir adam... Servetini tamamıyla kaybetmiş... Geleceğini düşüneceğine, bir çare arayacağına nelerle uğraşmakta...  </p>
			<p class="paragraf">Nedime Hanım, Kâmil Bey, Ayşe, yukarıdaki resimleri görmek için ayağa kalktılar. Nermin onlara şaşırarak baktı. Kocasının, “Siz gelmiyor musunuz?” sorusunu önce anlamadı, sonra gülümsedi:  </p>
			<p class="paragraf">“Siz çıkınız! Ben şunları kaldırayım da gelirim. Hanımefendi, kusuruma bakmazlar...”  </p>
			<p class="paragraf">“Rica ederim. Durunuz, bunları hep beraber kaldıralım. İzin verir misiniz?”  </p>
			<p class="paragraf">“Hayır! Hiç olur mu? Bir dakikalık iş... Çok üzülürüm efendim.”  </p>
			<p class="paragraf">Nedime Hanım, amatör sanatın insanı birdenbire sarıp şaşırtan geçici etkisine o kadar kapılmıştı ki Nermin’in halindeki durgunluğa pek dikkat etmedi.  </p>
			<p class="paragraf">Kâmil Bey’in çalışma odası maroken ciltli kitaplarla doluydu. Büyük yazıhanenin yerine, on beşinci Louis stili zarif bir masa konulmuştu. Duvarlarda, şöhretleri gittikçe artan Avrupalı genç ressamların tabloları vardı. Açık bir kapıdan yandaki odaya geçtiler. Pencereler kalın perdelerle örtülü... Ortaya büyük bir pirinç mangal konulmuş. Köşede, bir küçük divan... Bunun üzerinde işlemeli yastıklar...  </p>
			<p class="paragraf">Karşı duvarda yağlıboya bir portre asılmıştı. Resimde beyaz ipekliden uzuk etekli tuvaletiyle Nermin... Elinde, devekuşu tüylerinden bir yelpaze tutuyordu. Önüne beyaz bir köpek yatmıştı. Bakışı biraz dalgın, biraz kibirliydi.  </p>
			<p class="paragraf">Kâmil Bey, biraz da yapmacıktan, yakındı:  </p>
			<p class="paragraf">“Çok zor poz veriyor. Hemen sıkılıyor. Razı edinceye kadar neler çektim. Tam altı ayda bitti.”  </p>
			<p class="paragraf">“Ya, bu küçük İspanyol?”  </p>
			<p class="paragraf">“Resmi yapılırken pek usludur. Hiç de yorulmaz. Değil mi kızım?”  </p>
			<p class="paragraf">“Hiç yorulmuyorum.”  </p>
			<p class="paragraf">Nedime Hanım, Ayşe’yi portrelerinden birisinin önüne götürdü. Annesinin etrafında, kalın oyma çerçeveler içinde yarım düzine kadar Ayşe vardı. Çeşitli kılıklarda, çeşitli pozlarda küçük Ayşecikler...  </p>
			<p class="paragraf">İlk seyrettikleri portre pastelle yapılmıştı. Çocuğun esmerliği “rüya” gibiydi. (Bu benzetmeyi nereden bulup beğendiğini Nedime Hanım bir türlü bilemez.) Yağlıboyalara gelince, kız, bunlarda, hayal olmaktan yavaş yavaş çıkıyor, etli kemikli bir hal alıyordu. Fakat Nermin’inki de beraber, resimlerin hepsinde dehşetli bir acıma, uçsuz bucaksız bir sevgi ağır basıyordu. Hiçbir başka ressam, bu küçük kızla bu güzel kadını bu kadar güzel, bu kadar anlamlı, bu kadar insan resmedemezdi.  </p>
			<p class="paragraf">Nedime Hanım kelimeleri ayırarak sordu:  </p>
			<p class="paragraf">“Bu herkeste böyle midir? Çocuk sevgisinde biraz aşk, sevgiliyi sevmekte biraz acıma var mı?”  </p>
			<p class="paragraf">“Biraz değil, birçok var. Hani kendi kendimizi gizliden severiz ya... Sizden bir şey, bir canlı parça koparıyor. Bu canlı parça, ilk zamanlar, ilk zamanlar değil uzun zamanlar, hatta 90 yaşına da gelse, sizin için gene küçücük, akılsız, kendisini korumaya gücü yetmez bir şey oluyor. Sözgelimi çok beğenerek aldığınız, henüz bırakmaya değil, her tarafına bakmaya bile fırsat bulamadığınız bir dantel, bir fildişi heykelcik... İşte böyle kırılacak, örselenecek bir şey düşünün. Karşınızdakiler onu sevseler, beğenseler de, sizin o anda verdiğiniz değeri veremezler. Gene de ellerine alıp bakmak isterler. İşte bu sırada, ‘Düşürecekler, bozacaklar, mahvedecekler!’ diye içinize bir titreme gelir ya...”  </p>
			<p class="paragraf">“Anlıyorum...”  </p>
			<p class="paragraf">“Bütün gerçek sevgilerde bence işte bu duygu oluyor. Son derece bencil... Son derece insanca bir şey... İnsancıl ama, son derece de barbar, hayvanca... Ben sevdiklerime karşı böyleyim. Ölünceye kadar da, korkarım, böyle kalacağım... Anormal, evet... Çocuğumun kız olmasında da bunun belki etkisi vardır. Kızlar, erkeklerden daha çok korunmaya muhtaç...”  </p>
			<p class="paragraf">“Benim için de bunu aynen böyle mi düşündünüz?”  </p>
			<p class="paragraf">Kâmil Bey, Nedime Hanım’ın yüzüne şaşırarak baktı. Bir an ne söyleyeceğini bilemedi. Sonra büyük bir açık yüreklilikle, başını salladı:  </p>
			<p class="paragraf">“Hayır! Ne ayıp! Demek ki yalnız Ayşe için, yalnız Nermin için böyle düşünürmüşüm... Siz bana, hiçbir zaman korunmaya muhtaç gibi gelmediniz. Yaptığınız iş, bu memleket için bugün zordu. Sizden geri kalmayı göze alamadım.”  </p>
			<p class="paragraf">“Oysa nihayet ben de herhangi bir Kâmil Bey’in kızıyım. İnsan, kendi insanlarına karşı tarafsız olamıyor. Ben de İhsan için tıpatıp böyle düşünüyorum. Oraya yüzlerce adam kapatılmış, yüzlerce erkek... İçlerinde kendini koruyamayacak kadar acemi, benim yardımıma muhtaç bir İhsan var gibi geliyor bana... Bugün hepimiz bir bakıma korunmaya muhtacız. Yalnız kız çocukları değil, kocaman erkekler, hatta kocaman milletler bile... Mustafa Kemal Paşa olmasaydı biz ne yapardık düşünsenize! Ama biz de olmasaydık, yani ona inanan millet olmasa Mustafa Kemal Paşa ne yapardı?”  </p>
			<p class="paragraf">Nedime Hanım, Ayşe’yi biraz uzaklaştırarak resimle benzerliğini araştırdı.  </p>
			<p class="paragraf">“Seni konuşuyoruz küçük hanım, anladın mı sen?”  </p>
			<p class="paragraf">“Hayır efendim.”  </p>
			<p class="paragraf">“Öyleyse, haydi söyle bakalım, sen bu resimdeki güzel prensese zerre kadar benziyor musun sanki?”  </p>
			<p class="paragraf">“Gözlerim benziyormuş.”  </p>
			<p class="paragraf">“Yüzün?”  </p>
			<p class="paragraf">“Ben o kadar güzel değilmişim. Annem böyle söylüyor.”  </p>
			<p class="paragraf">“Sakın inanma! Sen elbette daha güzelsin. Dikkat et, oradaki Ayşe kımıldanamaz, gülemez, dilini çıkaramaz. Balıklara acıyamaz. Sen daha güzelsin kızım.”  </p>
			<p class="paragraf">“Teşekkür ederim efendim.”  </p>
			<p class="paragraf">“Lakin anneniz duymayacak. Bu gizli bir söz. Aramızda kalmalı...”  </p>
			<p class="paragraf">“Babam dedi ki, ‘Annenden hiçbir şey saklamayacaksın!’ dedi.”  </p>
			<p class="paragraf">“Doğru söylemiş. Evet... Aşağı inince bunları anlat! Aklında tutabilir misin?”  </p>
			<p class="paragraf">“Evet!”  </p>
			<p class="paragraf">Nedime Hanım Kâmil Bey’e döndü:  </p>
			<p class="paragraf">“Bunları hep denemeler gibi yapmışsınız. Ne kadar çeşitli çalışma böyle...”  </p>
			<p class="paragraf">“Evet, karmakarışık... Ben pek maymun iştahlıyım. Bazı resim yaparım. Resimde bazı pastel, bazı suluboya, bazı yağlıboya, bazı karakalem olur. Bazı gravür için tahta oyarım. Öyle zamanlar gelir ki bir hafta gece, gündüz yazı yazarım. Sonra yazdıklarımı bir kenara bırakır, bir kitabı tercümeye kalkışırım. Tabii hepsi yarım kalır.”  </p>
			<p class="paragraf">“Resim yapmalısınız. Ben sanatı her zaman kişisel bir iş olarak düşünürüm. Mizacımızdan gelen, tek başımıza yaptığımız iş... İhsan benim fikrimde değil... O meydanlara asılacak dev resimler ister. Panolar... Freskler... Bunların da sürü sürü ressamların birleşik çalışmalarıyla yapılmasını ister. Sinirinize dokunmuyorum ya?”  </p>
			<p class="paragraf">“Rica ederim...”  </p>
			<p class="paragraf">“Pano, dedim, fresk dedim! Bu yabancı kelimeler dokunur mu sinirinize? Dikkat ettim, siz hiç kullanmıyorsunuz. Bazı böyle kontrolü kaybederim de, ağzımdan kaçar. İhsan öfkelenir ya da alay eder. Ama çaresi de yok galiba! Değeri de yok zati... Esas, anlaşabilmek... Hiç unutmam, tevkifinden bir hafta önce İhsan’la beraber Haliç’i sandalla geçiyorduk. Koluma hafifçe vurarak fısıldadı: ‘Şu Süleymaniye Camii’nin minareleri arasına, minarelerin arasını dolduracak büyüklükte bir resim asmalı... Bir gece, kimseye sezdirmeden... Mustafa Kemal’in resmini... Sabahleyin, karşısında Mustafa Kemal’le uyanmış bir Beyoğlu gözünün önüne geliyor mu? İşte meydan resmi dediğim zaman ben böyle bir şey düşünüyorum.’ İhsan’a hak vermiyor musunuz?”  </p>
			<p class="paragraf">“Haklı, evet...”  </p>
			<p class="paragraf">Nedime Hanım, Ayşe’ye gülümsedi:  </p>
			<p class="paragraf">“Sen ‘Mustafa Kemal’ ismini hiç duydun mu?”  </p>
			<p class="paragraf">“Hayır efendim.”  </p>
			<p class="paragraf">“Resmini de görmedin öyleyse...”  </p>
			<p class="paragraf">“Görmedim.”  </p>
			<p class="paragraf">“Peki! Ben yarın sana bir tane yollayacağım... Akşam baban gelince istemeyi unutma!”  </p>
			<p class="paragraf">“Peki efendim.”  </p>
			<p class="paragraf">“Adını da öğren! Mustafa Kemal... Söyle bakalım.”  </p>
			<p class="paragraf">“Mustafa Kemal...”  </p>
			<p class="paragraf">“Aferin!”  </p>
			<p class="paragraf">Nedime Hanım, çalışma odasının ortasında durup Kãmil Bey’e döndü:  </p>
			<p class="paragraf">“Hiç merak etmeyin! Bundan sonra Ayşeler mutlaka adam olacaklar. Yani ayrı ayrı korunmaya ihtiyaçları kalmayacak birer insan...”  </p>
			<p class="paragraf">“İnşallah! Ne bileyim...”  </p>
			<p class="paragraf">Kâmil Bey, az kalsın, Derviş Fuat Mahir Bey’den, onun vaktiyle bir gün, Londra’da İngiliz kralının arabası geçerken gördüğü kız çocuğundan söz edecekti. Dudağını ısırarak kendisini tuttu.  </p>
			<p class="paragraf">  </p>
			<p class="paragraf"><span class="CharOverride-2">Karadayı</span> gazetesine, Babıâli esnafı –yani yazarlar– önceleri pek önem vermemişlerdi. Hani hakları da yok değil. Böyle yüzlerce dergi, gazete, yüzlerce belli ya da gizli maksatla çıkıyor, birkaç zaman sonra çıktıkları gibi sessiz sedasız kapanıyor. Önce <span class="CharOverride-2">Karadayı</span>’nın sürekliliği, sonra İhsan’ın kişiliği dikkatlerini çekmiş, fakat tevkif olayı hepsini çil yavrusu gibi dağıtmıştı. Devrin hele işgalden sonra İstanbullu erkekler için korkacak hiçbir şey bırakmaması lazım gelirken, tersine sanki hâlâ ortada kaybedecek bir şeyler kalmış gibi korku saçabilmesi garipti. Bereket versin yaşanan günler çok karışıktı, hiçbir şey ömürlü olamazdı. Olmadı da...  </p>
			<p class="paragraf">Kısa bir zaman sonra korkuları dağılanlar, Nedime Hanım’ın gazeteciliğini önce biraz yadırgadılar. Hatta bir iki iğneli kıta da söylendi. Horoz gibi öten kadınların başlarını kesmeye dair latifeler edildi.  </p>
			<p class="paragraf">Kâmil Bey’in yardımcı olarak ortaya çıkması, hele odanın “mabeyn salonu” gibi döşenmesi korkunun son kırıntılarını da ortadan kaldırdı. Şairler, yazarlar, haftada bir, iki defa uğramaya başladılar. Giderek işini erken bitiren <span class="CharOverride-2">Karadayı</span>’ya gelir, ötekileri orada bekler oldu. Gazetelere her gün yazı yazanlara haftada, ayda yazanlar, şairler, ressamlar, besteciler de karıştı. “Nedime Bacı’da buluşalım...”, “Nedime Bacı’daydık...”, “Nedime Bacı’da yoktunuz...” denilmeye başlandı.  </p>
			<p class="paragraf">İlk zamanlar koca vücutlu utangaç Kâmil Bey’e hiç kimse değer vermemiş, adam, her yerde rastlanan biraz safça bir yardımcı sayılmıştı.  </p>
			<p class="paragraf">Fakat kısa bir zaman sonra, Ahmet Rasim’in “Cihan pehlivanı” dediği bu adamcağızı deneyip değerini anladılar. Kadının acılı, korunmaya muhtaç bir hatuncağız olmayıp “Nedime Bacı” olduğu, Kâmil Bey’deki durgunluğun –daha doğrusu pısırıklığın– terbiyesinden, derin bilgisinden, sanatçılığından ileri gelerek kendilerini aldattığı meydana çıkınca samimiyet büsbütün arttı.  </p>
			<p class="paragraf">Artık Ahmet Rasim Bey kapı eşiğinde durup bağırıyordu:  </p>
			<p class="paragraf">“Nerde bu hatun yahu! Hani benim Nedime kızım?”  </p>
			<p class="paragraf">Bir başkası –biraz keyifli–, “İşte tekkeye düştük... Medet yâ Nedime Bacı!” diyerek girmeyi huy edinmişti.  </p>
			<p class="paragraf">Burada pek rahattılar. Bunu hem söylüyorlar hem de her halleriyle belli ediyorlardı. Yeni şiirler, eskilerden gazeller, kasideler, beyitler okunuyor; zeki, kıyıcı, bazıları açık saçık latifeler, hicivler patlatıp, bitmez tükenmez ilim, sanat, siyaset çekişmelerine girişiliyordu.  </p>
			<p class="paragraf">Hepsi de birbirleriyle sözleşmişler gibi bu kapıdan içeriye bir damla içki sokmuyorlardı. Herkes nafakasını dışarda “zıkkımlanıp” öyle geliyordu. Babıâli esnafının bir kadına karşı gösterebilecekleri en büyük saygı da ancak bu kadar olurdu.  </p>
			<p class="paragraf">Nedime Hanım, odayı sigara dumanıyla dolduran bu erkek gürültüsüne kolay alışmıştı. Masaya oturup, namlı misafirler kabul eden bir Parisli kadın gibi zevkle gülümsüyor, kendisini zaman zaman, mesela Madam Récamier’ye benzetiyordu. Bu toplantıların bir önemli faydası da, İhsan’ı görmeye gittiği zaman anlatacak bir sürü fıkra, hatıra, mesele, dedikodu biriktirmesiydi.  </p>
			<p class="paragraf">Bir ziyarette kocasına şöyle demişti:  </p>
			<p class="paragraf">“Bunlar biraz anormal adamlar! Hani dilsizlerde işaret anlamak yatkınlığı, körlerde elleriyle adeta görmek özelliği olur. İşte öyle bir şey... Zekâları kıldan ince, kılıçtan keskin... Ama yalnız zekâları... Neden?”  </p>
			<p class="paragraf">“Hareketsiz olduklarından... Dikkat edilirse, hayatın diğer cephelerinde dehşetli pasiftir bunlar... Doğuda aydınlar, davranış ihtiyaçlarını çoğu sözle doyururlar. Yeri gelince, kendilerini astıracak kadar tehlikeli bir espriyi söylemekten çekinmezler de, ellerindeki bastonu birisinin kafasına indirmek icap ederse korkudan, şaşkınlıktan donakalırlar. Oysa bu memleketin tarihinde laf her zaman atılımlardan çok daha tehlikeli olmuştur.”  </p>
			<p class="paragraf">“Şimdi anlıyorum. Bizim millet ıstıraba katlanmasını iyi beceriyor da ona karşı gelmesini bilmiyor. Bu hal kin tutmamıza da meydan vermemekte... Geçen gün Ahmet Rasim Bey, ‘Galiba Abdülhamit devrini arayacağız!’ demesin mi?”  </p>
			<p class="paragraf">“Hiç şaşma! Abdülhamit hiç değilse bir sözle vezirlerinin kafasını kesmiyordu. İçimizde Sultan Süleyman devrini arayanlar bile çok...”  </p>
			<p class="paragraf">“İyi ama, gene aynı gün bir hikâye anlattı. Ömründe hiç ıstırap çekmemiş de olsaydı, yaşadığı o birkaç saat ya da bir gün içinde etiyle kemiğiyle ıstırap kesilmesi lazımdı. Bunun sonucu da, Abdülhamit’e can düşmanı...”  </p>
			<p class="paragraf">“Nasıl bir hikâye?”  </p>
			<p class="paragraf">“Anlatacağım! Karısı doğuracakmış. Yazı yazması yasak edildiği için on parası da yok... O sıralar Yeşilköy’de oturuyormuş. ‘Sabahleyin gün doğmadan yola çıktım,’ dedi, ‘tren parası olmadığından... İki kuruş mu, altmış para mı işte öyle bir para yok... Yola çıktık. Nedime kız, biraz sonra şafak söktü. İlk trenler gidip gelmeye başladı. Şose, demiryolunun yanı sıra gidiyor. Trenler yaklaşınca, çalıların arkasına çömeliyorum. Yaya gittiğimi ahbaplar görmesin diyerek... Keferenin birinde bir küçük hesap vardı. Maksadım onu almak... Biraz da borç isteyeceğim... Müslümanlardan ümit bekleme... Gazeteler dersen ben içeri girince, takım taklavat apteshaneye kaçıyorlar. Herifler haklı... Fizanı boylamak işten değil... Yürüyorum bir başıma... Trenler geçerken hırsız gibi saklanıyorum. Derken güneş çıktı, dikildi. Sıcak bastı. Mendili fesin altına koydum. Ter, ayaklarımın burnundan akıyor. Yedikule’den geçtik. Tramvay yolu boyunca Aksaray’a geldim ama, ben de bittim. Yirmi para yok ki bir kahvede oturup dinlensem... Ben o güne kadar sokaklardaki çeşmelerin marifetini denememiştim. Meğer benim gibi bunalmışlar için yapılırlarmış... Çok dua ettim çeşme yaptıranlara ben o gün... Laleli, Fincancılar, Mercan, Köprü... Tövbe, evet, cebimde on para var. On parayı köprüye verdik denizi geçtik sağ esen... Yüksekkaldırım’dan Tünel başını tuttum ama, ben de bu kez gerçekten bitmişim. Bir de ne göreyim, kâfirin dükkânı kapalı... Kepenkleri inik... Bre medet! Gözlerim karardı da bana mı öyle geliyor? Pazar mı bugün? Hayır! Çarşamba olduğunu iyi biliyorum. Biraz dikkat edince başka dükkânların da kapalı olduğunu gördüm. Meğer gâvurların bilmem ne yortusuymuş! Haydi şimdi, Moda’da oturan Mösyö Pandeli’yi ara ki bulasın! Şaşırmışım beyler... Beni korku sardı. Nerdeyse dizlerim kesilecek... Acele para bulup acele eve dönmeliyim. Kadın ha doğurdu ha doğuracak... Ebenin ücreti şurada dursun, eline koyulacak sabun parçası yok... Ekmek yok... Hiçbir şey yok... Artık utanmayı kaldırdım. Bir iki yere başvurdum. Aksilik bu ya... Aradıklarımın hiçbirisi yerinde değil... Farkında değilim galiba, ne halt edeceğimi düşünmek için bir an durmuşum. Bir de baktım ki, arkadaşlarla bazı bazı uğradığımız bir meyhanenin önündeyim. Meyhaneci Alman’dır. Alman ordusunda çavuşmuş, nasıl olmuşsa gelip İstanbul’a yerleşmiş... Dil bilmez bir Alman... Öğleüzeri Alman ve Avusturyalı müşterilere yemek verir. Akşamdan sonra da buzlu bira fıçılarını açar. Öteki saatler, dükkân bir çeşit kıraathanedir. Yemek zamanını bekleyen müşteriler için gazete falan bulundurur. ‘Şuraya gireyim de biraz dinleneyim,’ dedim. Henüz öğleye bir saat var. Selam verdim. Bir gazete aldım. Bir köşeye çöktüm. Okumaya uğraştım. Ne mümkün! ‘Şimdi öğleden sonrayı beklemeli, diyorum içimden, ikindiye doğru Babıâli’ye inmeli... Ahbaplardan birisini yakasından kavramalı... İyi ama köprü parası?’ köprüyü geçecek para ne geziyor! Kocaman bir on para lazım... ‘Güneş kadar büyük bir onluk!’ Okumayı bırakmışım, gazetenin kenarına kurşun kalemle bir şeyler çiziyorum. Vakit geçmiş... ‘Dünyayı unutmak’ ne demek, işte ben o gün orada anladım. Adamlar geldiler. Gürültü fazlalaştı. Başımı bile kaldıramıyorum. Arada yemek kokuları burnuma geldikçe midem sızlıyor. ‘On parayı bulmalı... Köprü’yü geçmeli... Birisine rastlarım. Hiç imkânı var mı? Utanmanın sırası değil... Çocuk doğdu mu acaba? Annesi sağ mı?’ Birdenbire nefis bir tereyağı kokusuyla ürpererek geri çekildim. Garson önüme kocamam bir kâse içinde, et suyu ile yapılmış nefis bir sebze çorbası bırakmasın mı? Şaşkın şaşkın yüzüne bakmış olacağım ki, ‘Buyrun çorbanızı!’ dedi. Ekmek, çatal, kaşık, bıçak, tuzluk, hardallık hep önüme gelmiş de haberim olmamış... Etraftaki masalarda ecnebi ustabaşılar, ha babam atıştırıyorlar. Şimdi ne yapmak lazım? Sanki iki çeşit hareket ihtimali varmış gibi... ‘Hayır! Hayır! Ben yemek istemedim. Perhizim. Bir arkadaşı bekliyorum,’ demekten başka çare mi olur? Lakin buna bir türlü dilim varmadı. Bir yutkundum, bir daha yutkundum. ‘Başıma her ne rezillik gelecekse karnım tok iken gelsin!’ diyerek çorbaya saldırdım. Arkadan et geldi, yedim. Salçalı makarna geldi, yedim, hatta komposto geldi, onu da yedim ama, son kaşıkta beni bir şaşkınlık kapladı. Hem şaşkınlık hem de mahvedici bir pişmanlık... Ahmet Rasim açlıktan caddeye düşüp ölmeyi belki bir şeylerle açıklayabilirdi ama, cebinde para yokken Alman’ın dört tabak yemeğini dolandırmayı hangi özre bağlayacak? Hem de başkalarına değil, kendisine... Hepsi beş altı kuruşluk... Beş altı kuruş, dile kolay! Köprüyü geçecek metelik yok... ‘Yarabbi! Canımı al! Yeter artık!’ dedim, gözlerim yaşaracak gibi oldu. Gâvura ne demeli? Hesap görecek gibi davranıp tezgâha yaklaşarak eli cebe atmak... ‘Eyvah! Cüzdan evde kalmış!’ mı demek daha doğru? Hem midene söz geçiremezsin, kendini götürüp rıhtımdan denize atamazsın hem de düzenbazlık yaparsın ha!.. Bir de şerefli adamsın öyle mi? Bir de müstebide çatarsın... Seni Karagöz göstermeliği seni! Bu sırada garson, ‘Buyrun paranın üstünü,’ demez mi? Bir herifin yüzüne, bir de masaya bıraktığı küçük tabağa baktım. Dört mecidiye ile bir sürü bozuk para... Tezgâhtaki Alman çavuşu, utangaç bir gülümsemeyle ‘Alınız, alınız!’ diye işaret etmiyor mu? Parayı nasıl cebime koydum, dükkândan nasıl dışarı uğradım bilemiyorum. Gözlerimden sicim gibi yaş akıyordu. Öyle sessiz bir ağlamak değil, hanım hanım, hıçkıra hıçkıra...’”  </p>
			<p class="paragraf">“Alman çavuşu üstadın meteliksizliğini nereden kestirmiş?”  </p>
			<p class="paragraf">“Ben de onu merak ettim. Oraya beraber gittiği arkadaşlarına sormuş. Yazı yazmasının yasak edildiğini, parasızlıktan gelmediğini söylemişler. Dalgınlığına bakıp zorda olduğunu anlayarak, yediği yemeğin parasını kesip bir liranın üstünü yollamış... Kendisini bu hale getiren Abdülhamit’in devrini, aradan on yıl geçmeden övmeye kalkması çarpaşık bir iş!”  </p>
			<p class="paragraf">“Aldırma, o gün bir şeye öfkelenmiştir. Kâmil ne yapıyor? Üstatlara alışabildi mi sonunda?”  </p>
			<p class="paragraf">“İlk günler pek şaşırıyordu. Şimdi biraz alıştı galiba! Kâmil Bey gerçekten pek kibar bir adam İhsan! O kadar bilgisi olduğu halde, bir kere bile ukalalık ettiğini görmedim. Yalnız bir defa, misafirler gittikten sonra, ‘Bunlar çok daha büyük olabilirlerdi ama,’ dedi, ‘hiç okumuyorlar. Yani hiç yaşamıyorlar. Bir yere gelip takılmışlar. Oradan sonra artık kendi kendilerini harcıyorlar. Yazık!’ dedi.”  </p>
			<p class="paragraf">“Doğru... Hem de güzel...”  </p>
			<p class="paragraf">Nedime Hanım, o gün ilk defa, kocasının gözlerine bakarak yavaşça sormuştu.  </p>
			<p class="paragraf">“Beni kıskanıyorsun değil mi sevgilim?”  </p>
			<p class="paragraf">“Ne demek?”  </p>
			<p class="paragraf">“Biliyorum. Ben o kadar... Öyle erkeklerin başını döndürecek kadar güzel değilim...”  </p>
			<p class="paragraf">“Sen neler söylüyorsun budala! Bir kere sen benim için dünyanın en güzel kadınısın. Kadın her zaman, aklıyla, namusuyla, merhametiyle, cesaretiyle güzeldir. Boyayla, ipekle, hele etiyle cilvesiyle değil... Sonra seni de, onları da nasıl kıskanırım? Bugün kıyamet günü... Hatta kıyametten de beter... Ama arada sırada seni çok özlüyorum. Hasret canımı sıkıyor. Böyle zamanlarda budalalığım tutmuyor değil hani... Türkçesi, dehşetli kıskandığım oluyor... Ama belli kişilerden falan değil... ‘Esen rüzgârdan’ bile kıskanıyorum. Şimdi söyle bakalım, yolcu nasıl?”  </p>
			<p class="paragraf">“Pek öfkeli... Pek tezcanlı... Karnımı tekmelemeye başladı.”  </p>
			<p class="paragraf">“Doğmak istiyor da ondan... Anasıyla her zaman iftihar edecek benim oğlum?”  </p>
			<p class="paragraf">“Hayır, babasıyla övünecek... Çünkü kız çocukları babalarına düşkün olurlar.”  </p>
			<p class="paragraf">“Kız değil ki hatun! Adı üstünde, Murat...”  </p>
			<p class="paragraf">“Hayır! Emine...”  </p>
			<p class="paragraf">“Sen nereden bileceksin... Ben eminim... Murat anasıyla övünecek kadar akıllı bir çocuk olacak.  </p>
			<p class="paragraf">İhsan, karısının elini bir kabahat yapar gibi çekinerek okşamıştı kapıya bakıp...  </p>
			<p class="paragraf">  </p>
			<p class="paragraf"><span class="CharOverride-2">Karadayı</span> idarehanesine salt yazarlar, şairler, ressamlar değil, sivil elbiseli zabitler, gizli örgütlerde çalışan çeşitli insanlar da geliyordu. Bunların parolaları, işaretleri vardı. Daima içerinin tenha zamanını bekliyorlar, çoğu öğleüzerleri, memurların yemek paydosunda uğruyorlardı. Bir kâğıt, bir zarf bırakılır ya da alınır, birkaç kelime fısıldanır, o kadar...  </p>
			<p class="paragraf">İlk günlerde, böyle “bizden birisi” gelince Kâmil Bey’in yüreği daha hızlı vurmuş, adsız kahraman dostlardan birisini daha tanımak için yüzlerine dikkatle bakmıştı. Görünürde olağanüstü insanlar değillerdi. Basımevlerine kâğıt, mürekkep falan satmaya gelen Yahudi komisyoncu kadar alçakgönüllü, sakin, korkusuzdular. Sanki korku, telaş nedir bilmiyorlardı. Gizli örgütte çalışmanın sinir gücü isteyen boğuşma sistemine alışmışlardı.  </p>
			<p class="paragraf">Buna karşılık, hükümetin, işgal kuvvetlerinin hafiyeleri, hiçbir tehlikeyle karşılaşmayacaklarını bildikleri halde adeta ürkektiler. Gözlerine dikkatle bakmak, fena bir iş yaptıklarını anlamaya yetiyordu. <span class="CharOverride-2">Karadayı</span>’nın basıldığı yerde musahhihlik eden kırmızı yanaklı, aptal görünüşlü oğlanın da polis müdüriyetinin ajanı olduğu biliniyordu. Bazı bazı okuyucu gibi birtakım kıyafetini değiştirmiş hafiyeler de uğruyorlar, belediyeden, evkaftan şikâyet ederek yayın yapılmasını istiyorlardı.  </p>
			<p class="paragraf">Bir kere de yedek subay olduğunu söyleyen, göğsü harp madalyalı birisi gelmiş, kapıyı sıkıca örtüp, etrafa korkuyla bakarak Anadolu’ya son derece faydalı bazı belgelerle bilgileri olduğunu, fakat gönderecek aracıyı bulamadığını, <span class="CharOverride-2">Karadayı</span> gazetesinin Ankara taraflısı yazılar yazdığını görünce bir çare bulabilir mi diye başvurduğunu söylemiş, “vatan-millet aşkına” –tıpkısı– bu belgelerle bilgileri en kısa zamanda ya kendilerinin yetiştirmeleri ya da hangi güvenilir “kanalla” yollanacağını bildirmelerini yalvarmıştı.  </p>
			<p class="paragraf">Herif rolünü o kadar pis, o kadar acemi oynuyordu ki Kâmil Bey bile hemen şüphelendi. Fakat kızmasına vakit kalmadan Nedime Hanım araya girdi, kesip attı:  </p>
			<p class="paragraf">“Bizim Anadolu’yla bir ilişkimiz yok beyefendi! Böyle gizli işlerden de anlamayız. Siz yanlış yere başvuruyorsunuz.”  </p>
			<p class="paragraf">“Nereye başvurayım hemşire hanım?”  </p>
			<p class="paragraf">“Aklım ermez efendim...”  </p>
			<p class="paragraf">“Ama, pek önemli... Ölüm-kalım meselesi... Belki binlerce din kardeşimizin canını kurtaracağız... Nice ocakların sönmesini önleyebileceğiz...”  </p>
			<p class="paragraf">“Orasını bilmem... Pek önemli görüyorsanız, kendiniz götürünüz.”  </p>
			<p class="paragraf">“Peki... Anadolu’ya nasıl geçeceğim? Bir yol, bir belge?”  </p>
			<p class="paragraf">“Bilemem... Hem ‘Belgelerim var, vereceğim!’ diyorsunuz hem de bizden belge istiyorsunuz...”  </p>
			<p class="paragraf">İdarehanenin tam karşısına rastlayan küçük kahvede her zaman bir arkadaş oturuyordu. Ödevi, böyle şüpheli ziyaretçileri izlemekti. Nitekim hemen hepsinin hafiye olduğu bu yoldan meydana çıkarılmıştı.  </p>
			<p class="paragraf">Hele Kâmil Bey’in idarehaneye gelmeye başladığı ilk günlerde bir telaş oldu. Hafiyeler, Nedime Hanım’ın bulunmadığı zamanları kollayarak, Kâmil Bey’in acemiliğinden faydalanmak istediler. Fakat evini öğrenmeyi bile ancak bir buçuk ay sonra akıl ettiklerine bakarak resmi polisin ne kadar sistemsiz, derbeder, budala çalıştığını anlamak mümkündü.  </p>
			<p class="paragraf">  </p>
			<p class="paragraf">Kâmil Bey, yarı külhanbeyi, yarı efendi kılıklı bir herif tarafından, bir akşam, evine kadar izlendiğini sezdiği zaman, böyle bir işi epeydir beklediği halde gene de korktu. Aynı gece, kahve dönüşü marangoz Cemil Usta kendisine, gözlendiğini, bunun için polis merkezine gizli emir geldiğini, eve girip çıkanların yazılacağını haber verince, Kâmil Bey’in korkusu büsbütün arttı. Bereket, sokak karanlıktı.  </p>
			<p class="paragraf">““Kim söyledi? Sahi mi?” sorusunu duymazlıktan gelen usta, fısıldadı:  </p>
			<p class="paragraf">“Ben sizin böyle tehlikeli işlerle uğraşmadığınıza eminim, öyle de söyledim. Belki bir yanlışlık vardır. Siz gene benden işitmemiş olunuz!”  </p>
			<p class="paragraf">Kâmil Bey teşekkür etti. Cemil Usta, ayrılacakları sırada güldü:  </p>
			<p class="paragraf">“Kahvede sözünü etmeye değmez! Aldırmaya değmez. Gözetlemeyi bile beceremiyorlar.”  </p>
			<p class="paragraf">Kâmil Bey hızlı hızlı yürüdü. Kendisine şaşıyordu. Asıl acayip olan korkması değil, bu korkudan utanç duymamasıydı. Sert sert soluyor, hemen bir çare bulması gerekliymiş gibi süratle düşünmeye çalışıyordu.  </p>
			<p class="paragraf">Bu şaşkınlık, evin aydınlığına girinceye kadar sürdü. Orada, karısını, omuzunda ince gecelikle masanın yanında oturur görmesiyle bütün tehlike dışarıda kalmış gibi ferahladı:  </p>
			<p class="paragraf">“Yatmadınız mı?”  </p>
			<p class="paragraf">“Oturuyorum.”  </p>
			<p class="paragraf">İnsanların apansız sevindikleri zaman duydukları bir güzel güven duygusu dolmuştu yüreğine... Karısının ayağa kalkması da bu duyguyu kuvvetlendirmesine yaradı. Nermin’i belinden tuttu. Kadının başı ancak omuzlarına geliyordu. Küçücük, savunusuz bir çocuk gibi, ama aynı zamanda sevilen bir kadının hemen duyulan sıcaklığıyla kendisine sokulmuştu.  </p>
			<p class="paragraf">“Affedersiniz Nermin! Pek mi yalnızsınız bugünlerde? Canınız sıkılmıyor mu?”  </p>
			<p class="paragraf">“Hayır, bilmez misiniz hiç sevmem kalabalığı... Hele tanımadığım insanları...”  </p>
			<p class="paragraf">“Ayşe’yi gidip görelim mi?”  </p>
			<p class="paragraf">“Bu vakit mi? Yatsanız artık... Sabahleyin erken kalkıyorsunuz.”  </p>
			<p class="paragraf">“Biraz daha oturacağım... Siz yatın meleğim.”  </p>
			<p class="paragraf">Kapı örtülünceye kadar karısının arkasından baktı. Nermin bütün çok güzel kadınlar gibi, ayrıca kırıtmaya lüzum görmeden dümdüz yürüyor, bu da kendisine gururlu bir hal veriyordu.  </p>
			<p class="paragraf">Demin karısının oturduğu koltuğa oturdu. Avuçlarında karısının etinden kalan şehvetli ılıklığı, yüreğinde, başından böyle işler geçmeyenlerin asla anlamayacakları, taşıması zor gücü sevinçle duyuyor, kibirleniyordu...  </p>
			<p class="paragraf">Kendi kendinden bile gizlemişti ama, son haftalarda, Nedime Hanım gibi göz hapsine alınmayışına üzülüyor olmuştu, “Bizi bir kadından daha mı tehlikesiz sayıyorlar? Sakın, Selim Paşa’nın oğlu olmamızdan, kendileriyle nasıl olsa berabermişim gibi bir anlam çıkarmasınlar!” diyordu arada bir...  </p>
			<p class="paragraf">Cemil Usta’nın, “Ben sizin böyle tehlikeli işlerle uğraşmadığınıza eminim!” dediğini hatırladı. Vay canına! Bütün bir millet, diplomat oluyordu. Bunu belki dahiliye nazırı kolayca söyler! Usta nereden öğrendi? Kelimeler ne kadar tartılı! Dosta da söyler, düşmana da...  </p>
			<p class="paragraf">Dost düşman! Etrafının bunlarla çepeçevre sarılmış olduğunu artık daha iyi anlamıştı. Demek polis merkezine, evini göz hapsinde bulundurmaları bildirilmiş. Evi göz hapsine alacak hainler elbette var. Ama çok şükür başkaları da var. Cemil Usta, dostları... Demek kendisine güveniyorlar. Güvenmeseler, hiç tetikte olmasını söylerler mi?  </p>
		</div>
	</body>
</html>