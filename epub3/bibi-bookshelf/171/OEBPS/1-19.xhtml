<html xmlns="http://www.w3.org/1999/xhtml">
	<head>
		<title>1-19</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-17" xml:lang="en-GB">4  </p>
			<p class="paragraf">Gardiyan Asker İbrahim’in son şüphelerini de, Kâmil Bey’in “koskoca paşa oğlu” olması dağıtmıştı. Yalanı yok. Yazıcı yeminle söylemekte... Yazıcı da Burhanettin Bey’den işitmiş. Burhanettin Bey demiş ki, “Akılsız olduktan sonra paşa oğulluğu fayda mı verir? Herif kendisini bedavaya mahvediyor,” demiş.  </p>
			<p class="paragraf">Asker İbrahim iki yıldan beri gardiyanlık ediyordu. O kadar akıl almaz suçlar, suçlular görmüştü ki, “alay komutanlığını kabul etmemek” suçunu yadırgamadı. Alay komutanlığı şurada dursun, yazıcıya inanmak gerekirse asıl teklif edilen görev alay komutanlığından da büyüktü.  </p>
			<p class="paragraf">“Sen ne bileceksin. Say ki herif seraskerliği kabul etmiyor,” demişti. “Ulan yaşasın vallaha! Herif tam erkek desene...”  </p>
			<p class="paragraf">Köylü İbrahim’in şehirliler için kullandığı iki tane yiğitlik ölçüsü vardı: Birincisi: Aylığa metelik vermemek... İkincisi: Sopa yerken Abdülvahap Çavuş’a ana-avrat sövmek... Köydeki Hatip Hoca her zaman söylemez mi? “Osmanlı, aylığı kesilince şaşırır. Bir de Osmanlıyı sopadır yola getiren!” Bu uzun herif, aylığa kulak asmıyorsa iyi... Böyleleri keselerini emir erlerine teslim ederler. “Gayri sen, insafına göre harç edersin! Liraların üstünü sormamasından da belli... Babası vaktiyle vurgunu vurmuştur. Harcamakla tükenir mi?”   </p>
			<p class="paragraf">Asker İbrahim’in aklını karıştıran nokta, bu kadar büyük bir adamın “Karagözcü soytarı” ile ne ilişiği olabileceğiydi. Kâmil Bey, “Karagözcü soytarı” ile görüştürülmesini rica edeli üç gün oluyordu. Maksadı eve haber yollamakmış. Evden de padişahın sarayına gidecekler, tümen komutanlığını alıvereceklermiş. “İzinli günümde ben gitsem...” “Olmaz. Ramiz Efendi, babamın emektarıdır. Yolunu o bilir.” “Peki onu neden tuttular?” “Benim yüzümden...”  </p>
			<p class="paragraf">İbrahim bütün bunları üç gün hesapladıktan sonra bir sabah erken telaşla içeri girdi, parmağı dudaklarında fısıldadı:  </p>
			<p class="paragraf">“Hadi beyim, çabuk! Aman haa...”  </p>
			<p class="paragraf">“Ne var?”  </p>
			<p class="paragraf">“O herif su dökmeye çıktı.”  </p>
			<p class="paragraf">“Hangi herif?”  </p>
			<p class="paragraf">“Karagözcü soytarı... Kara herif...”  </p>
			<p class="paragraf">“Ramiz Efendi mi?”  </p>
			<p class="paragraf">“Artık bilmem... Çabuk. Ne diyeceksen deyiver. Aman haa...”  </p>
			<p class="paragraf">Kâmil Bey sabunu koşup aldı. Havlu yerine kullandığı peşkiri ararken, “Sağol... Sağol!” diyordu.  </p>
			<p class="paragraf">İbrahim akıl öğretti:  </p>
			<p class="paragraf">“İbriği de al... El yıkar gibi muslukta durur konuşursunuz. Birisi gelirse ben öksürürüm. Abdülvahap Çavuş az kalsın fukaranın gözünü patlatacaktı. Bir sopa attı. Sorma gitsin...  </p>
			<p class="paragraf">“Bir sopa attı. Sorma gitsin... Bir sopa...” Kâmil Bey, başının içinde çizmeli, mahmuzlu ayak sesleri gibi öten bu kelimelerle apteshaneye doğru yürüdü.  </p>
			<p class="paragraf">Düşmandan henüz dayak yememiş bir adam, düşmandan dayak yemiş bir adamla konuşmaya gidiyordu. Dayak yememiş olmaktan gelen büyük bir utançla...  </p>
			<p class="paragraf">Önce, beyaz bir ten fanilası, bu faniladan dışarı fırlamış iki sıska omuz fark etti. Fanilada iki yama vardı. Yüzünü yıkayan adam, üşümekle ıslık çalmak arasında sivri sesler çıkarıyordu. Giydiği takunyaların arkaları o kadar aşınmıştı ki, topukları nerdeyse yere değecekti.  </p>
			<p class="paragraf">“Geçmiş olsun kardeşim!”  </p>
			<p class="paragraf">Ramiz Efendi, aşağıdan yukarıya baktı. Islığı kesmedi. Sol gözü mosmordu. Esmer, zayıf suratı, tek gözü siyah tüylerle çevrili bir köpek yavrusuna benzemişti.  </p>
			<p class="paragraf">“Size bir şey söylemek istedim de...”  </p>
			<p class="paragraf">Islık durdu.  </p>
			<p class="paragraf">“Korkuyorum.”  </p>
			<p class="paragraf">Kara gözlerin merakı birden iğrenmeye döndü, ıslık başladı.  </p>
			<p class="paragraf">“Kendim için değil. Nedime Hanım için.”  </p>
			<p class="paragraf">Islık gene durdu.  </p>
			<p class="paragraf">“Kadındır, belki şaşırtırlar. Size yaptıkları gibi, ‘Kâmil Bey her şeyi söyledi” derler. Bir haber yollamak lazım. Ben hiçbir şey söylemedim kardeşim...”  </p>
			<p class="paragraf">Cevap bekledi. İnanıp inanmadığını anlayamamıştı. Ölmekten daha zor bir iş yapmakta olduğunu fark ediyordu. Karşılığın gelmesi uzayınca soluk soluğa yalvardı:  </p>
			<p class="paragraf">“Kardeşim. Bir Niyazi Efendi var. Bilmem tanır mısınız? Hepimizi ele veren olur. Nedime Hanım’a haber yollamalı. Ben bu işi beceremem. Siz belki bir çare bulursunuz diyerek... Niyazi’den sakınsın. Nedime Hanım ona körü körüne inanır. İhsan Bey’e de haber yollamalı. Mahpushaneye... Hepsine, herkese haber yollamalıyız. Niyazi alçağın biri. Ararat vapuru meselesinde galiba bizi soymak istedi. Beceremeyince intikam almaya kalktı. Ahmet Bey’in kendisini astığını da arkadaşlara söylemeli... Nedime Hanım için delil bulamadılar.”  </p>
			<p class="paragraf">Gardiyan asker İbrahim bu sırada kapıyı aralayıp seslendi:  </p>
			<p class="paragraf">“Hadi çabuk!”  </p>
			<p class="paragraf">Ramiz Efendi elinin sabunlarını durulamadan yürüdü. Karşılık vermemişti.   </p>
			<p class="paragraf">Kâmil Bey, sözlerinden bir şey anlayıp anlamadığını bile kestiremeden öylece kalakaldı.   </p>
			<p class="paragraf">O kadar önem verdiği, İbrahim’e köpek gibi yalvararak elde ettiği bu buluşma böyle mi geçecekti? Kendisi bu tanımadığı adama güvendiği halde, o niçin böyle davranmıştı? İnsanlar, birbirlerinin yüzünden, sesinden hiç mi bir şey anlamazlar? Sözgelimi Ramiz Efendi’ye güvenmek için yüzüne bir kere bakmak yeter! İnsan mümkün değil yanılmaz. “Yanılmaz mı? Niyazi’de nasıl yanıldınız budala!”  </p>
			<p class="paragraf">Ramiz Efendi’ye hak vererek yüreği biraz ferahladı. Bu işlerin acemisi olduğunu inkâr mı edecek? Hayattan, insanlardan alacak bir sürü ders olduğunu... Bir sürü ders ki, diğer birçok insanlar onları kolayca öğrenmişler... Birbirleriyle boğuşa boğuşa... “Yaşamak, Don Quichotte resimleri yapmaktan mı ibaret?”  </p>
			<p class="paragraf">Yüzünü bile yıkamaya lüzum görmeden odasına döndü.  </p>
			<p class="paragraf">İbrahim arkalarından kapıyı kapattıktan sonra büsbütün başka bir şey sordu:   </p>
			<p class="paragraf">“Herifin gözünü gördün mü beyim?”  </p>
			<p class="paragraf">“Gördüm.”  </p>
			<p class="paragraf">“Yumruğu yemesiyle yere kapandı. Abdülvahap Çavuş Arap’tır. Bu herif de bulaştı, Arap gibi konuşmaklığa... Duysan, Kuran okumaktan farksız... ‘Eve haber yollasak da kocakarı gelse...’ dedi. Abdülvahap Çavuş duymazlığa vurdu. Duymaz mı? Domuz gibi duyar. Huyu böyle... Bir daha söyletecek de sopa çekecek... Karagözcü soytarı, tekrardan, ‘Eve haber yollasak...’ dedi, demedi yumruğu gözünün üstüne yedi. Abdülvahap Çavuş’un yumruğunu yiyip ayakta duranı ben şimdiye kadar hiç görmedim. Karagözcü bir kere yere serildi. Ben öldü sandım. Meğer ne it canlı herifmiş. Zıpladı kalktı. Ne dese beğenirsin, ‘Tayyip, ya seydi’ demez mi? Öp de başına koy. Arapçada bu laf, ‘Güzel! Ya efendi,’ demekmiş. Abdülvahap Çavuş büsbütün öfkelendi. Bir yumruk da göğsüne yerleştirdi. Herifin iman tahtası davul gibi öttü. Yine yere yıkıldı. Yine aynı laf... Böylece ben yediye, sekize kadar saydım... Sonunda Abdülvahap Çavuş baktı ki ‘Tayyip ya seydi!’ lafı bitmeyecek. ‘Yıkıl Allah belanı versin!’ diye güldü. Ne o beyim... Gözlerin yaşardı. Yoksa, Karagözcü sana bir kötü haber mi verdi? Yalandır.”  </p>
			<p class="paragraf">“Değil... Benim gözüm öyle yaşarır bazen...”  </p>
			<p class="paragraf">“Söyledin mi sözünü?”  </p>
			<p class="paragraf">“Söylemedim.”  </p>
			<p class="paragraf">“Neden?”  </p>
			<p class="paragraf">“Dediğim herif o değilmiş. Benzetmişim. Ben bunu hiç tanımıyorum.”  </p>
			<p class="paragraf">“Evden ne isteyecektin?”  </p>
			<p class="paragraf">“Çamaşır.”  </p>
			<p class="paragraf">“Kirlendiyse burada yıkatırız! Parçası iki kuruşa... Temiz yıkatırız.”  </p>
			<p class="paragraf">“Teşekkür ederim. Şimdilik dursun...  </p>
			<p class="paragraf">Yine bir lira verip öteberi ısmarladı. Cebinde dört lira kalmıştı.  </p>
			<p class="paragraf">İbrahim çıktıktan sonra, bir şey hatırlayarak, “Ramiz Efendi’yi tanımam,” dediğine pişman oldu. “Belki parası yoktur. Birkaç lira yollardık,” diye düşünmüştü. “Tayyip ya seydi!” demiş öyle mi? Her yumruktan sonra...  </p>
			<p class="paragraf">Kâmil Bey alt dudağını çiğniyordu.  </p>
			<p class="paragraf">Beş altı günden beri evdekiler acaba ne yapıyorlar? Bakkaldan öteberi alırlar. “Gerekirse her şeyi satsınlar efendim! Bir kat yatakla bir tencereden başka her şeyi...”  </p>
			<p class="paragraf">Öğleden sonra uyuyordu ki, kapı gürültüyle açıldı. Önde teğmen, arkada Abdülvahap Çavuş içeri girdi. Kâmil Bey yüreği çarparak doğruldu.   </p>
			<p class="paragraf">“Hadi hazırlanın, yukarıdan istiyorlar?”  </p>
			<p class="paragraf">“Sorguya mı?”  </p>
			<p class="paragraf">“Bilmiyorum. Hadi çabuk...”  </p>
			<p class="paragraf">Bereket versin soyunmamıştı. Paltosunu giydi. Fesini başına geçirdi. Tıraşı üç günlüktü. Ancak şimdi, elini yüzünde gezdirince bunun böyle olduğunu fark etmişti. Rahatsız oldu.  </p>
			<p class="paragraf">Cigara paketini cebine koymadan önce subaya uzattı:   </p>
			<p class="paragraf">“Buyrun...”  </p>
			<p class="paragraf">“Çok içtim.”  </p>
			<p class="paragraf">“Buyrun rica ederim. Elleri titriyordu. Lütfen alınız.”  </p>
			<p class="paragraf">“Haydi birer yakalım... Sen de al çavuş...”  </p>
			<p class="paragraf">Abdülvahap Çavuş, uzun, nazik parmaklı, içi pembemsi elini uzattı. Hiçbir yerine değmediği halde Kâmil Bey, Ramiz Efendi’yi her vuruşta yere seren bu elin demir soğukluğunu derisinde duyar gibi oldu. Ürperdi. “Tayyip ya seydi!” Az kalsın böyle söyleyecekti. Cesaret edemedi. Cesaret, sabır, kısacası yiğitlik denilen şeyin, bu sözü her canı istediği yerde söyleyebilmek olduğunu anlıyordu. Yumrukları yiyip yere kapandığı halde galip bir düşmanla alay edebilmek... Bu kuvvet, yenilmezlikten, mutlaka öç alacağına inanmaktan gelir.  </p>
			<p class="paragraf">Yorgun, biraz usanmış, kibrit arıyordu. “Ramiz Efendi gibi olmak için ne yapmalı?” İşte kendisi bir kadın gibi korkuyor, hem de ne olacağını bilmeden... Belki de yukarıya salıvermek için çağırıyorlardır. Öyleyken işte yüreği titremekte...  </p>
			<p class="paragraf">Birdenbire işi anlar gibi oldu. Kendisi Ramiz Efendi’ye sonuna kadar güvendiği halde, Ramiz Efendi’nin kendisinden niçin çekindiğini galiba anlamıştı. Korktuğunu Ramiz Efendi biliyordu da ondan... Korkan bir adama elbet güvenilmez. Nitekim kendisi de Ramiz Efendi’nin korkmadığına emin... Korkmadığına emin olduğundan, apteshane arasında ondan imdat istemeye sıkılmadı.   </p>
			<p class="paragraf">Subayla beraber direklerin arasından geçtiler. Büyük koğuşlardan öfkeli erkek homurtuları geliyor, ut gene çalınıyordu.  </p>
			<p class="paragraf">Koridor her zamanki gibi bomboştu. Biraz tozlu görünmese burası, sözgelimi bir yatılı kız okuluna ait de olabilirdi.  </p>
			<p class="paragraf">Binbaşı Burhanettin Bey herhalde düşünüp düşünmediğini soracak... Hayret doğrusu! O teklifi iki günden beri şimdi ilk defa hatırlamıştı. “Üzerinde düşünmedim bile...” demiş olsa, adamcağız inanmaz. Oysa binbaşı bey de bunu tamamıyla unutmuştur. Kâğıtları görev zoruyla tekrar önüne alıncaya kadar kendisi de unuttuğu halde bu söze inanmaz.  </p>
			<p class="paragraf">Binbaşı beyin yanına gittiklerini önünde durdukları kapıdan anladı.   </p>
			<p class="paragraf">Teğmen, kalpağını düzeltip kapıyı öyle çaldı. İçeriye girmesiyle dışarı çıkması bir oldu, çekilip yol verdi:  </p>
			<p class="paragraf">“Buyrunuz!”  </p>
			<p class="paragraf">Gene, o kıpkırmızı ipek paravan, gene o baygın yasemin kokusu...  </p>
			<p class="paragraf">Kâmil Bey bir an belli belirsiz sendeleyip karısı Nermin’le göz göze durdu.  </p>
			<p class="paragraf">Nermin ölmüş olsaydı da onu böyle dipdiri, siyah ipek çarşafının içinde, tapılacak kadar güzel, merhametten ölünecek kadar kederli görseydi, gene bu kadar şaşırmazdı. Bunu o kadar ummamıştı. Sanki karısının kendisini aramaya çıkıp buraya gelmesi kesinlikle imkânsızmış gibi...  </p>
			<p class="paragraf">Nermin, kocasının kalıpsız fesine, uzamış traşına, ütüsüz elbiselerine, hele biraz kirli gömlek yakasına dehşetle bakıyordu. Hepsinden beteri, Kâmil Bey’in üzerindeki çekingenlik, hatta korku... Bunu saklamaya bile lüzum görmüyor. Her zaman, her durumda kendisinden daima emin Kâmil Bey, sanki bir büyük anıt gibi yıkılmış da, yerini bu şaşkın, ürkek, zavallı adamcağız almış...  </p>
			<p class="paragraf">Nermin dehşetle irkilip ellerini yüzüne kapattı:  </p>
			<p class="paragraf">“Bize bu fenalığı niçin yaptınız?”  </p>
			<p class="paragraf">Kâmil Bey hızla karısına yaklaştı:  </p>
			<p class="paragraf">“Rica ederim!”  </p>
			<p class="paragraf">Elini, sarsılan ince omuza koydu. Çaresizlikle ötekilere baktı.  </p>
			<p class="paragraf">Hala Hanım’ın kocası müteahhit İbrahim Bey’le, tek gözlüklü İngiliz yüzbaşısı gözlerini yere eğmişlerdi.  </p>
			<p class="paragraf">Kurmay Binbaşı Burhanettin Bey, “Beğendiniz mi yaptığınızı?” anlamına başını salladı.  </p>
			<p class="paragraf">Kâmil Bey yavaş sesle yalvarıyordu:  </p>
			<p class="paragraf">“Ağlamayın rica ederim! Bir yanlışlık bu... İnanmazsanız Binbaşı beye sorunuz. Değil mi efendim?”  </p>
			<p class="paragraf">“Hani metin olacaktınız hanımefendi, söz vermiştiniz...”  </p>
			<p class="paragraf">Nermin başını kaldırdı. Islak gözleriyle bedbaht bir kız çocuğuna benziyordu. Kâmil Bey, o anda tıkanmış bir adamın hava ihtiyacıyla Ayşe’nin yokluğunu duydu:  </p>
			<p class="paragraf">“Nerede Ayşe?”  </p>
			<p class="paragraf">“Bir de onu mu getirmeliydik? Kaç gündür neler çekiyoruz? Burasını Enişte Bey’im buldu. Nedir bu başımıza gelenler?”  </p>
			<p class="paragraf">“Bir yanlışlık...”  </p>
			<p class="paragraf">İngiliz yüzbaşısı söze karıştı:  </p>
			<p class="paragraf">“Lütfen Fransızca görüşünüz efendim...”  </p>
			<p class="paragraf">Nermin, Fransızcaya başladı. Kâmil Bey, bu dili ömründe ilk defa işitiyormuş gibi şaşırdı. Karısının ağzında daima şiire benzettiği Fransızca, şimdi bir işkence aletine dönmüştü. Her kelime yüreğini sızlatıyordu.  </p>
			<p class="paragraf">Nermin içini çeke çeke anlattı:  </p>
			<p class="paragraf">“Meraktan öldük! O yabancı mahallede kimseleri tanımıyoruz. Bilmediğim birtakım kılıksız adamlar geldi. Tevkif edildiğinizi haber verdiler. Bir şeye ihtiyacımız olup olmadığını sordular. Beni onlar daha çok korkuttu. Bize nasıl yardım edebilirlermiş? Enişte Bey’ime hemen telgraf çektim. Gazeteye uğramış Enişte Bey’im... Kapalıymış. Meraktan ölüyorduk. Allah razı olsun enişte beyimden... zahmet ettiler...”  </p>
			<p class="paragraf">Kâmil Bey, elini karısının omzundan çekti, nereye koyacağını bilemeden bir an öyle tuttu, sonr, ayıp bir şey saklar gibi yanına salıverdi. “Otur” diyen olmamıştı. Ayakta durmak kendisini büsbütün şaşırtıyordu. Bir korkulu rüya içindeymiş gibi uyanmaya çalıştı. Nermin’in kendisinden kat kat yüksek, korkunç derecede yabancı bir insan haline gelmesi akıl alır şey değildi. Öksürdü. Burhanettin Bey’e gülümseyerek bir iskemle çekti, suçlu, ürkek, bitik oturdu.  </p>
			<p class="paragraf">“O kadını buldu Enişte Bey’im... Nedime denilen kadını... “Benim haberim yok...” demiş. İnsanları felakete sürükledikten sonra ‘Haberim yok’ demek, herhalde bize mahsus bir nasyonalizm olacak...”  </p>
			<p class="paragraf">“Neden haberi olacaktı?”  </p>
			<p class="paragraf">“Yeter artık... Beni hâlâ çocuk sayıyorsunuz. Zaten hiçbir zaman beni Ayşe’den ayırmadınız. İçinde bulunduğumuz yoksulluk yetmiyormuş gibi, bir de böyle... Bulanık işlere giriyorsunuz. Benim her şeyden haberim var. Enişte Bey’im işin içyüzünü öğrendi. Beyefendi...” Binbaşı Burhanettin Bey’e zorla gülümsedi: “Aklınızın artık başınıza gelmiş olacağını söylediler. Temenni ederim ki doğru olsun...”  </p>
			<p class="paragraf">“Aklım başıma mı gelmiş? Benim aklım başımda değil mi?”  </p>
			<p class="paragraf">“Ben harap oldum. Çocuk ağlamaktan bitti. Kendinize acımıyorsanız, bari bize acıyın!”  </p>
			<p class="paragraf">“Kendimi ben tutuklamışım gibi konuşuyorsunuz! ‘Bir yanlışlık var’ diyorum, size...”  </p>
			<p class="paragraf">“Yanlışlık falan yok. Doğruyu söylemiyormuşsunuz. Doğruyu söylerseniz sizi hemen salıvereceklermiş... Paşa hazretleri Enişte Bey’ime söz verdiler. Roma Elçiliği başkâtipliğini kabul etmiyormuşsunuz?”  </p>
			<p class="paragraf">Enişte Bey ilk defa söze karıştı. Sesinde tehlikenin dışında bulunmanın rahatlığı vardı:  </p>
			<p class="paragraf">“Paşa hazretleriyle görüştüm! Sizi doğrudan doğruya ilgilendiren bir mesele değilmiş. Bir ifade için geçici olarak burada tutuluyormuşsunuz.”  </p>
			<p class="paragraf">Enişte Bey başka dil bilmediği için Türkçe görüşüyordu. Kâmil Bey, eskiden beri sevmediği bu adamın Türkçesinden tuhaf bir rahatlık duyarak sordu:  </p>
			<p class="paragraf">“Nasıl bir ifadeymiş bu?”  </p>
			<p class="paragraf">“Gerçeği söyleyeceksiniz.”  </p>
			<p class="paragraf">“Gerçek?”  </p>
			<p class="paragraf">“O kadın üzerinde bildiklerinizi... Doğruyu... Bütün bu pis işler onun başının altından çıkmış. Zaten biliniyor bu... Doğruyu söylerseniz hemen bırakılacaksınız. Kadını korumaya çalışmak faydasız... Zaten sabıkalının birisiymiş. Yani kocası hüküm giymiş bir şüpheli adam...”  </p>
			<p class="paragraf">“Böyledir diyerek benim o kadına iftira etmem mi isteniyor? Bizi bu pis işten kurtaracak temiz yol bu mu?”  </p>
			<p class="paragraf">“İftira etmeyeceksiniz... Gerçeği söyleyeceksiniz. Dayatmak zaten faydasız...”  </p>
			<p class="paragraf">“Bırakın bu ‘faydasız’ sözünü, Enişte Bey!” “Enişte Bey” kelimelerine acı acı bastı. “Faydasız olan, benden, bir gebe kadına iftira etmeyi beklemektir.” Karısına döndü: “Sana yalan söylüyorlar Nermin! Böyle bir kurtuluş yolu yoktur. Nedime Hanım bu işlerle uzaktan yakından ilgili değil! İspatı da tutuklanmamış olması... Şu anda kederlisin, iyi düşünemiyorsun. Suçsuz bir kadına iftira ederek kurtulmamı sen de elbet istemezsin. Sonra ben senin yüzüne, Ayşe’nin yüzüne nasıl bakarım? İnsanlıktan, erkeklikten, namustan nasıl söz ederim. Değil mi?”  </p>
			<p class="paragraf">“Bunlarla siz kendinizi aldatıyorsunuz.” İngiliz yüzbaşısı kırbacını hafifçe oynattığı için Nermin Türkçe başladığı halde hemen Fransızcaya geçti. “Bir kocaman vapura cephaneyi siz mi bulup yüklettiniz? Evinizden ayrılmadan saldırı planlarını nereden ele geçirdiniz? Sonra herkes eğri düşünüyor da, bir siz mi doğru yoldasınız? O kadına acıdığınız kadar bize de acısanıza...”  </p>
			<p class="paragraf">“Siz, hamdolsun, acınacak halde değilsiniz.”  </p>
			<p class="paragraf">“Biz mi? Acayip! Enişte Bey’im yardımımıza koşmamış olsaydı, vapur parasını bulamayacaktım.”  </p>
			<p class="paragraf">Kâmil Bey gözlerini kırpıştırarak irkildi. Tokat yemiş onurlu bir adam dehşeti duymuştu.  </p>
			<p class="paragraf">Nermin de söylediklerinden ürkerek hemen Ayşe’ye sığındı:  </p>
			<p class="paragraf">“Çocuk kaç gecedir uyumuyor, ‘Baba!’ diyerek kendisini paralıyor. Uluya uluya ağlamasını duysanız yüreğiniz parçalanır.” Mendilini burnuna götürdü. “Bizi öldüreceksiniz...”  </p>
			<p class="paragraf">Kâmil Bey’in gözlerine yaş hücum etti. Bir yere tutunmak istemiş gibi ötekilerin yüzüne baktı. İngiliz yüzbaşısı, konuşulanları anlamıyormuş gibi kılı kıpırdamadan oturuyordu. Enişte Bey’le Burhanettin Bey kederliydiler.  </p>
			<p class="paragraf">Nermin, yalvararak:  </p>
			<p class="paragraf">“Rica ederim, bu işi nasıl isterseniz öyle bitiriniz... Ama mutlaka bitiriniz. Elbette sizin şerefinizi de kurtaracak bir çıkarı vardır, değil mi beyefendi?”  </p>
			<p class="paragraf">Burhanettin Bey, güzel Fransızcasıyla doğruladı:  </p>
			<p class="paragraf">“Bulunur! Zaten iftira söz konusu değil... Ada’ya gidilmiş. Yani tehlikeli belgelerin Ada’da saklı olduğundan şüpheleniyoruz. Beyefendinin Ada’ya gitmedikleri anlaşıldığına göre Ada’ya gönderilen adamı, Ada’da belgeleri saklayan kimseyi bildirirlerse... Yani biz, ‘Kadını mutlaka ele versin,’ demiyoruz.”  </p>
			<p class="paragraf">Kâmil Bey, bütün bu sözlerden, yalnız Nedime Hanım’ın şimdilik tehlikede olmadığına dikkat etmişti. Buna o kadar sevindi ki, Nermin’in ıstırabı, Ayşe’nin ağlaması, Enişte Bey’in kasıntısı, İngiliz yüzbaşısının soğukluğu, Burhanettin Bey’in aptal kurnazlığı, hatta fukaralığının karısı tarafından insafsızca yüzüne vurulması falan, pek değersiz şeyler haline geliverdi. Deminden beri içinde bocaladığı şaşkınlık dağılmış, gizli bir neşeye kapılmıştı. Gülümsedi:  </p>
			<p class="paragraf">“İyi ama beyefendiciğim, ben ‘Ada’ya gitmedim,’ dedim. Bunun böyle olduğu işte anlaşılmış. Siz söylüyorsunuz. Şu halde, haber veren yalan söylemiş oluyor. İşin temeli yalan olursa, ben size, aracılık eden adamla belgeleri evinde saklayan kimseyi nereden bulurum? Vallaha doğru söylüyorum. Üzüm sandığını bana Ahmet Bey emanet etmişti. Onun ricasıyla Gülcemal’e götürdüm. Samimi olarak söylüyorum, içinde böyle şeyler bulunduğundan zerre kadar haberim yoktu. Zaten olay söylediğim gibi geçmeseydi, bu işe başkaları karışsaydı da benim saflığımdan yararlanmaya yeltenseydiler, kim olurlarsa olsunlar haber verirdim. Çünkü beni budala yerine koyan insanları korumak bana düşmez. Ben hiçbir şeyi saklamıyorum. Ada meselesinin yalan olması, ötekilerin de yalan olduğunu zaten meydana koyuyor.”  </p>
			<p class="paragraf">“Ada’yı siz söylemişsiniz?”  </p>
			<p class="paragraf">“Kime söylemişim?”  </p>
			<p class="paragraf">“Söylediniz mi, söylemediniz mi?”  </p>
			<p class="paragraf">“Hayır! Nasıl söyleyebilirim. Yalan bir söz bu... Ben hiç yalan söyler miyim Nermin?”  </p>
			<p class="paragraf">“Hayır! Söylemezsiniz.”  </p>
			<p class="paragraf">“İşte gördünüz mü binbaşım! Ben yalan söylemesini hiç beceremem. Bunu bütün dünya bilir. Sizi adi bir hafiye oynatıyor. Eğer gizli bir işse, Ada’dan neye söz edeyim? O hafiye bana işkence mi etmiş de ağzımdan bu sözü zorla almış?”  </p>
			<p class="paragraf">“Güvenmişsiniz.”  </p>
			<p class="paragraf">“Görüyorsunuz ki güvenmemişim. Güvenmiş olsaydım, şimdi bana sorulacak bir şeyi kalmamak lazımdı. Siz, dediğim gibi, hangi maksatla hareket ettiğini kestiremediğim bir namussuzun oyununa kurban oluyorsunuz... “Birdenbire İngiliz yüzbaşısına döndü. “Siz, dünyada büyük işler görmüş, büyük edebiyatçılar, büyük sanatkârlar yetiştirmiş bir milletin çocuğusunuz. Burada, dünyanın en büyük zaferlerinden birini temsil ediyorsunuz. Öyleyken size haksız işler yaptırmak istiyorlar. Yenik memleketlerde, af buyurun, patlamış bir lağım gibi alçaklığın nasıl orta yerde akıp gittiğini bilirsiniz. Bunların en kirlisi, her zamanki gibi kişisel kinler, kinli çıkarlardır. Şimdi burada, kocası inançlarını yazdığı için on sene hapse mahkûm edilmiş bir kadının hayatı söz konusu ediliyor. Gebe bir kadın. Bir millete gebe kadınlardan saldırmak dünya harbini kazanmış bir devlete yaraşmaz. Bu işe karışmanızı rica ederim. Eğer duyduğum doğruysa, bu işi komutanlığınız yakından izliyormuş. Alçak insanları kullanmak bir millet için her zaman alın lekesi sayılır. Size zafer kazanmış bir asker olduğunuz için başvuruyorum. Üstlerinize işin içyüzünü lütfen anlatınız. Bunu vaat ediyor musunuz yüzbaşı?”  </p>
			<p class="paragraf">Kâmil Bey, susup bekledi. İngiliz, güzel yeşil gözleriyle dimdik yüzüne bakıyordu. Bu anda, belli bir şey, bu yaratık insan değildi.  </p>
			<p class="paragraf">Kâmil Bey bütün kişisiz kıyıcılığını İngiliz yüzbaşı üniforması altında gizlemiş Entellicens Servis’le karşı karşıya olduğunu anladı. Entellicens Servis için sözgelimi Shakespeare bile ancak casus şifrelerinde yaradığı iş kadar değerliydi. Zaten kendisi de oyun oynadığı, oyunu pek de kötü oynamadığına inandığı için fazla kederlenmedi. Sözleri etkisini kaybetmeden karısına döndü:  </p>
			<p class="paragraf">“İşte beni gördünüz meleğim! Sağım, buradayım. Lütfen birisiyle çamaşır yollayınız. Ayşe’nin gözlerini üç kere öperim. Enişte beye, size karşı gösterdiği şefkatten, yardımdan dolayı minnettarım. Borcumu ölmezsem öderim.”  </p>
			<p class="paragraf">Bunları Türkçe söylediğinden, Enişte Bey atıldı:  </p>
			<p class="paragraf">“Rica ederim! Borç ne demek... Biz sizin iyiliğinize çalışıyoruz. Biraz düşünün...”  </p>
			<p class="paragraf">“Zaten düşünmekten başka bir işim yok ki efendim burada...”  </p>
			<p class="paragraf">“Kâğıt-kalem bile vermiyorlar,” diyecekti. Vazgeçti. Nermin’e gülümsedi:  </p>
			<p class="paragraf">“Hep düşünüyorum...  </p>
			<p class="paragraf">Enişte Bey başını sallıyordu:  </p>
			<p class="paragraf">“Boşuna fedakârlık. Halanız kederinden hastalandı, Sabriye gecelerdir uyumuyor.”  </p>
			<p class="paragraf">“Hanımefendiyle Sabriye Hanım’ı üzdüğümden dolayı özür dilerim.”  </p>
			<p class="paragraf">Hiç istemediği halde sesine biraz alay karışmıştı.  </p>
			<p class="paragraf">Enişte Bey bunu anladı. Kâmil Bey’i eskiden beri sevmezdi. Üç gündür Nermin’e karşı atıp tutuyor, kocasının hata ettiğini kolayca ispatlıyordu. Buraya gelirken de otomobilde birkaç kere, “Ben ona gösteririm. Bak, aklını başına nasıl getireceğim!” demişti. Bunları hatırlayarak son bir gayretle söze girişti:  </p>
			<p class="paragraf">“Siz olayların içyüzünü bilmiyorsunuz damat bey! Bir gebe kadınla iki serseri bütün dünyaya karşı gelemez. Rica ederim, bir dakika... Ben de burada Nermin’le Ayşe’yi düşünerek ödevimi yapacağım. Hepimiz bu dünyada şerefimizle yaşıyoruz. Bu bir... İkincisi, Anadolu’dan işittiğiniz yalan yanlış haberler sizi aldatıyor. Mustafa Kemal denilen eşkıya reisinin idamına karar verildi. Bu karar bütün vilayetlere bildirildi. Anadolu taraf taraf isyan halindedir. Padişahımız efendimize milletin bağlılık telgrafları yağıyor. Bir millet uzun zaman kandırılamaz. İşte size daha açığını söyleyeyim. Yakında Yunan taarruzu bütün bu dedikodulara son verecek. Anadolu, kazanamaz ya, kazansa bile siz bundan ne kâr edersiniz?”  </p>
			<p class="paragraf">“Kâr mı? Evet... Gülünç bir haldeyim Enişte Bey... Haklısınız. İnsan kârı olmayan bir işe girer mi? İyi ama, ben de bu işe yalnız kâr için girdim. Nermin biliyor. Parasız kaldık. İş de bulamadım. Bir gazetenin müdürlüğünü teklif ettiler. Doğrusu pek parlak bir gazete değil ama, neylersiniz! Ayda 40 lira veriyorlardı. Şimdilik kırk lira... İleride, gazetenin satışı yükselirse bizim aylığı da artıracaklardı. Mecbur oldum.”  </p>
			<p class="paragraf">Kâmil Bey’in sesindeki kedere rağmen gözlerinin içi gülüyordu.  </p>
			<p class="paragraf">Enişte Bey, bunu ayıpladı:  </p>
			<p class="paragraf">“Karınızın perişan haline bakıp üzülecek yerde bir de gülüyorsunuz!”  </p>
			<p class="paragraf">“Hayır, gülmüyorum. Gerçeği söylüyorum. Ben nihayet ücretli bir memurum. Çalıştığım gazetenin tutumu, yani siyasi görüşleri beni ilgilendirmez. Nitekim 50 lira ücret vermiş olsaydı, Ali Kemal Bey’in gazetesinde de çalışırdım.”  </p>
			<p class="paragraf">Binbaşı Burhanettin Bey hemen sordu:  </p>
			<p class="paragraf">“Gerçek mi?”  </p>
			<p class="paragraf">“Neden olmasın! Mademki bu dünya kâr üzerinde dönüyor. Ben de nihayet bu dünyanın insanlarındanım. Sonra, kârını zararını bilmeyecek kadar da budala sayılmam.”  </p>
			<p class="paragraf">Nermin hepsinden fazla şaşırmıştı. Gözlerini kırpıştırarak bakıyordu. Az kalsın inanacaktı ki, Kâmil Bey’in sol eliyle çenesini hafif hafif okşadığını fark etti. Bu hareketi iyi tanıyordu. Avrupa’da, “Sizin de hareminiz var mı?”, “Yeniçeri kılığında, yatağanla mı dolaşırsınız?” diye sualler karşısında kaldığı zaman çenesini böyle ciddiyetle okşar, “Evet efendim,” diye cevap verirdi. Kendi anlattığına göre, en fazla böyle sıralarda neşelenirmiş... Kırk lira için... Elindeki eldivenin fiyatı kırk lira... Kâmil Bey kırk liraya istemediği bir iş değil ya, cigarasını söndürmez. İyi ama, acaba o Kâmil Bey, şimdi karşısında oturan, bu fesi kalıpsız, elbisesi ütüsüz, kunduraları çamurlu, daha korkuncu, gömleğinin yakası iğrenç derecede kirli adam mı? Nermin birdenbire derin bir uçurum görmüş gibi gözlerini kıstı. Kocası kırk liraya muhtaç hale düşmüş olabilir. Hayatlarını mahveden fırtına, belki de bundan, yani fakirlikten ibaret... Bunun siyasetle falan ilintisi bile yok galiba! Nermin, paşa babası, bir sürü borçtan başka bir şey bırakmadan ölünce, bu korkunç fırtınanın evlerini ta temellerinden nasıl sarstığını dehşetle hatırladı. Bugün ortada temelleri sarsılacak bir konak bile bulunmuyor.  </p>
			<p class="paragraf">Hemen gidip avukatla görüşmeye karar vererek ayağa kalktı. Enişte Bey’in, Binbaşı Burhan Bey’e fısıl fısıl bir şeyler söylemekte olduğuna bile dikkat etmemişti.  </p>
			<p class="paragraf">“Gitmeliyim, çocuk yalnız...” Sonra bir şeyler hatırlamış gibi yorgun yorgun sordu. “Bulunduğunuz yerde ateş var mı?”  </p>
			<p class="paragraf">“Var.”  </p>
			<p class="paragraf">“Kendinizi üşütmeyin. Beyefendi, rahat olduğunuzu söylemişlerdi.”  </p>
			<p class="paragraf">“Çok rahatım. Çamaşırı unutmayınız. Bir daha gelişinizde Ayşe’yi mutlaka getirirsiniz. Çamaşırla beraber çocuğun bir de resmini isterim”. Burhanettin Bey’e döndü. “Yasak değil ya?”  </p>
			<p class="paragraf">“Ne? Resim mi? Hayır.”  </p>
			<p class="paragraf">“Teşekkür ederim.”  </p>
			<p class="paragraf">Enişte Bey elini iç cebine atmıştı. Duraklayarak konuştu:  </p>
			<p class="paragraf">“Size birkaç para bırakacağız... Çok rica ederim.”  </p>
			<p class="paragraf">“Mersi efendim... Param var.”  </p>
			<p class="paragraf">“Olsun... Bunu Nermin’in hatırı için kabul edecekiniz. Pek üzülür. Söylesene kızım!”  </p>
			<p class="paragraf">Kâmil Bey, karısının karşılık vermesini beklemeden kesip attı:  </p>
			<p class="paragraf">“Param var.”  </p>
			<p class="paragraf">Nermin alt dudağını ısırarak ağlamaya hazırlanıyordu. Enişte Bey, eli hâlâ iç cebinde beklerken Kâmil Bey karısına döndü:  </p>
			<p class="paragraf">“Hadi efendim! Güle güle...”  </p>
			<p class="paragraf">Misafirler gidince, Burhanettin Bey içini çekti:  </p>
			<p class="paragraf">“Korkunç şeyler bunlar!”  </p>
			<p class="paragraf">“Hangisi efendim? Yunan saldırısı mı?”  </p>
			<p class="paragraf">“Benim saldırıdan haberim yok.”  </p>
			<p class="paragraf">“Öyleyse korkunç olan nedir?”  </p>
			<p class="paragraf">“Kadınların bizim yüzümüzden çektikleri...”  </p>
			<p class="paragraf">Yalan söylüyordu. Yalan söylemese bir haftadan beri bir başka kadını, kocası mahpusta bulunan, gerçekten daha acılı bir başka kadını mahvetmeye uğraşabilir mi?  </p>
			<p class="paragraf">  </p>
			<p class="paragraf">Kâmil Bey, zelzele gibi yeraltı homurtularıyla yaklaşan büyük bir öfkeye kapılmış olarak odasına dönmüştü.  </p>
			<p class="paragraf">Yalnız kalır kalmaz, nedense, ilk defa, kocasını aldatan kadınları hatırladı. Bunlardan, o zamana kadar ancak, üç dört tane tanımıştı. Hepsi de ayrı ayrı milletlerden, ayrı sosyal zümrelerdendi. Hatta ilk bakışta, huyları aldatma sebepleri birbirinin tamamıyla tersi gibi göründüğü halde aynı cinsten olduklarını hemen anlamıştı. Hepsi de hainlikten zevk duyan, alçaldıklarını kavrayamayacak kadar dalgın, insanı ürkütecek kadar güçsüz şeylerdi. Hepsinde de, razı etmiş olmanın pis zevkini kaybeder etmez, elleri vıcık vıcık bir şeye sürülmüş gibi rahatsızlık duymuş, böylelerini biraz haklı görmeye çalışan bazı romanlarla romancılardan iğrenmişti.  </p>
			<p class="paragraf">Kadınlar aldatmakla kendilerini kirletiyorlar, erkekler de bu kirletmek işine hırsla koşuyorlardı. Mesele asla çeşni meselesi değildi. Vakit geçirmek, eğlenmek falan da olamazdı. Daha acıklısı, bu işte de aşka benzeyen bir kepazelik kullanılıyordu. “Seni seviyorum” sözünün bu kadar çirkefe düşmesi de belki bundandı. Dünya yüzündeki her çeşit orospulukta, her çeşit orospuda, bunlar ister kadın ister erkek olsun, ister cinsel ilintilerde ister haysiyet konularında orospuluk etsinler, bol bol aptallık bulunuyordu.  </p>
			<p class="paragraf">Hızlı hızlı volta vururken durakladı, bir cigara yaktı. Kadın erkek ilintilerinde hiçbir zaman tek yönlü, sert yargılardan yana olmamış, bütün aldatmalarda, aldatanların bile bazen bilemedikleri bir özür bulunduğuna inanmıştı. Deminden beri düşündükleri Nermin’i kıskanmaktan geliyordu.  </p>
			<p class="paragraf">Karısının ıslak gözlerini hatırladı. Onun elinden hâlâ bir sıcaklık kalmış gibi avucunun içini minnetle öptü. Nermin bu yaşında bile, bir bebek gibi, yaşama zorluklarının acemisiydi ama, kocasının şerefini her zaman korumayı becermiş, aralarına kıskançlığın rahatsızlığını hemen hemen hiç getirmemişti.  </p>
			<p class="paragraf">“Kadını şaşırttık!” diye düşündü. Ne kadar budala, hatta kıyıcı davrandığını şimdi anlıyordu. Her şeyi, hırsızlık eder gibi, ondan saklamaya hakkı olmamak lazımdır. Anlatmalı, inandırmalı, razı etmeliydi. “Anlamaz ki...” Ne demek? Mademki Nedime Hanım anlamış... “Onu bu işlere karıştırmamak!” nasıl yanlış bir düşünce! Hiç karıştırmamak mümkün mü? İşte bak, nasıl karıştı! Sağ gözün karıştığı bir işe sol gözü karıştırmamak, ancak ona bir kara bez bağlamakla olur! Acaba çarşaf, yıllardan beri Türk kadınlarının olduğu kadar Türk erkeklerinin de gözlerini mi bağladı?  </p>
			<p class="paragraf">Bunları Nermin’e böylece yazmaya karar vererek alışık bir hareketle ceketinin sol iç cebinde dolmakalemini aradı. Kalemini de öteki ufak tefeğiyle beraber aldıklarını hatırlayınca kapıya umutsuz umutsuz baktı.  </p>
			<p class="paragraf">Kapının üzerine tebeşirle yazılmış yazıyı, buraya geldi geleli belki onuncu defa okudu: “Mahpusluk bir şey değil / Sevdalık var bir yandan.”  </p>
			<p class="paragraf">Kendisi yanlış düşünüyordu. Doğrusu kapıdaki yazıdaydı. Nermin’e içinde debelendiği toplumsal boğuşmanın nedenlerini değil, ona karşı duyduğu büyük aşkı, bu aşktan gelen minnettarlığı yazmalı... On dokuz yaşındaki bir delikanlı ateşiyle alev alev bir aşk mektubu...  </p>
			<p class="paragraf">Yüreği büyümüş olarak karyolaya sırtüstü uzandı. Uzun zaman karısına yazacağı mektubu tasarladı: “Sevgili karıcığım, her şeyden önce beni affetmeni ellerini öperek yalvarıyorum...” Bir düşünceyi yazı haline getirmeden kafanın içinde uzun uzadıya evirip çevirmenin imkânsızlığını ilk defa bu kadar açık anlıyordu. Bir küçücük kurşunkalemle şuncacık bir kâğıt parçasının olmaması, “fikir” denilen insan varlığındaki en üstün kudreti sulandırıp dağıtmakta, hiçbir işe yaramaz hale getirmekteydi. Zihin, mektubun cümlelerini sıralayacak yerde, birdenbire kapalı bir zarfa geçiyor, bu kapalı zarf bir postacı çantasına düşüyor, postacı köşkün kapısını çalıyor... Sonra, sobanın karşısında, sırtında kırmızı hırkasıyla Nermin... Yanında, gözleri ağlamaktan kıpkırmızı olmuş Ayşe... Nermin mektubu okurken... “Sevgili karıcığım, her şeyden önce beni affetmeni...”  </p>
			<p class="paragraf">Bir zaman sonra bu ilk cümleyi beğenmedi. “Böyle başlamalar çoğunlukla bir ihaneti açıklarken kullanılır. Kadın ya da erkek, arkada bıraktığına böyle bir mektup yazar...” Başka cümleler buldu. Her bulduğunu ilk defa beğeniyor, biraz vakit geçince tekrar birinci cümleye dönüyordu: “Sevgili karıcığım, her şeyden önce beni affetmeni...”  </p>
			<p class="paragraf">Nihayet içinde bulunduğu durumda yazının pek yetersiz bir anlaşma aracı olduğuna karar verdi. Sesin ahengi, el, yüz hareketleri, hele bakışlar, hatta okşamalar falan lazımdı. Hem iki taraf arasında güç dengesi birdenbire kendi aleyhine dönmüştü. Mahpus bir adam sekiz yıllık karısına, çocuğunun annesine bile aşkını anlatırken ellerini öperek af dileyemez. General Bonapart’ın Josephine’e İtalya’dan yolladığı yalvaran mektupları ancak zafer sayesinde yazabildiği, yani birisinden alçalmaksızın af dilemek için mutlaka üstün yerde olmanın gerektiği anlaşılıyordu.  </p>
			<p class="paragraf">Oysa Ayşe altı yaşında değil de, mesela on sekiz yaşında olsaydı, ona kolayca yazar, derdini döker, annesiyle babası arasında sevgi elçiliği yapmasını pekâlâ ister.  </p>
			<p class="paragraf">Nermin yirmi sekiz yaşında... On dört yıl sonra kırk ikisinde olacak... Kendisi de kırk sekizinde, belki de ak saçlı bir ihtiyar... Belki o zaman böyle bir mektuba da ihtiyaç kalmaz.  </p>
			<p class="paragraf">“Ayşe, çok şükür, insan gibi ıstırap çekecek yaşta bulunmuyor.” Kendisi için ağlamaktan harap olduğunu söylemişlerdi. Sahiden o kadar harap bir halde mi? Ayşe için babası, sözgelimi kaybolan bir yeni oyuncak kadar önemliyse, gene bir şeydir.  </p>
			<p class="paragraf">Kâmil Bey, “Baba olmak ne güzel,” diye düşündü. Birisinden mi duyduğunu, yoksa bir yerde mi okuduğunu kestiremeden, “Baba olmak biraz da Allah olmaya benziyor,” cümlesini birkaç kere tekrarladı.  </p>
			<p class="paragraf">Hele Ayşe doğduktan sonra, zaman zaman <span class="CharOverride-2">Goriot Baba</span>’yı düşünmüş, bu kıyıcı kitabı bir daha okumak istediği halde bir türlü cesaret edememişti. Nihayet ikinci defa okuyup bitirince, dehşetli bir öfkeye tutulduğunu hatırlıyordu. Bu öfkeye birçok da korku karışmıştı. Evlat sevgisi insanı o sefil çaresizliğe, o başdöndürücü alçalışa gerçekten düşürebilir mi? Evlatların –yani kız çocukların– babalarına karşı hiç mi ödevleri yoktur?  </p>
			<p class="paragraf">Sanat dehalarının birleşik tarafları olmalı. Dostoyevski ile Balzac nasıl da birbirlerine benziyorlar. Birinin Rus, ötekinin Fransız olması hiç önemli değil! Birisi kapkaranlık, öteki apaydınlık olduğu halde, birisinin karanlığında ötekinin aydınlığı, ötekinin aydınlığında da berisinin karanlığı fazlasıyla var. Her iki dâhide de kahramanlar birer taraflarıyla doğruca Allah’a bağlanıyorlar. Allah’ın insan icadı olduğunu anlamak için dâhi romancıların insanlarına, dâhi ressamların tablolarına, dâhi kompozitörlerin eserlerine, hattâ dâhi aktörlerin temsillerine bakmak elverir...  </p>
			<p class="paragraf">“Ayşe de benim eserim... Beni Allah’a bağlayan... Yani bana Allah’tan bir parça getiren vasıta... İşte bu sebepten, ‘Baba olmak biraz da Allah olmaya benzer,’ demişler... Doğru söylemişler...”  </p>
			<p class="paragraf">Bir cigara daha yaktı.  </p>
			<p class="paragraf">Hele Nedime Hanım’ı tanıdıktan sonra, Ayşe’yi başka türlü yetiştirmeye karar vermişti. “Ayşe hele büyüsün! Ayşe büyürse...” İyi. İyi ama, Ayşe ile Nermin’in ne farkı var? Kendisi için, Nermin, nihayet Ayşe’nin büyümüşü sayılmaz mı? Şu halde, Nermin’i neden Nedime Hanım gibi yapmaya çalışmadı? Beceremez diye mi?  </p>
			<p class="paragraf">Bir zaman sonra kendi kendinden utanarak açıkladı: “Nedime Hanım’ı takdir ediyor, kızının ona benzemesini istiyordu. Fakat bu ancak on beş yıl sonraki işti. Bugün Nermin’i böyle bir tehlikeye atmaya asla cesareti yoktu. Nedime Hanım’ın evlerine geldiği cuma söylediği bir sözü hatırladı: “Ben de herhangi bir Kâmil Bey’in Ayşe’si değil miyim?” İnsan her şeyi kaybedince demek daha mı bencil oluyordu? Bir kere Nedime Hanım hiçbir tehlikeyle karşılaşmış sayılmazdı ki... Tutuklansa, mahkûm edilse bile... Çünkü güçlüdür Nedime Hanım! Kendisi, insanları, insanlar arasındaki ilintilerin toplamı olan hayatı yeniden yeniye tanımaya başlamadı mı? Asıl tehlike insanları iyi tanımamaktan gelmez mi? Öyleyse, yakınlarına olaylarla insanları tanıtmak neden tehlike sayılsın? İşte görülüyor ki asıl tehlike, hayatı yani insanları tanımamaktan geliyormuş. Bu konuda bilgisiz olanlar tehlikeye daha açık bulunuyorlar.  </p>
			<p class="paragraf">Oturdu. Çamurlu kunduralarına bakarak utangaç utangaç düşündü: “Hata ettik! Kadına meseleleri ayrıntılarıyla oturup anlatacaktık.” Meşin ceket, külot pantolon giyip beline tabanca kuşanarak dövüşmek Nermin’e belki yaraşmazdı ama, başka işlerde pekâlâ faydalı olurdu. Mesela bağış toplamakta... Herhangi bir fikrin kazanmasını kendisine iş edinerek, buna salonlarında otururken bile yardım eden kadınları Avrupa’da çok görmüştü. Demek o zaman kendisi de hayatın içinde değilmiş. İnsan ilintilerinin içyüzündeki yasalardan habersizmiş... Ya da onlara tamamıyla başka anlamlar veriyormuş. İşte bu bilgisizliği yüzünden, hayatı kendi hayatına bağlı insanları dünyanın dışında bırakmış...  </p>
			<p class="paragraf">“Budala! Oturup kıza aşk mektupları yazmayı tasarlayacağına bunları anlat!”  </p>
			<p class="paragraf">Ancak böyle bir meselede af dilemek gülünç sayılmaz.  </p>
			<p class="paragraf">Nermin’in işi anlayacağına, anlayınca ödevlerini sevinçle kabul edeceğine emindi. Şimdiye kadar hiçbir isteğine karşı geldiğini hatırlamıyordu.   </p>
			<p class="paragraf">Gardiyan asker İbrahim içeri girdiği zaman Kâmil Bey bütün zorlukları yenmiş gibi memnundu. Gardiyanına takıldı:  </p>
			<p class="paragraf">“Geldin mi İbrahim Çavuş?”  </p>
			<p class="paragraf">“Geldik sayende beyim... Geciktik de şimdi geldik. Canın sıkılmıştır öyle ya... Ablam mı geldi bugün?”  </p>
			<p class="paragraf">“Evet, ablan...”  </p>
			<p class="paragraf">“Gelsin... İyi... Haberin var mı, yukarıdakiler seni sevmektedir ki, ne kadar... Acımaktalar fazladan... Yoksa ne mümkün? Buradakileri uçan kuşla konuşturmazlar. Ablamın yanında bir de gâvur subayı mı varmış ne?”  </p>
			<p class="paragraf">“Vardı.”  </p>
			<p class="paragraf">“İşte gördün mü? O sebepten konuşturdular. Sen gâvurların dillerinden de anlarmışsın.”  </p>
			<p class="paragraf">“Anlarım.”  </p>
			<p class="paragraf">“Gâvura da iki çift laf edeydin. Şöyle, şöyle deseydin... İyi vallaha...”  </p>
			<p class="paragraf">“Dedim.”  </p>
			<p class="paragraf">“Kabul etti mi?”  </p>
			<p class="paragraf">“Bilmem. Hiç sesini çıkarmadı.”  </p>
			<p class="paragraf">“Karşılığına güç yetirememiştir. Aldı gâvur ağzının payını öyleyse... Boyunu bir güzel ölçtü demek... Aferin... Bunun böyle olacağını bilmese konuşturmazdı binbaşımız... Alt kattakileri uçan kuşla konuşturmazlar çünkü...”  </p>
			<p class="paragraf">“Sen uçan kuş musun?”  </p>
			<p class="paragraf">“Bize bakma! Biz adamdan sayılmayız. Biz mal gibiyiz, nefer kısmı... Sanki davar malı...”  </p>
			<p class="paragraf">“Estağfurullah... Öyle söyleme...  </p>
			<p class="paragraf">“Bari inat etmeseydin bu kez... ‘Getirin şu alayı!’ deseydin...”  </p>
			<p class="paragraf">“Demedim.”  </p>
			<p class="paragraf">“Hâşâ huzurunuzdan, işte bunu beğenmedim beyim... Olmadı. Şimdilik bir alay elvermez mi canım? İlerde bir tümen uydururduk şurdan burdan...”  </p>
			<p class="paragraf">“Evet, şimdilik alay elvermez mi?” Kâmil Bey gülümsedi. “İyi ama, İbrahim Çavuş, ben alayın hiçbir çeşidinden hazzetmem. Bunu ne yapalım?”  </p>
			<p class="paragraf">“Adam sen de... Alayı sen mi icat ettin? Büyük makama çıkarsan, omzunda yumurta küfesi yok ya, kaldırıverirsin... ‘Gayri ben ordumda alay istemem... Hep tümen olacak!’ dedin mi tamam! Ablam ne demekte bu işlere? Ağlamıştır fukara!”  </p>
			<p class="paragraf">“Ağladı.”  </p>
			<p class="paragraf">“Hey karı milleti! Bir şey olsa ağlar. ‘Sus be yahu! Sil gözünü rezil’ deseydin.”  </p>
			<p class="paragraf">“Dedim.”  </p>
			<p class="paragraf">“Aklı ermez de ağlar. Köylü karısı da böyle... Aklı ermez, bir de gücü yetmez. Karıya pek ayıp değil ya, erkek kısmına yaraşmaz. Öyleyken, burada, Harp Divanı’nda, karı gibi ağlayan nice erkekler gördük biz. Tüh Allah belanızı versin!”  </p>
			<p class="paragraf">“Sen hiç ağlamaz mısın?”  </p>
			<p class="paragraf">“Ben mi? Ağlarım ama, Harp Divanı ürküntüsünden değil...”  </p>
			<p class="paragraf">“Neden ağlarsın?”  </p>
			<p class="paragraf">“Bak, dinle... Bizi Çankırı’da askere aldılar. Barut deposuna kapattılar. Karı, kız hep ardımıza düştü. Yanımıza sokmazlar. Karılar çığrışır. Derken şube reisi geldi. Bizi koyun gibi çevresine topladı. Nasihat verecek... Açtı Peygamber zamanındaki işlerden... Hamza pehlivanın şehitliğinden... Akıllı bir adam... Bar bar bağırmakta ki, değme kulak dayanmaz. Sesini rüzgâr toplayıp götürdüğünden pek anlamadım ama, davul vurulunca baktım ki gözlerimden yağmur gibi yaş yürümüş... Yalnız ben miyim? Ağlamayan kalmadı bizim sevkiyattan... Bir de yürüyüşe geçildi. Kasabadan çıkmaktayız. Tuttuk Ankara yolunu... Hey babam... Davul, zurna, ‘Hey gazileri...’ vurmaz mı? Kocakarılar göğüslerini yırtarak kendilerini yere çarptılar... Gelinler oturakaldı tavuk gibi... İşte orada, ne dersin beyim, biz bir daha koyuverdik ağlamayı...”  </p>
			<p class="paragraf">“Gördün mü? Bazısı ‘Ey gaziler...’ havasına ağlar, bazısı Harp Divanı havasına...”  </p>
			<p class="paragraf">“Orasını bilmem beyim... Bizde erkek kısmı az biraz yiğitse hiç ağlamayacak...” İbrahim içini çekti. “Sizin çocuğunuz yok mu?”  </p>
			<p class="paragraf">“Söyledim ya... Bir tane kızımız var.”  </p>
			<p class="paragraf">“Sahi... ‘Bir kızım var,’ dedindi. Çocuk olduğu iyi beyim... Çocuk karının yularıdır. Karı milleti evinde oturur da çocuğuyla avunur. Adı ne?”  </p>
			<p class="paragraf">“Ayşe... Beni arıyormuş, ‘İlle babamı isterim!’ diyormuş.”  </p>
			<p class="paragraf">“Kaç yaşında?”  </p>
			<p class="paragraf">“Altı yaşında...”  </p>
			<p class="paragraf">“Şimdi babaya düşkün olur, ama on yıl sonra eloğlunun ardına takılır da geçer gider.”  </p>
			<p class="paragraf">Kâmil Bey’in yüreği sızladı. İbrahim doğru söylüyordu. Nermin, yatalak annesini yüzüstü bırakıp yıllarca yabancı memleketlerde nasıl dolaştı? Kaç kere, “Anneni merak etmiyor musun?” diye sormayı düşünmüştü. Hele çok mutlu olduğunu anladığı sıralarda...  </p>
			<p class="paragraf">“Çay içmeyecek misin beyim?”  </p>
			<p class="paragraf">“Fena olmaz. İki çay söyle... Beraber içeriz.”  </p>
			<p class="paragraf">“Bize istemezdi. Biz içtik.”  </p>
			<p class="paragraf">“Sen benim işime hani karışmayacaktın?”  </p>
			<p class="paragraf">İbrahim kapıyı aralık bırakıp gitti. Yalnız bu hareketi, Kâmil Bey’e ne kadar saygı duyduğunu, güvendiğini gösteriyordu.  </p>
			<p class="paragraf">“Başını alır da geçer gider. Eloğlunun ardına takılır da...” İçinde hafif hafif vuran tuhaf bir sızı, insanı hiç rahatsız etmeyen bir sızılı seyirme...  </p>
			<p class="paragraf">Akşam oluyordu. Gene upuzun, bomboş bir gece başlayacak... Kederden umuda, umuttan umutsuzluğa, sonra da bir çeşit anlatılması imkânsız sevince atlayarak, hayallerle dünyayı çepeçevre dolaşmak... Hatırlandığı zaman, “Ben bunu şimdi nereden hatırladım? Bunun ne değeri vardı ki aklımda kalmış?” diye düşündüren küçücük, değersiz olayları, görüntüleri, renkleri, parıltılarla aydınlanan insan yüzlerini, yeniden yaşayıp yeniden seyrederken nihayet uyumak...  </p>
			<p class="paragraf">“İşte beyim... Biraz geç oldu ama, temiz oldu. Yeni demlemişler.”  </p>
			<p class="paragraf">“Mersi...”  </p>
			<p class="paragraf">İbrahim, çay bardağı elinde, duvara sırtını vererek çömeldi. Şimdi kulakları daha büyük, yüzü daha tombalak, gözleri daha renksiz görünüyordu.  </p>
			<p class="paragraf">Kâmil Bey laf olsun diye sordu:  </p>
			<p class="paragraf">“Memleketten mektup geliyor mu?”  </p>
			<p class="paragraf">“Memleketten mi? Yok... Mektubu temelli kestiler alçaklar... ‘Kocakarı öldü mutlaka,’ demedikse, dememize çok birşey kalmadı.”  </p>
			<p class="paragraf">“İnşallah öyle bir şey olmamıştır. Ankara’dan falan haber almadın mı? Ankara sizin vilayet... Muharebeye dair...”  </p>
			<p class="paragraf">“Muharebe öyle duruyormuş. ‘Yunan saldıracak’ lafı var. N’olacaksa olsa da kurtulsak. Bıktım beyim...”  </p>
			<p class="paragraf">“Muharebeden mi bıktın?”  </p>
			<p class="paragraf">“Muharebeden...”  </p>
			<p class="paragraf">“Sen hiç muharebe etmemişsin ki...”  </p>
			<p class="paragraf">“Muharebenin lafı daha zor. Sen içinde avunur gidersin. Lakin burada, ‘dedim ki, dedin ki...’ Bıktım tövbe olsun!”  </p>
			<p class="paragraf">“Yener mi dersin?”  </p>
			<p class="paragraf">“Kim? Yunan mı?”  </p>
			<p class="paragraf">Kâmil Bey başını salladı.  </p>
			<p class="paragraf">“Bilinmez ki beyim... Koca Tanrı ne yazdıysa onu göreceğiz.”  </p>
			<p class="paragraf">“Tanrı, bizi Yunan’a yendirmeyi yazar mı?”  </p>
			<p class="paragraf">“Sakallı berber ne dediydi, duymadın mı? Bizi gâvurla terbiye edecekmiş. Ankara’da senin kardeşin falan mı var yoksa?”  </p>
			<p class="paragraf">“İyi bildin. Kardeşim orada.”  </p>
			<p class="paragraf">“Senden küçük mü?”  </p>
			<p class="paragraf">“Küçük.”  </p>
			<p class="paragraf">“Sen ‘gitme’ mi dedindi?”  </p>
			<p class="paragraf">“‘Gitme,’ dedim ama dinlemedi.”  </p>
			<p class="paragraf">“Hemen zıp diye neden gitmiş? Allah Allah! Akılsız olduğu belli canım... Biraz bekleyecekti.  </p>
			<p class="paragraf">“Neyi bekleyecekti?”  </p>
			<p class="paragraf">“Hangi tarafın kazanacağı belli olmadan gidilir mi?”  </p>
			<p class="paragraf">“Herkes böyle söylerse, hiç kimse gitmez. O zaman işte yenilirdik yüzde yüz...”  </p>
			<p class="paragraf">“Siz, beyden, paşadan adamsınız beyim! Köy yerinde bile ağa kısmı, değme gürültüye evinden çıkmaz. Hizmetkârını falan gönderir. ‘Hele bak! Neymiş o gürültü!’ İşte böyle... Ağa kısmı geride duracak, ağaların da zagonu böyle...”  </p>
			<p class="paragraf">“Fena değilmiş.”  </p>
			<p class="paragraf">“Hiç fena olur mu? Baksana Burhanettin Bey’e... Herif yedi düvelin dilini söyler. İngiliz gelse ona götürürler, Fransız gelse ona götürürler. Hem de kocaman kurmay binbaşı, neden gitmemiş? Akıllı olduğundan... Oturmuş beklemekliğe vurmuş. O taraf ileri geçerse, ‘Ben de sizdenim!’ der, aylığı tıkır tıkır alır.”  </p>
			<p class="paragraf">“O zaman bakalım o taraf kabul eder mi?”  </p>
			<p class="paragraf">“Havadan kapar. Adamın kazanmışını aldatmak kolaydır beyim. ‘Kazandım!’ diye sevinir de, sevinçten sırıtakalır. ‘Var, yürü... Seni bağışladım!’ deyiverir.”  </p>
			<p class="paragraf">“Sanmam.”  </p>
			<p class="paragraf">“Görürsün... Burhan Bey Ankara’dakilerden ileri geçmezse, nah ben şu bıyıkları İngiliz gibi kazıtırım. Suyu getiren de bir, testiyi kıran da... Sen bu işi başka türlü mü sandın, hay beyim?”  </p>
			<p class="paragraf">İbrahim çay bardaklarını aldı. Akşam yemeği için bir şey isteyip istemediğini sordu. Kapıyı kilitleyip gitti.  </p>
			<p class="paragraf">Kâmil Bey, gardiyan askerin son sözü üzerine fena halde şaşırmıştı. <span class="CharOverride-2">Peyam-ı Sabah</span> gazetesi gözüne ilişti. Bu korkunç derecede umursamaz sözler üzerine açık pembe kâğıdıyla <span class="CharOverride-2">Peyam-ı Sabah</span>’ın bile yüzü kızarmışa benziyordu.  </p>
			<p class="paragraf">Büyük bir güvenle, “Yağma yok gardiyan İbrahim!” dedi, “bu seferki iş eskiler gibi değil aslanım. Ramiz Efendi, adamın gözünü patlatır, gözünü...” Gazeteyi yavaşça hışırdatarak, kinli bir sesle sordu: “Haksız mıyım Ali Kemal Bey?”  </p>
			<p class="paragraf">Gemici feneri duvarda, çoktan beri titreyerek yanıyordu. Mangaldaki ateş, kül olmak üzereydi. Kâmil Bey akşamdan bu saatlere kadar –saate bakmaya üşeniyor, saatin kaç olduğunu da kestiremiyordu. Henüz buna alışamamıştı– nasıl vakit geçirmiş olduğunu korkuyla düşündü. Paltosunun içinde, yapayalnız, pek az kımıldanarak, fakat sinirleri zelzelelerle sarsıla sarsıla oturmuş, cigara içmiş, mangalı karıştırmıştı. Arada ıslıkla yahut mırıldanır gibi Marsellez söyledi. “Libertê! Libertê chêrie!” (Hürriyet, aziz hürriyet). Bu mısrayı belki yüz defa tekrarladı. Kelimeler bazen anlamlarını nasıl değiştiriyorlar! Sözgelimi, bu marşın adı: “Marsellez”. Oysa Marsilya şurda dursun Fransızcayla bile ilişiği kalmamış bir söz. Öyle ki “marş”ın da artık asıl sahibiyle hiçbir ilintisi yok. Yani Fransa’yla... Artık Fransa her tarafa hürriyet götürmüyor ki... Bu gidişle bir gün, “Marsellez” Fransa’nın üzerine, aynı karşı durulmaz, yenici hırsla yürüyecek...  </p>
			<p class="paragraf">“Libertê Libertê chêrie!” “Hürriyet” kelimesini her söyleyişte sanki Nermin’e sesleniyor, vatanın, milletin, hürriyet sevgisinin adeta kadın aşkına benzediğini anlıyordu. İkisi de insanı yüceltir.  </p>
			<p class="paragraf">Nermin’in ıslak bakışlarını hatırladı. Sonra birden, buraya İngiliz subayıyla beraber gelmesini yadırgadı. Başka çare olmadığını arada bir kabul ediyordu. Görüştürülmesi yasak edilmiş bir mahpusla konuşabilmek için işgal kuvvetleri komutanlığından bir kâğıt, bir emir getirmek belki mutlaka lazımdı. Acaba buraya arabayla mı geldiler, yoksa İngiliz yüzbaşısının resmi otomobiliyle mi? Sakın, Kroker Oteli’ne gitmeleri gerekmiş olmasın!  </p>
			<p class="paragraf">Şimdi apansız tahliye etseler... Eve gidince Nermin’i bulamasa... Hala, Hanımlarda, bir salon dolusu yabancı herifin arasında Nermin’i, kara kadifeden tuvaletiyle –yani en yakışan giyimiyle– dans ederken görse...  </p>
			<p class="paragraf">“Kadını yoksa kıskanmaya mı başlıyorum?” dedi, bu soruyu, yüreğine saplanan acıyla birkaç kere tekrarladı.  </p>
			<p class="paragraf">Kendisini her zaman karısından çok üstün saydığı için kıskançlık duymadığını şimdi seziyor, sımsıkı kundaklanıp beşiğe yatırılmış bir çocuk çaresizliğiyle çatlayası geliyordu.  </p>
			<p class="paragraf">Apansız bıraksalar... Kocaman adımlarıyla Sirkeci’ye inmek on dakika... Oradan bir sandal... İki çifte bir sandal... Kendisi de küreğe oturdu mu, Üsküdar akıntıya rağmen en çok yarım saat... Oradan bir araba... Yirmi dakika sonra evde bulunacak... Kendisini dünyadan, sevgilisinden bu kadarcık bir zaman parçası ayırıyor. Bunu bir hamlede geçse, erkek gururuna varıncaya kadar, tehlikede olan bütün manevi güçleri sarsıntıdan kurtulacak...  </p>
			<p class="paragraf">Kıskançlığın ne kadar hayvanca, fakat aynı zamanda ne kadar insancıl bir duygu olduğunu ilk defa anlıyor, mantık tanımayan bu köpürüşün, hiç değilse yarı yarıya güçsüzlükten, umutsuzluğun verdiği acıdan başka bir şey olmadığını seziyordu.  </p>
			<p class="paragraf">Sakallı berber, işini bitirip giderken, “Meraklanma beyim! Burası Hazreti Yusuf makamıdır... Yusuf Peygamber de yedi yıl zindanda yattı, kahpe şerrine uğradı da,” demişti. Yusuf Peygamber’den bu zamana kadar dünyada her şey, akıl durduracak derecede değiştiği halde, bugün, yirminci asırda, mahpusluk yine de aynı kalmış, demek ki gökyüzünde, denizaltında insan zekâsı henüz mahpushaneden daha korkunç bir işkence bulamamıştı.  </p>
			<p class="paragraf">Dipdiri bir adamı, sınırsız ihtirasları, hayal etmek gücü, öfkesi, aşkı, evlat sevgisi, çalışma yetenekleriyle bir yere kapatıyorlar. Orada bazen tek başına, bazen kendisi gibi kıstırılmış, umutsuz, öfkeli arkadaşlarıyla beraber yüzüstü bırakıyorlar. Kapılarının anahtarlarını da, köyüne gitmek elinde olduğu halde gönül rızasıyla burada kalan İbrahim gibi hayvanlara teslim ederek...  </p>
			<p class="paragraf">İnsan kardeşliği... Şefkat... Af... Hep masal... Kapatanlarla kapatılanlar arasındaki düşmanlık yırtıcı hayvanları bile ürkütür. Ormanın yırtıcılarında yırtıcılık açlığı giderene kadarmış. İnsanlar arasındaki yırtıcılık, –ekmeğe, kadına, hatta yaşamaya dahi– tıka basa doymuş olsalar yine sürüyor.  </p>
			<p class="paragraf">İstanbul’u, bir kuleden seyreder gibi gözünün önüne getirdi. Az ışıklı bir ihtiyar şehir... Önünde ordular, donanmalar boğuşmuş... İçinde ihtilaller, isyanlar patlamış. Muhasaraların açlığını, zaferlerin tokluğunu, yaşamanın her çeşit sevincini, acısını, toprak derinliği, gökyüzü enginliği ölçüsünde duymuş İstanbul... Şu anda, doğum ağrılarıyla kıvranan genç kadınların ölüm halinde hastaları, içenleri, sevişenleri, mahpushane kapılarında nöbet bekleyenleri, cinayet işleyenleriyle bir uçsuz bucaksız yaşama kargaşalığı...  </p>
			<p class="paragraf">Bunları gerçekten seyrediyormuş gibi gözlerini kıstı. Birbirinin üzerine abanmış, sırt sırta vermiş evlerin, camilerin, tek başlarına kurum satan büyük resmi binaların, bir çocuk tarafından kalınlı inceli, çarpık çurpuk çizilmiş yolların, meydanların karmakarışıklığı arasında keskin bir hat şehri mahpushaneden ayırdı. Bu, o kadar aşılmaz bir çizgiydi ki, Kâmil Bey koca bir şehir, koca bir memleket, hatta kocaman dünyanın o yanda, kendisiyle beraber mahpushanenin beri yanda kaldığına kesinlikle inandı.  </p>
			<p class="paragraf">“Böyle şey olmaz. Buna bir çare bulunmalıdır!” diye söylenerek başını salladı. Fena halde korkmuştu. Buradan çıkarılsa bile, gezip dolaşırken, gülüp eğlenirken, kendini artık eskisi kadar sakin, ödevlerini alın akıyla yapmış insan sayamayacağını anlıyordu. Böyle bir odada, böyle düşüncelerle ezilen bir insanın, bir tek insanın bile varlığını düşünmek, rahatlıktan, vicdan huzurundan utanç duymaya artık yetecek.  </p>
			<p class="paragraf">Hayır! Hiçbir devirde her koyun kendi bacağından asılmamıştır. Zaten hayvanlarla insanları birbiriyle ölçmekten daha aptalca bir şey olur mu? Hayvanda öyle özellikler var ki, insanda görünmüyor. Sözgelimi hayvanı fazla sıkıştırdınız mı ölür. İnsan kepaze oluyor. Ya da hayvanın alıştığı kepazeliğe şerefli insan alışamaz. Nedime Hanım bir gün, “Kuvvetimiz de, zayıflığımız da işte bu dayanıklılıktan gelir,” dememiş miydi?  </p>
			<p class="paragraf">Nermin, kara çarşafı içinde bile bugün ne kadar şıktı. Zaten ona şimdiye kadar şık olmaktan başka bir şey mi öğretmişler? Avrupada’yken karısının şapkaları, ropları, tuvaletleri, çantaları, eldivenleriyle nasıl ciddiyetle uğraştığı aklına gelince yüzü kızardı. Balkan Harbi, seferberlik sıralarında nelerle uğraşmış? Bu toprakla, bu toprağın üzerindeki insanlarla meğer hiçbir ilgisi yokmuş. Bunu bu millet bir gün anlarsa, yüzüne nasıl bakacak?  </p>
			<p class="paragraf">“Sıkıştın mı, ‘Hürriyet! Aziz hürriyet!’ dersin. ‘Hepimiz alçağız, hepimiz nankör’ diyen bir başka mısra var. Onu hiç hatırlamazsın. Hiçbir memleket, aydınları tarafından bu kadar kancıkça terk edilmemiştir.” Cigarayı acı acı içiyordu. Aklından geçirdiği son cümle de Nedime Hanım’ındı. Duvardaki gemici fenerinin ışığı son derece azalmış, pencereye bulutlu ilkbahar şafağından kirli bir lacivertlik sıvaşmıştı. Sabah oluyordu.  </p>
			<p class="paragraf">Uzaktan bir dilenci sesi duyuldu. Seste rezil bir yalvarma vardı. Kulak verdi. Süleymaniye Camii’nin minarelerinden, “Hayyalel felâh! Hayyalel felâh!” diye bağırıyorlar. Yani “Hadi felâha!” “Felâh”ın Türkçesi “kurtuluş”. Esir bir şehirde insanları secde ederek kurtuluşa çağırmak pek uygun mu düşüyor ne?  </p>
			<p class="paragraf">Gözleri kapanırken, “Uykunun da bir çeşit kurtuluş sayıldığı zamanlara lanet olsun!” dedi.  </p>
			<p class="paragraf">Kemikleri kırılmış gibi sızlıyordu. Nermin’le Ayşe’nin yüzleri, birbirinin içinde değişen gözler, değişen dudaklar, ağlayışlar, gülüşler halinde sanki karşısına, pek yakınına gelmişlerdi.  </p>
			<p class="paragraf">Şuuru, en son olarak sol elinin hafif hafif seyirdiğini duydu.  </p>
		</div>
	</body>
</html>