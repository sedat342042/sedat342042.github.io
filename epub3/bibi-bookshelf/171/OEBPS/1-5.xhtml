<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="ort" id="_idParaDest-3" xml:lang="en-GB">2  </p>
			<p class="paragraf">“Bu mühürlü zarfın içindeki defterle mektup, ölümümden sonra, Çanakkale İstihkâmları Komutanı Albay Sayın Şevket Bey’e verilecektir. M. Ali.”  </p>
			<p class="paragraf">“Sevgili komutanım,  </p>
			<p class="paragraf">Artık hayatı bırakmak, ölüme sığınmak gerekiyor. Bunun nedenlerini, şimdi, şu satırları yazarken tamamıyla açıklayabilecek durumda değilim. Kafama üşüşen karanlık düşünceler arasında bunaldım. Kurtuluşu ölümde arayacağım. Aşk... Ölüm... Ve milliyetime dokunan yaralar... Bu akıl almaz yenilgi... Bir subay arkadaşla aramızda geçen dünkü konuşma, daha başka nedenler, aylardır olgunlaşan bu ölüm kararını, apansız kolaylaştırdı. Bakınız ‘kolaylaştırdı’ diyorum. Çünkü bu benim için yeni bir fikir değildi. Zavallı Türkler düşman çizmelerinin altına düştükten sonra yaşamak bana önce zor gelmeye başlamıştı. Sonra imkânsızlaştı. Arkadaşım, savaşta gösterdiğimiz atılganlığın, ölümü hiçe saymamızın aptallık olduğunu delilleriyle saydı döktü. Hiçbir yararlı ödev yapmadan ölüme teslim olduğum için sizden utanıyorum. Yaşamayı göze alan silah arkadaşlarımın benden daha güçlü olmalarını Tanrı’dan dilerim. Ben daha fazla dayanamadım. Allah size de büyük işler görmeyi nasip etsin! Ruhum Türklerin mutluluğuna elbette katılacaktır. Fakat bunu bekleyip gözümle görmeye gücüm yetmedi. Çok acı çekiyorum. Bu ölüm kararına adım adım nasıl sürüklendiğimi ilişik defterde okuyacaksınız. Karmakarışık, kırık dökük yazdım. Siz anlarsınız. Beni bağışlayın aziz komutanım, elveda! Bahtsız yâveriniz Üstteğmen M. Ali.”  </p>
			<p class="paragraf">Uzun uzadıya düşündükten sonra günlük tutmaya karar verdim. Nedenini kestiremiyorum. Belki de kendime hakaret içindir. Başımıza gelenlerin neresinden başlayacağımı da uzun boylu düşündüm. Katıldığım savaşlardan söz etmeyi kalemim göze alamadı. Kendimi duygularıma bıraktım. Düşman gemilerinin edepsiz bir kibirle Boğaz’dan geçişleri gözümün önüne geldi. Bunu geriye itmek, unutmak istedimse de beceremedim. Önce on torpido, ortada kruvazörler, arkada, dretnotlar, hiç bitmeyeceklermiş gibi temiz Marmaramıza giriyorlardı. Yirmi ikisi İngiliz, on ikisi Fransız, on yedisi İtalyan, dördü Yunan’dı. Çanakkale savaşlarımızın bilançosu iki yüz elli bin ölüymüş... Böyle namussuz bir sonuç için bu kadar korkunç bir bedel nasıl ödenir?  </p>
			<p class="paragraf">Buradan geçen gemiler, İstanbul’a varınca hemen karaya asker döküp şehrin önemli noktalarını tutmuşlar. Haydarpaşa’dan, Eskişehir’e kadar tren yoluna İngilizler el koymuş. İzmir hattını Fransızlar, Konya’ya kadar da İtalyanlar almış. Demiryolu bir memleketin can damarıdır. Can damarımızı kestiler demek? Ne yapacağız biz? Ne yapabiliriz?  </p>
			<p class="paragraf">Top kamalarımızı almak için düşman subayları geliyor. Komutanımdan izin istedim. Bir şey sormadan “Peki,” dedi. İstanbul’a gideceğim. İstanbul’a... Esir İstanbul’a... Hak ettik miydik bütün bunları biz? Komutanımla vedalaşırken bunu sorayım dedim. Bir türlü cesaret edemedim. Belki on kere davrandım. On keresinde de vazgeçtim. Hak ettik miydi? Hak ettik mi? Hak etmek ne demek? Hak ne demek?  </p>
			<p class="paragraf">Kulaklarımda uğultular var. Bir bakıma geminin makine seslerine benziyor. Hayır! Bunlar yeraltından, ölüler dünyasından gelen homurtular! Yuf sesleri... İsrafil’in borusudur bu... Nereden mi biliyorum? Ruhumu dondurmasından... Ölümün tırpanı vınlıyor başımın üstünde... Düpedüz kıyamet! Mahşer meydanına koşacağız hepimiz, hesap günü, hesap vermeye... Terazi başına...  </p>
			<p class="paragraf">Biraz önce emir erimi uyandırıp yukardan tabancamı getirttim. Saat gecenin üçü... Hayır! Üç on beş... Yedi aydan beri üçüncü defadır ki bu isteği önleyemiyorum. Zavallı, Mehmet oğlu Mehmet, bakıyor yüzüme anlayamadan... “Bir yaramaz iş mi var teğmenim” diye ürkek soruyor! Söyler misiniz komutanım, bunca zaman?” beraber bulunduk, ölüm karşısında debelendik; bu kadar güçsüz müydüm ben? Kaltaban mıydım bu kadar?..  </p>
			<p class="paragraf">Tabancamı evirip çevirdim. Ölmek nedir? Ya ölümden sonrası... Eğer din kitaplarının yazdığı gibi ruh ölmezse... Kendini öldürmenin ne faydası olur? Ben başımın içindeki zonklamadan kurtulmak umuduyla istiyorum ölümü... Gücü yeter mi insanın bundan kurtulmaya? Nerede bulmalı bu sorunun karşılığını?.. Dışarısı katran karanlığı... Uzaklarda şimşekler çakıyor. Bunalıyorum. Şimşekler çakıyor. “Ölümün ötesi ışık” der gibi... “Rahatlık” der gibi... Tanrı günahlarımı affetsin! Çok mu günah işledik biz komutanım? Namluyu şakağıma dayadım. Ürperdi vücudum tepeden tırnağa... Bir fısıltı duyarak irkildim:  </p>
			<p class="paragraf">  </p>
			<p class="paragraf"><span class="CharOverride-2">Dünyada inanmam hani görsem de gözümle  </span></p>
			<p class="paragraf"><span class="CharOverride-2">İmanı olan kimse gebermez bu ölümle</span>  </p>
			<p class="paragraf">  </p>
			<p class="paragraf">Hızla indirdim silahı... Mehmet Âkif Bey’indir bu mısralar... Nereden geldi aklıma? Arkası nasıldı?  </p>
			<p class="paragraf">  </p>
			<p class="paragraf"><span class="CharOverride-2">Ey dipdiri meyyit iki el bir baş içindir  </span></p>
			<p class="paragraf"><span class="CharOverride-2">Davransana eller de senin baş da senindir.  </span></p>
			<p class="paragraf"><span class="CharOverride-2">His yok, hareket yok, acı yok leş mi kesildin?  </span></p>
			<p class="paragraf">Hayret veriyorsun bana sen böyle değildin!  </p>
			<p class="paragraf">Gerçek mi komutanım, böyle değil miydim ben? Böyle değildiysem ne oldu bana? Ne oldu bize? Nasıl göze alabiliyorum böyle sefil bir ölümü? Vatan yolunda dövüşürken ölmek neden geçmedi benim elime? Şimdi bir şeyler yapılamaz mı? Ben hiç mi bir işe yaramam? Bir işe yaramak için beklemek gerek... Bunu göze alamıyorum! Bitmeli bu iş, bir ayak önce... Bunu anlıyorum. Ölçüp biçtim, beklemek imkânsız... Fakat komutanım, gene de kolay değil kendini öldürmek! Hele bu sabah yağmurdan sonra ortalık ne kadar güzeldi. Bunu, geceyi uykusuz, bunaltılı geçirenlerden başkaları hiç bilmez. Kendini öldürenlere “delirdi” derler. Ah keşke delirebilsem... Ölümden korkmadığımı gördünüz, komutanım; ben, ölmemekten korkuyorum. Yani öldükten sonra da bu acılar sürerse diye ödüm kopuyor! Acı çeken gövde mi, ruh mu? Bunu kesinlikle bilmek ne büyük mutlulukmuş!  </p>
			<p class="paragraf">Dün gece Kasımpaşa’da yangın vardı. Bir zaman baktım pencereden, genişleyince duramadım, giyinip gittim. 400 ev, 9 dükkân, iki cami, bir kilise, bir karakol yandı. Evler tahtadandı, eski püsküydü. Şiddetle esen rüzgârda, kuru ot yığınları gibi hızla tutuşup çöküyorlardı. Kıpkırmızı temel çivileri, hatta yanan kalaslar ağır makineli mermiler gibi havada ıslıklanarak uçuşuyordu. Her yanda kadın çığlıkları, çocuk bağrışmaları vardı. Bir deniz subayıyla konuştum. On yıl içinde İstanbul’da yirmi dokuz yangın olmuş. 50.000 ev yanmış. Yangın alanları beş milyon metre kareyi aşıyormuş. Bu savaşı kazansaydık da, demek başkentimizi yangın yeri halinde bulacaktık. Nasıl olur komutanım! Bu kadar kanlı boğuşmalardan sonra biz hiçbir şeyi savunamamış mı olacaktık? Lanetlenmektir bu... Neden bıraktı Tanrı bizi böyle yüzüstü? Neden umut kapılarını kapattı yüzümüze? Neden komutanım? Ne yaptık biz? Lütfen söyler misiniz, nedir bizim işlediğimiz bu korkunç suç ki bağışlanmaz?  </p>
			<p class="paragraf">Gazeteleri okumamaya karar vermiştim. Bu kararı ancak bir hafta tutabildim. Eskiden zor karar verir, bir kere verdim mi dayanırdım. Siz, komutanım, tanıksınız buna... Cigarayı ne kolay bıraktığımı gördünüz! Artık güçsüz düştüm besbelli... İçim boşaldı. Hiçbir şeyi zorlayamıyorum. Saçma geliyor. Direnmek için amaç ister! Amaç olmayınca, önünüzde yaşamak olmayınca, neden debelenmeli?  </p>
			<p class="paragraf">Gazetelere baktım. Makalelerin topu aptalca... Hepsi insafsız...  </p>
			<p class="paragraf">Kimi haberleri istemeden aklımda tuttuğumu yeni fark ettim. Buna ‘akılda tutmak’ bile denmez. Hiç anlamadan okuyorum. Sonra hiçbir yerde okumamışım da, kendim uyduruyormuşum gibi hatırlıyorum. Uyduruyormuşum gibi... Çünkü hepsi yarım yırtık... Karmakarışık... Aslında beni ilgilendirmemesi gerek bunların... Öyleyken defterime yazmamazlık edemiyorum:  </p>
			<p class="paragraf">“Son zamanlarda polis kendilerini satan 113 küçük kız çocuğunu yangın yerlerinden toplamıştır. Yaşları küçük olduğundan bunlara vesika verilememektedir. Yarısı cinsel hastalıklara yakalanmış bulunduğundan ilgililer ne yapacaklarını şaşırmışlardır.”  </p>
			<p class="paragraf">“Kayıp aranıyor: Şam’ın düştüğü gece Riyak Caddesi’nde görülen, bu sebeple de orada esir düştüğü sanılan ve o zamandan beri ölüsünden, dirisinden haber alınamayan Yirminci Kolordu Karargâh Muhafız Takımı Komutanı Üstteğmen Mustafa Behçet Efendi’den bilgisi olanların insanlık adına aşağıdaki adrese...”  </p>
			<p class="paragraf">“Eski Halep ambar memuru İştipli Üstteğmen Mehmet Efendinin nerede bulunduğunu bilenler...”  </p>
			<p class="paragraf">İşte hayat... İşte ölüm... İştip neresi, Halep nere? Zavallı insanlarımız! Rüzgârın önünde kuru yaprak gibi savruldular. Şüphesiz içlerinde niceleri var ki kaderleri benimkinden çok daha karanlık olduğu halde yaşamaya dört elle sarılmışlardır. Yine birçokları var ki benim dış görünüşüme imrenirler, yerimde olmak isterler. Para sıkıntısı çekmiyorum. Yakışıklıyım. Omuzlarım geniş, boyum uzun... Böyle birinin ölümle kol kola dolaştığını, yakında ona teslim olacağını nerden bilsinler!  </p>
			<p class="paragraf">“Avam tedavihanesi: Belsoğukluğu 5, frengi 15 neosalvarsan şırıngasıyla iki ayda tedavi edilir.  </p>
			<p class="paragraf">Postahane Caddesi Allahverdi Eczahanesi...”  </p>
			<p class="paragraf">“Bel gevşekliğine ve güçsüzlüğüne karşı pek yararlı bir ilaç: Erlökin Mina gelmiştir. Deposu Bahçekapı Minasyan Eczahanesi. Fiyatı 100 kuruş.”  </p>
			<p class="paragraf">“Frengi ve belsoğukluğuna yakalanmamak için daima ve yalnız Prifilaksa... Deri ve Cinsel Hastalıklar Uzmanı Doktor Ömer Abdurrahman tarafından hazırlanmıştır. Fiatı 50 kuruş.”  </p>
			<p class="paragraf">Bağışlayın komutanım. Bu iğrenç şeyleri yazmamazlık edemedim. Hastalıklar tedavi edilmesin denemez! Ama rezilliğin de bir gizliliği olmalı değil mi? Bağışlanmaz suçumuzu sormuştum size geçenlerde. İşte suçumuz! Suçların en büyüğü, en bağışlanmazı: UTANMAZLIK!  </p>
			<p class="paragraf">Bugün sabaha karşı dalabildim biraz... Korkunç bir baş ağrısıyla uyandım... Ağrının korkunçluğu, boyun damarlarım kopacak, gözlerim yuvalarından fırlayacak sanıyorum. Artık bu çırpınmayı bitirmek zamanı geldi. Gece düşündüm. En iyisi... Kızkardeşim Büyükada’da oturuyor! Epeydir de görmedim. Kalkıp gitsem, dedim, son vapurla dönerken... Ay ışığı da var. Denizin serinliği... Ucuz bir ölüm! Cebime taşlar doldurdum. Cenaze alayı şart mı? Arkada kalanlara da sıkıntı vermemiş olurum! Kayıp ilanlarında arananlar gibi... İnsanın ölüsü bulunmazsa yaşadığı bile umulabilir. Böylece ölmenin korkusu da kalmaz. Sevgili tabancama, sevgili Marmara yardım eder.  </p>
			<p class="paragraf">  </p>
			<p class="paragraf"><span class="CharOverride-2">Mücadele-i hayattan şu sırrı anladım ki ben  </span></p>
			<p class="paragraf"><span class="CharOverride-2">Ölüm didinmelerin sükûna inkılâbıdır.  </span></p>
			<p class="paragraf">  </p>
			<p class="paragraf">Kaç gündür aklımda bu beyit... Şairler sezer. “Ölüm didinmelerin sükûna inkılâbıdır” demiş... Neden olmasın?  </p>
			<p class="paragraf">Gazeteler bugün cinayetle dolu...  </p>
			<p class="paragraf">Hrisantos, Dolapdere’de bir sivil polisi çevirmiş, üstünü arayıp bırakmış. Abdurrahman Efendi adındaki öteki polisin silahını istemiş, vermeyince kafasına bir kurşun sıkmış... Akarca Sokağı’ndan Tatavla’ya sayıp savuşmuş... Hrisantos bununla beşinci polisi öldürmüş oluyor. Aylardır elini kolunu sallayarak dolaşıyor. Resmini görmüştüm. Baygın gözlü pis bir oğlan! İngilizler koruyormuş bu namussuzu...  </p>
			<p class="paragraf">Aksaray yangın yerinde şüpheli adamlara polis ‘dur’ demiş, durmayınca ateş etmiş, Necmeddin adında birini öldürmüş... Hrisantos polisi öldürüyor, polisler de vatandaşları vuruyor. Bu ne akıl almaz kargaşalık...  </p>
			<p class="paragraf">“Dün gece saat onda evine giden Salih’in kolu, sarhoş Yunan erlerine dokunmuş, üstüne atılıp dövmeye başlamışlar. Polis araya girmek isteyince Yunanlılar tabancalarını ateşlemişler, 640 numaralı polis Hasan Efendi böğründen vurularak ölmüş. Katil, Osmanlı tebaasından Tanaş oğlu Dimitri yakalanmışsa da Yunanlılar gelip müdüriyetten almış götürmüşler.  </p>
			<p class="paragraf">Ölen polisin ailesine hükümetçe 20 lira yardım yapılacağı haber alınmış!”  </p>
			<p class="paragraf">Yirmi lira... Bu kadar ucuzladı mı Türk canı? Kaç çuval kömür alınır yirmi lirayla, kaç ekmek alınır? Geçende yirmi para zam edildi, 17 kuruş oldu ekmek... Yapılan yardım 120 ekmek!.. Ailesi beş nüfusluysa... Günde birer ekmekten 24 günlük yavan ekmek parası... Evet, şaşılacak kadar ucuzladık aziz komutanım, “ciğeri metelik etmez” derler ya, işte öyle olduk! Yuf bize!  </p>
			<p class="paragraf">Zihnim karmakarışık ve birbirleriyle çelişen fikirlerin kıyametiyle aralıksız zonkluyor. Kafamda sürekli bir meydan savaşı var. Birlikler devriliyor, saflar biçiliyor. Her ses “Ölüm” diye, bunların hepsini bastıran ses “Hadisene...” diye fısıldıyor bana... “Hadisene yüreksiz!” Belki delirmek budur. Sanki duvarlar birbirine yaklaşıyor, ciğerlerimi sıkıştırıyor. Tavanla döşeme o kadar yaklaştı ki ayakta duramayacağımdan korkuyorum. Soluğum kesiliyor. Artık insanlardan değil, kendimden iğreniyorum. Fakat bu tıkanıklıkta bile birisi bana yardım edebilir. Ölümden başka çıkar yol olduğuna belki beni inandırabilir. Bu birisi belki de siz olabilirsiniz komutanım! Size inanırım! Yalan söylemeyiniz. Beni aldatmazsınız. Birkaç kere koşup size sığınayım, dedim. Böyle bitik görünmeyi göze alamadım. Size gelseydim, beni bu ölüm kemendinden kurtarırdınız değil mi? Dün gece düşümde bir alay sancağı önde, bando arkada, Orta Asya’ya doğru gidiyormuşuz. Anayurda... Turan’a doğru... Dağlardan sayısız atlılar akıyor ovaya... Hepsi de bizden, hepsi bizim atlılarımız...  </p>
			<p class="paragraf">  </p>
			<p class="paragraf"><span class="CharOverride-2">Bin atlı akınlarda çocuklar gibi şendik  </span></p>
			<p class="paragraf"><span class="CharOverride-2">Bin atlı o gün dev gibi bir orduyu yendik!</span>  </p>
			<p class="paragraf">  </p>
			<p class="paragraf">Marş sözleri yapmışız Yahya Kemal Bey’in “Atlılar” şiirini...  </p>
			<p class="paragraf">Stepi gümbürdetiyoruz. Ter içinde uyandım. Ter! Hâşâ! Sevinç denizine dalıp çıkmışım sanki... Yüreğimle değil derimle seviniyorum. Bütün gövdemle... Bütün varlığımla... Sabaha kadar yumruklarımı dişleyerek ağladım.  </p>
			<p class="paragraf">“Tersane amelesinin grevi. 1500 amele aşağıdaki isteklerle greve başlamıştır.  </p>
			<p class="paragraf">Gündelikler iki aylık olarak verilsin. (Biri vaktinde verilmemiştir.) Emeklilik adıyla amele gündeliklerinden kesilen yüzde onlar artık kesilmesin, ya da bu kesinti bundan böyle üçe bölünsün; birini hükümet, birini patron yerindeki Harbiye Nezareti, birini de amele versin. (Bu istek kabul edilmiştir.) Paralı tatil, (Yılda altmış gün çalışmadıkları hesaplanmış 60.000 lira tuttuğundan kabulüne imkân görülmemiştir.) Fazla çalıştıkları saatler için para. (Kabul edildi.) Günde sekiz saat çalışma. (Kabul edilmedi.) Şimdiye kadar kesilen paraların ne olduğuna amele temsilcileri baksın. (Kabul edildi.) Grevciler cezalandırılmasın (Kabul edildi.). Grevle geçen günlerin gündeliği verilsin. (Kabul edilmedi.)”  </p>
			<p class="paragraf">“Bunlar nasıl meseleler komutanım? Kim kiminle çekişiyor? Niçin? Ekmek isteyenlere, varsa ekmek verilir. Duraklanmaz. Ekmek yoksa katlanılır, istenmez! Hayır. Bu dünya, bizim, savaş patlayınca bırakıp gittiğimiz dünya olamaz. Biz demek ki savaşa gitmedik, eski dünyamızdan çıkıp gittik. Sonra bir başka dünyaya, bize yabancı bir dünyaya savrulduk. Dış görünüşün eskisine benzerliği yalan... Alçakça bir oyuna geldik bizler, komutanım... Düşmanlarımız bizimle eğleniyor? Dayanılır mı buna? Dayanılır mı hiç?  </p>
			<p class="paragraf">Gazetede okudum. İnanmadım, hâlâ da inanmıyorum. Geçenlerde Beşiktaş Fulyatarlası’nda polisler tarafından çevrilince kendisini vuran Bekirağa Bölüğü kaçağı Eski Vali Doktor Çerkez Reşit Bey’i haber eden Doktor Hüsnü Bey’e 100 lira mükâfat ve Osmanlı nişanı verilecekmiş... Ne demek? Neyin ücretidir bu, ihanetin mi, yamyamlığın mı?  </p>
			<p class="paragraf">Dün gece düşümde sizi gördüm komutanım! Elinizi omzuma koydunuz, “Silkin şu mezellet tozu uçsun üzerinden,” dediniz. Sabahleyin şaşkın uyandım. Daha doğrusu uyanıp bu mısrayı hatırlayınca şaşırdım. Subay şerefim üzerine yemin ederim ki komutanım, silkinmeye var gücümle çabaladım. Bir haftadır tıraş olmamıştım. Oldum, yaşamaya atılmak istedim. Gazetelerdeki eğlence ilanlarına göz gezdirdim. Deneyeceğim! Söz veriyorum size komutanım, son bir deneme daha... Son mu? Kaçıncı son? Sevginize, acımanıza layık değilim hiç... Yüreksizin biriyim ben...  </p>
			<p class="paragraf">“Beyoğlu Tepebaşı Tiyatrosu’nda sinema.  </p>
			<p class="paragraf">Önümüzdeki cuma günü (Karmen Operası) altı kısımlık gayet uzun bir şerit (hanımlar için başka gün).”  </p>
			<p class="paragraf">Hoş bir gece geçirmek arzu eder misiniz? Beyoğlu Doğruyol’da Gülistan Birahanesi’ne geliniz. Genel sıhhat açısından içkilerin helal ve tasdikli olanını bulundurmaktayız. Akşam saat beşte başlayarak gece yarısına kadar ünlü Kemancı İhsan, ünlü Kemençeci Sotiri ve Kanuni Mustafa, Udi İhsan, Udi Marko ve klarnet Seyfi, okuyucu Muhittin ve Sıtkı Beyler ve Şamram Hanım çalıp söyleyerek müşterileri memnun edeceklerdir.”  </p>
			<p class="paragraf">“Şehzadebaşı Millet Tiyatrosu: Ünlü sanatçı Naşit Bey şerefine (<span class="CharOverride-2">Kin ve Aşk</span>) müthiş dram bir perde, (<span class="CharOverride-2">Kadın Galip, Erkek Yenik</span>) kahkahalı komedi bir perde, (<span class="CharOverride-2">Aman Vermez Avni İstanbul Çapkını</span>) bir perde, (<span class="CharOverride-2">Çocuk Kimden</span>) komedi bir perde, (<span class="CharOverride-2">Bozacı Kuvarteti</span>). İşbu komediler Naşit Bey ve arkadaşları tarafından mükemmel bir surette oynanacaktır.”  </p>
			<p class="paragraf">“Kemal Bey sineması: Temiz duygulu Mariye Jakobini ile sanat arkadaşı Lea Giz tarafından oynanan <span class="CharOverride-2">Atanta</span> (6 bölüm.)”  </p>
			<p class="paragraf">“İstanbul’un en süslü sineması Alemdar. Her gün gündüz hanımlara, gece beylere: Büyük İtalyan dramlarından <span class="CharOverride-2">Nikrana</span> (6 bölüm) Aşkî polislik dram.”  </p>
			<p class="paragraf">Dün akşam yaşamaya biraz ısınırım umuduyla gezmiştim, bütün gece gördüklerim, artık bu bencil insanlardan kurtulmak gerektiğini anlattı. Bu sabah her zamanki gibi kalktım. Yıkandım. Yalnız fazla olarak boy aptesti aldım. İnsanlar felaket günlerinde manevi güçlerden yardım istemek zorunda kalıyorlar. Tanrı’dan suçlarımı bağışlamasını dilerim. Fakat yüreğimi asıl yaralayan, şu felaket sırasında milletime yararlı bir iş görememek... Ah önemli bir iş yapabilsem de kendimi astırabilsem! Asılmak... Şimdi bana bu kelime ne kadar daha kolay geliyor.  </p>
			<p class="paragraf">Gazete okumamak kararını bozduğum ne kadar iyi olmuş. Eğer gazete okumasaydım, bunca zamandır debelendiğim rezilliği bugün kesip atamazdım. Kararımı veremezdim. İnsanlardan çok uzaklaştığımı sanmakla meğer ne kadar yanılmışım. Meğer ben, kendimi çoktan bitirmiş sayarken tanımadığım insanların bile yanında, yüreğinde yaşarmışım. Yüzünü hiç görmediğim Üstteğmen Kadri Bey kardeşim! Sana teşekkür ederim. Başımıza gelenleri gazeteye bildirmeseydin ben, kim bilir daha ne kadar sürünecektim. Sağol, var ol! Çok, çok yaşa! Vatanın mutluluğunu benim için de gör!  </p>
			<p class="paragraf">“Aksaray tramvayıyla Eminönü’ne giden istihkâm talim ve tecrübe subaylarından Üstteğmen Kadri Efendi yazıyor: 667 numaralı Vatman Kâzım bir Türk kadınına hakaret ediyordu. ‘Kadınlara karşı böyle şeyler söylemek doğru değildir. İnsan hiç kızkardeşine hakaret eder mi?’ diyecek oldum. ‘Subaylığın modası geçti. Artık kimseye söz geçiremezsiniz. Çalım da satamazsınız.,’ diye başladı. Arkadaşı 613 numaralı Ahmet de ona arka çıktı. Polisi çağırmak zorunda kaldım.”  </p>
			<p class="paragraf">“Mülazım ve yüzbaşılara 230 kuruşa üç metre şayak, birer pabuç vermek çareleri araştırılıyor. Bu haber duyulalı beri birtakım subayların büsbütün hırpani giyinmeye başladıkları söyleniyor.”  </p>
			<p class="paragraf">“Vatanın felaketine dayanamayan Maarif Nezareti ortaöğretim kalemi memurlarından Yedek Subay Mustafa Nami Bey, dairesinde tabancayla kendisini vurmuştur. Böylece son aylarda, aynı etki altında kendisini vuran subaylarımızın, savaşçılarımızın sayısı üçe yükselmiştir. Bunlardan birisi Erenköylü yedek subaylardan Arif Bey’le, adını yazmak istemediğimiz bir başka yedek subayımızdır.”  </p>
			<p class="paragraf">Şimdi artık bu satırlara son vererek ailemden görebildiklerimi göreceğim. Sonra yapılacak en doğru iş, Ada’ya bilet alıp son vapura binmek, kafaya bir kurşun sıkıp kendimi denize, sonsuz derinliklere, ölüme bırakmak... Güneşi, dünyada her şeyi bugün son defa göreceğim. Her şeyi... Caaanım İstanbulumu...  </p>
			<p class="paragraf">  </p>
			<p class="paragraf">“ACI BİR ÖLÜM: Çanakkale Müstahkem Mevki Komutanı Albay Şevki Bey’in Yaveri Mehmet Ali Bey dün gece, Ada’ya giden son vapurda, eldivenlerini, kalpağını bir de kapalı büyük zarfı saltanat hanedanına mahsus kamarada bırakarak vapurun burnuna gitmiş, kafasına bir kurşun sıkarak kendisini denize atmıştır. Bütün aramalara rağmen cesedi bulunamamıştır. Mehmet Ali Bey 21 yaşındaydı. Hayatının son yıllarını cephelerde geçirmiş, Çanakkale’de, Kafkasya’da, Filistin’de kahramanca çarpışmıştı. Şiirle ve edebiyatla uğraşır çok nazik ve çok duygulu bir Türk subayı olan Mehmet Ali Bey’in ölümü silah arkadaşlarını yürekten kederlendirmiştir.”  </p>
			<p class="paragraf">Kâmil Bey dergideki fotoğrafa bir zaman, derin bir acıyla baktı. Evet, yakışıklı delikanlıydı Üstteğmen Ali Efendi... Daha korkuncu, iyice rötuş edilmiş resminde yumuşacık gülümsemesiyle çok iyimser, alabildiğine de mutlu görünüyordu. Bu fotoğraf, zor beğenir bir genç kıza gösterilmek üzere görücülere verilmek için çıkarılmış gibiydi.  </p>
			<p class="paragraf">Kâmil Bey birden irkilip, çevresini ürkek araştırdı. İki ayrı ses, odanın loşluğunda sanki fısıldaşıyordu; birisi Nermin’in, öteki Üstteğmen M. Ali Efendi’nin...  </p>
			<p class="paragraf">“Ah caaanım İstanbul!”  </p>
			<p class="paragraf">“Canım İstanbulum...”  </p>
			<p class="paragraf">İstanbul, pencereden göründüğü kadarıyla, ağır yaralar alarak yere serilmiş bir erkek gövdesine benziyor; gezgin satıcıların, akşam alacasının derinliklerinde, yükselip alçalan anlaşılmaz sesleriyle sanki inliyordu.  </p>
			<p class="paragraf">  </p>
			<p class="paragraf">Nermin’in halası, Nişantaşı’nın en değerli kârgir konaklarından birini satın almış, girişten başlayarak tıka basa antika eşyalarla doldurmuştu. “Buna dayalı döşeli denmez, düpedüz antika deposu denir,” diye suratını buruşturdu, ilk gördüğünde Kâmil Bey; bu kadar pahalı karışıklığın içinde yaşamaya insanların kendilerini nasıl mahkûm ettiklerini bir türlü de anlayamadı.  </p>
			<p class="paragraf">Bu üç kişilik ailede antika eşya merakına önce kimin düştüğü artık bilinemiyordu.  </p>
			<p class="paragraf">Önce kim girmişse girmiş, giderek ötekileri de arkasından sürüklemişti. Evin böyle antika deposu haline gelmesinde ana, baba, kız, eşit olarak suç ortağıydılar. Her şeyde üç ayrı yola saptıkları için koltuklarda kanapelerde Sabriye, Luilerden XV.’yi tutuyor. Hala Hanım, Mari Antuanet’in kanlı sonuna çok acıdığı için XVI.’ya bayılıyordu. René Dubos’un bu bahtsız kraliçe için “yarattığı” söylenen bazı komodin konsolların, Serwerolfeger tarafından yapılmış bir mücevher çekmecesinin çok pahalı kopyalarını ele geçirmişti. Bilhassa evine gelen Amerikalılara karşı bunların sahici olabilecekleriyle övünüyordu. Enişte Bey altına güç yetiremediği için gümüşe, bunun yanı sıra da porselen biblolara meraklıydı. Göz bebeğiyse, J. Fieffe’in olduğunu yeminle ileri sürdüğü oymalı duvar saati... Gümüş şamdanların, duvar tabaklarının sayısı artık bilinemiyordu. Sabriye yatak odasının bitişiğine Fontainebleau Sarayı’ndaki Türk buduarının tıpkısını yaptırmıştı. Halıların çoğu yere değil duvara asılacak cinstendi. Enikonu tablolar... Bir iki sahici Goblen, birkaç tane sahiciye yakın ya da eskiliğine kadar iyi taklid edilmiş Arras, birkaç gerçekten değerli Şiraz halısı başta geliyordu.  </p>
			<p class="paragraf">Kâmil Bey İstanbul’a ayak bastı basalı –on beş günden beri– kendini müzelik olmuş saymakta, ancak astım hastalarının anlayabileceği dayanılmaz bir tıkanıklıkla bunalmaktaydı. Oysa ev sahipleri çok naziktiler, çok da seviyorlardı kendilerini... Paralanıyorlardı. Hala Hanım’ın otoritesiyle evde servis şaşılacak kadar düzgün, yemekler nefisti. On beş günde belli belirsiz tombullaşmışlar, kemerleriyle çekişmeye bile başlamışlardı. Öyleyken, Kâmil Bey bu cendereden nasıl kurtulacağını derinden derine düşünüyor, gittikçe telaşlanıyordu. İçinde bulunduğu para derdi buranın giderlerinden hiçbirini karşılamaya kesinlikle elverişli olmadığından, masrafa katılmayı yarım ağızla da olsa öne sürmek söz konusu değil. “Borçlanırım da sonra öderim,” demek, kendi kendisine bile, şu sıra biraz komik hatta alçaltıcı geliyordu.   </p>
			<p class="paragraf">Kâmil Bey böyle düşünerek, aynada kara papyon kravatını kolayca bağlayan smokinli Kâmil Bey’e yorgun, ayıplamış gülümsedi.  </p>
			<p class="paragraf">Bu gece yemeğe çağırılan konuğun önemli biri olduğu anlaşılıyordu. Akşamdan sonra çıkmadığı halde, Hala Hanım da, Enişte Bey de birkaç günden beri başka bir yere söz vermemesini tembihlemişlerdi sıkıca...  </p>
			<p class="paragraf">Genellikle Enişte Bey iş ilintilerini eve getiremiyordu. Akşam yemeğinde bulunanlar Hala Hanım’ın yaşları geçkin ama yürekleri genç ahbaplarıyla Sabriye’nin sosyetedeki poker arkadaşlarıydı. Bunlar Kâmil Bey’le Nermin’i izleyip inceliyorlar, özelliklerini anlamaya, hangi işlere yarayabileceklerini kendilerince kestirmeye çalışıyorlardı.  </p>
			<p class="paragraf">Erkeklerin birtakımı politikacı, birtakımı hariciyeci, çoğunluğu da yabancı subay ve elçilik yüksek memurlarıydı.  </p>
			<p class="paragraf">Kâmil Bey, sofradaki sohbetlerin iki yönden de dışında kalıyordu. Kimi geceler aşırı, uydurma, sinire dokunur, gürültülü kahkahalarla gittikçe sulanan neşelere durgun mizacı yüzünden istese de katılamamakta, kimi geceler Batı sanatı üzerinde yapılan şaşılacak kadar yüzeyde, önü sonunu tutmaz, basmakalıp, uşak beğenisi, uşak yılışıklığı övgüleriyle sürdürülen bilgiçlik numaralarından bunalmaktaydı. Saçlarıyla bıyıklarını her sabah boyayan; Paris’i, Berlin’i, Roma’yı, Viyana’yı, Beyoğlu gibi tanıdığıyla kasılan bir büyükelçi eskisi vardı ki, her söze “Bilirsiniz,” diye çok kibar başlamakta, “Bulvar Haussman’dan Monmartre’a sapan Rue de Taitbout’yu bilirsiniz... Rue de Chateaudun’a çıkar. Köşedeki büyük meyhanenin ispesyalitesini... Kırmızı şarabı hatırladınız. Nasıl derler... Ven Roze... İçine, bilirsiniz, gül yaprağı koyulur!” “Koyulur”a “koyuğluğ” diyor, Kâmil Bey’in tüylerini diken diken ediyordu.) Her “Bilirsiniz”den sonra küçücük meydan adları, en daracık sokaklardaki eski dükkânlar, “bistro”lar, gizli “Tripo”lar... Kâmil Bey, o zamana kadar çok sevdiği Fransızcadan nerdeyse iğrenecekti. Konuşurken kendi sesinde taklitçi büyükelçi eskisinin sesini duyar gibi oluyor, sırtı ürpererek kekelemeye başlıyordu.  </p>
			<p class="paragraf">Bu geceki önemli konuk bunlar ya da bunlardan biri değildi herhalde... Merak da etmiyordu pek... Baş ağrısı bahanesiyle yemekten sonra hemen odasına çıkmaya kararlıydı.  </p>
			<p class="paragraf">Başka bir zaman, bir başka yerde tanışsaydılar, İngiliz de bu kadar yumuşak, bu kadar alçakgönüllü olsaydı, Kâmil Bey geceden memnun olacaktı. Sör Henri Dikson uzun yıllar Uzakdoğuyu dolaşmış, ayrıca Boerlerle savaşmış soylu İngiliz subaylarındandı. Kutul-Ammare’de esir düşmüş, rütbesi ve Entellicens servisteki önemli yeri bakımından General Tavnshend’le beraber Büyükada’da oturup savaşın sonunu beklemesi mümkünken, isteyerek Afyonkarahisar’daki, Kastamonu’daki esir kampında kalıp Anadolu’yu öğrenmeye çalışmıştı. Mütarekeden sonra memleketine Mısır yoluyla gitmesi, Lavrens’i görüp Osmanlı İmparatorluğu üzerine konuşmak içindi. Böylece kendi görüşlerini, bir kere de bu garip YakınDoğu karıştırıcısının fikirleriyle karşılaştırmakta fayda gördüğünü söylüyordu. Sonra İngiltere Büyükelçiliği ataşemiliterliği ödeviyle İstanbul’a gelmiş, ek hizmet olarak da İşgal Kuvvetleri fevkalade komiserliği yardımcılığına atanmıştı. Şimdiyse, hem jandarma müfettişi hem Yakındoğu Müttefik Başkomutanlığı Kurmay Başkanlığı Haberalma Şefiydi.  </p>
			<p class="paragraf">Enişte Bey’le çok içli dışlı görünüyor, kendi evinde gibi rahat davranıyordu. Kadınlarla hemen hiç ilgili değildi. Ayşe’nin yanağını bile biraz ürkek okşamıştı.  </p>
			<p class="paragraf">Kâmil Bey’e başından beri nedense aşırı saygı gösterdi, sofrada hep onunla konuştu. Kimliği, özellikleri, yaşadıkları üzerinde bilgi edinmek istediği belliydi. Savaş öncesi Karpat’taki ayı avlarından, İngiltere’deki, Fransa’da, İtalya’da, İspanya’daki dostlarından, hatta elçilikteki tercümanlık işini parasız yaptığından haberli olduğunu saklamamış, buna karşılık yemekten sonra salona geçip viski içmeyi sürdürdükleri sırada bile asıl tanışma nedenine değinmemişti.  </p>
			<p class="paragraf">Anadolu’da gördüklerini, Türk milleti hakkındaki fikirlerini anlatıyordu:  </p>
			<p class="paragraf">“Benim burada ilk öğrendiğim gerçek, Türkleri tanımadığımız oldu. Fransızlar sizinle bizden çok önce ilinti kurdular. Politikacılarımızın, yüksek rütbeli subaylarımızın hemen hepsi, Türkleri, bugünkü yenik hallerinde, Hintlilerle, hatta Afrikalılarla eşit sayıyorlar. Oysa siz Türkler yüzyıl öncesine kadar dünyanın en büyük imparatorluklarından birine sahiptiniz. Yüzyıl öncesine kadar teknikte de pek büyük bir fark yoktu sizinle bizim aramızda... Biz buharı makineye uyguladıktan sonra sizi hızla geçtik.”  </p>
			<p class="paragraf">“Durdunuz mu üstünde? Siz buharı makineye uyguladığınız halde, biz neden yapamamışız bu işi? Örnek önümüzdeyken... Batılılaşmaya da yöneldiğimiz halde?”  </p>
			<p class="paragraf">“Buharı makineye uygulayanlar burjuvalardır. Bana kalırsa burjuvalarınız olgun değildi sizin... Hatta bir bakıma, bizdekine benzer burjuvanız hiç yoktu?”  </p>
			<p class="paragraf">“Neden yok?”  </p>
			<p class="paragraf">“Bence... Bizans uyuttu sizi... Bu benim kişisel düşüncem... Belki yanlıştır. Çürümüş Bizans, Türk’ün canlı ruhunu bozdu, yumuşattı, nasıl derler, pelteleştirdi. Gerçek budur bence... Bu ne kadar gerçekse, Türklerin çekildikleri Anadolu’da, kendilerinin gerçek fikirlerini tanımamış bir dünyaya karşı çıkacakları, el ele, gönül gönüle verip direnecekleri de o kadar gerçektir. Uzun yıllar Anadolu insanlarının arasında yaşadım. Cevherinizi inceledim. Dayanışma geleneğiniz var. Zümreler arasındaki uçurumları er geç kapatacaksınız. Türkler sık sık, kolayca yer değiştiriyorlar. Tarihte bu böyle... Yeni yerlerine rahatça yerleşiyorlar. Orasını savunmaya hazırlanıyorlar. Ben bunu, özellikle Rumeli göçmenleriniz için söylüyorum. Sizin bir başka özelliğiniz de, karanlıktan çıkıp başınıza geçenlerin kimliğini aramamanız, onları hemen hemen hiç yadırgamamanızdır. Çok önemli bir milli özelliktir bu, pek büyük bir güçtür.”  </p>
			<p class="paragraf">Viskiden, ince Havana purosundan içti. Gözlerini kısmıştı. Sesinde garip bir yumuşaklık vardı. Kâmil Bey sözün başında memnunlukla dinlerken, belki de sesteki garip yumuşaklıktan işkillenmiş, söylenenleri değil, bu sözün nereye getirileceğini kestirmeye girişmişti.  </p>
			<p class="paragraf">İngiliz subayı, bir Türk’ü bir Türk’e anlatmada hiç zorluk duymadan sözünü sürdürüyordu.  </p>
			<p class="paragraf">“Büyük güçtür, eski başbuğların yerine yeni başbuğları koyabilmek... Yeni başbuğlardan emir almak, bunları hiç duraklamadan uygulamak... Emri kimin verdiğine değil, emrin ne dediğine bakmaktan gelir bu olgunluk... Bir milletin yaşamak gücü bence bu özelliktir. Ancak böyle özelliği olan toplumlar, en ölü sanıldıkları sıralarda kalkıp dikilirler. En umulmaz direnci gösterirler... Böyle toplumlardan en durgun sıralarında en keskin tepkiler beklemeli... Bugün 1920 yılı Mart ayındayız! İşte size güvenle söylüyorum. Anadolu’nun tepkisi bizim Loyit Corc gibi, Amerika’nın Vilson’unu, Fransa’nın Klemanso’sunu, İtalya’nın Orlando’sunu da yüzlerce danışmanlarıyla beraber şaşırtacaktır. Savaştan sonra, galip devletlerin bu ünlü diplomatlarca, kurulduğu sanılan düzeni siz altüst edeceksiniz!”  </p>
			<p class="paragraf">Kâmil Bey gözlerini kırpıştırdı.  </p>
			<p class="paragraf">Kadınlarla Enişte Bey, İngiliz’le Kâmil Bey’i yalnız bırakmak istemişler gibi, salonun öbür ucuna gitmişlerdi.  </p>
			<p class="paragraf">İngiliz hep öyle kendinden emin, karşılık beklemeden konuşuyordu.  </p>
			<p class="paragraf">“Aslına bakarsanız bu savaşta yenilen Türk milleti değil, Türk devletidir.”  </p>
			<p class="paragraf">“Her millet için böyle olmaz mı bu?”  </p>
			<p class="paragraf">“Hayır! Sizin özelliğiniz burada... Bu özelliğin en önemli yanı da dış görünüşüyle yabancıları kolay aldatması... Anadolu’yu dolaşan bir yabancı neyle karşılaşır? Hasta, bakımsız, güçten büsbütün düşmüş, bütün umutlarını yitirmiş bir halk yığını... Görünürde, yani üretimde erkekten çok kadın var. Çocuklar, yani gelecek kuşaklar, sıtmadan karınları şişmiş, derileri incelip yeşile dönmüş zavallılar... Bugünden yarına çıkacakları şüpheli... Üretim araçları, ilk tarım çağlarındaki kadar ilkel... Toprak da üstünde yaşayanlar kadar güçsüz... Demek, Anadolu, maddesiyle, insanıyla, ruhuyla hiçbir dayanağı olmayan yarı ölüler ülkesi... ‘Burada, kimseden en ilkel, en doğal yaşama tepkisi beklenemez. Bunlar ölüme karşı bütün canlılarda görülen en küçük savunu kımıltısını gösteremezler; maddi, manevi her baskıyı, her yeni durumu dirençsiz kabullenirler,’ derseniz yanılırsınız! Türk’ü küçümsemek aptallıktır. Dediğim gibi... Hepimizi şaşırtan İstanbul... Daha doğrusu Bizans... İstanbul kımıltısız... Ruhsuz... Subayları katmıyorum bu ruhsuzluğa... Onların sakatları bile kabullenmiyorlar bu yenilgiyi... Çünkü suçlu sayıyorlar kendilerini bu işte... Savaş sakatı olmak bile utançlarını silip alamıyor üstlerinden... Amerikalılar bu ruh halini sezebilseydiler, Anadolu’ya yardım ederlerdi. Biz bir türlü dert anlatamıyoruz liberallerimize... Daha doğrusu sivillerimize... Türklerin bahtsızlığı, bence böyle çetin bir dönemde, Morgentav gibi bir Türk düşmanı Amerikan elçisinin karşılarına çıkmasıdır. “Biraz düşündü, purosunu çekti. “Bir bakıma iyi de oldu bu rastlantı... Direnmenin şanı, şerefi size kalacak...”  </p>
			<p class="paragraf">Kâmil Bey, birkaç gündür hatırlayıp hariciyecilere sormak istediği soruyu ağızdan kaçırdı.  </p>
			<p class="paragraf">“Önleyemez miydi İngiltere Yunanlıların İzmir’e çıkmasını? O zaman uzlaşılırdı kolayca... Yeniden davranmaya, belki de kan dökülmesine meydan kalmazdı!”  </p>
			<p class="paragraf">“Sizin bir atasözünüz var. ‘Akacak kan damarda durmaz’ derdiniz.” Şakanın kaba kaçtığını anlayarak hemen toplandı. “Ben askerim, ama kan dökmekten yana değilim. İspatı da Kutul-Ammare’de size teslim olmam... Sör Tavnshend de ben de, kan dökülmemesi için kolayca teslim olduk. Yiyeceğimiz, cephanemiz boldu. Yardım da umulabilirdi. Daha doğrusunu isterseniz, Halil Paşa’nın birlikleri de bizi bunaltacak güçte değildi. Size bir gerçeği daha açıklayayım... Gizlidir ama, siz bizim dostumuzsunuz!” Kâmil Bey irkilince gülümsedi. “Oxford ingilizcesini bu kadar güzel konuşan bir insan İngiltere’ye düşman olamaz. İstese de olamaz! Açıklayacağım gizli şudur: Yunanistan’ın İzmir’e asker çıkarmasından önce, kan dökülmemesi için kralımızın hükümeti, bilhassa biz askerler, bütün tedbirleri aldık. Birinciye dövüşmesi umulan Nurettin Paşa’yı değiştirttik. Türk birliklerinin silahlarını topladık, toplarının kamalarını söktük!”  </p>
			<p class="paragraf">“Saldırıyı önleseydiniz, Yunanlılar’ın silahlarını alsaydınız da, işgal hiç olmasaydı...  </p>
			<p class="paragraf">“Dedim ya, her zaman akıl idare etmiyor memleketleri...”  </p>
			<p class="paragraf">“Loyit Corc bu kadar akılsız mı? Akılsızsa nasıl oluyor da İngiltere gibi büyük bir memleketin başına getirilebiliyor?”  </p>
			<p class="paragraf">“Bunu size anlatmak güç... İngiliz demokrasisinin oyunudur bu... Çoğu zaman akıllı İngilizler de demokrasi denilen bu maskaralıktan memnun değil, ama çaresiz katlanıyor. “Biraz daldı. “Hayır! Loyit Corc’a aptal denilemez. Memleketimin yetiştirdiği ender devlet adamlarındandır, bunların da en büyüklerindendir.” Küçük bir çocuğu avutur gibi sesini yumuşattı. “Düzelecek hepsi... Göreceksiniz, en umulmaz sırada düzelecek... Elverir ki bizler, yani siz, biz hepimiz, tarihin yüklediği ödevleri duraklamadan yerine getirelim!” Köşedekilere bakıp sesini biraz alçalttı. “İlgilendiniz mi İngiliz Dostları Derneği’yle?”  </p>
			<p class="paragraf">“İngiliz Dostları Derneği mi?” Enişte Bey’den böyle bir şey duyduğunu hatırladı. Galiba Enişte Bey de kurucularından olmalıydı. “Yok hayır! Kim kurmuş? Nerede?”  </p>
			<p class="paragraf">“Burda... Türkler kurdu. Başında büyük din adamlarınızdan biri var: Sait Molla... Din bilginlerinizin büyüklerinden...”  </p>
			<p class="paragraf">“İngilizler de kurdular mı, bunun karşılığını? Onun başına din bilginlerinizin büyüklerinden biri geçti mi?”  </p>
			<p class="paragraf">“Latife etmek istediniz ama yarısı gerçektir söylediklerinizin... İngiltere’de böyle bir dernek kurulmadı henüz... Buna karşılık buradaki derneğin güçlenip gelişmesi için memleketimizin ünlü rahiplerinden biri çalışıyor. Adı, Fruw’dur. Bu adı aklınızda tutun... Sık sık duyacağınıza eminim. Hatta ilgilenirseniz tanışmanız bile mümkündür.”  </p>
			<p class="paragraf">“Çok mu bizdeki İngiliz dostları? Ne kadar?”  </p>
			<p class="paragraf">“Geçen ay derneğe kaydolanlar elli bini aşmıştı. O zamandan bu yana belki de altmış bini bulmuştur.”  </p>
			<p class="paragraf">“Altmış bin... Ben başka türlü sanmıştım. Yalnız aydınlar arasında... Altmış bin sayısında biraz abartma olmasın! Ben İngiltere adasının haritadaki yerini bilen bu kadar vatandaşımız bulunduğunu sanmıyorum.”  </p>
			<p class="paragraf">“Aydınlardan çok, halka gitmeyi uygun gördüler.”  </p>
			<p class="paragraf">“Nasıl anlatabiliyorlar halka bu işi? Zorluk çekmiyorlar mı?”  </p>
			<p class="paragraf">“Hayır! Dernek üyelerine kimlik kartları bastırdılar. Sağında Osmanlı sancağı, solunda İngiliz bayrağı var. Aralarına tasdikli fotoğrafı koyuluyor üyelerin... Bir çeşit lesepase... İşgal polisinden kolaylık görüyorlar. Anladınız mı?”  </p>
			<p class="paragraf">“Hayır!”  </p>
			<p class="paragraf">“Esnafın, gezgin satıcıların, hele geceleyin şurada burada gezenlerin... Laf aramızda, Türk polisiyle çatışmaktan çekinenlerin işine geliyor.” Kâmil Bey suratını asmıştı. İngiliz subayı gene içini çekti. “Karışık zamanların yolları da karışık oluyor. Bunu yadırgamamalı...”  </p>
			<p class="paragraf">“Böyle bir dernekle nasıl bir ilgi kurabilmemi düşündünüz?”  </p>
			<p class="paragraf">“Hiç... Aklıma geldi öyle... Haberiniz oldu mu, üstünde durdunuz mu, öğrenmek istedim. Savaş yüzünden iktisadi durumunuzun bozulduğunu söylemişlerdi. Bir yardımımız dokunabilir mi diye araştırdık!”  </p>
			<p class="paragraf">Kâmil Bey, Halanım ailesinin Nermin’i de alarak kendisini niçin İngiliz’le yalnız bıraktıklarını artık iyice anlamıştı. Kızacağına, ürkeceğine rahatlayıverdi. Gülümseyerek enikonu dostça sordu:  </p>
			<p class="paragraf">“Bulabildiniz mi bir çıkarını bari?”  </p>
			<p class="paragraf">“Her şeyin bir çıkarı bulunur. Hele İngiltere İmparatorluğu bunu isterse...”  </p>
			<p class="paragraf">“Kişilerle de ayrı ayrı uğraşacak zaman bulabileceğine emin misiniz? Hem de dünkü düşman memleketlerden birinin vatandaşıyla...”  </p>
			<p class="paragraf">“İngiliz kültürüyle yetiştiniz. İmparatorluk, kültürünü taşıyan herhangi bir kimseyi, sizin gibi soylu bir aileden gelmese bile, gücü yettiğince korumaya çalışır. İşgalimiz altındaki yerlerde topraklarınız, değerli hisseleriniz var. Eğer anlaşabilirsek sadece biz size yardım etmiş olmayacağız, siz de bize büyük yardımlarda bulunacaksınız!”  </p>
			<p class="paragraf">Kâmil Bey bu söze gerçekten şaştı. Şaşması, “Böyle bir yardımı dokunabilir mi?” sorusundan geldiği kadar, böyle bir şey söz konusu değilse karşısındakinin kendisini boş laflarla aldatılacak kadar alık gördüğündendi.  </p>
			<p class="paragraf">Sör Henri Dikson viski bardağını aldı, sözü değiştiriyor, daha doğrusu çok değersiz bir şeyden laf ediyor gibi sordu:  </p>
			<p class="paragraf">“Şirketi Hayriye’nin hisse senetleri var mı sizde?”  </p>
			<p class="paragraf">“Şirketi Hayriye’nin mi? Hayır... Sanmıyorum! Neden sordunuz?  </p>
			<p class="paragraf">“Aramızda kalmak şartıyla, söylüyorum. Boğaziçi Vapur Kumpanyası’nı Fransız dostlarımız ele geçirmek istiyorlar. Oysa İngiltere bunu uygun görmüyor. Böyle senetleriniz varsa gerçek değerinin çok üstünde satın alabiliriz.”  </p>
			<p class="paragraf">“Hayır!. Bende yok!... Aklımda yanlış kalmadıysa, bu şirketin hisse senetleri Türklerden başkasına satılamaz. Tüzüğü böyledir.”  </p>
			<p class="paragraf">“Tüzükler değişir. Değişmeseler de, hiç bozulmadıkları halde yasakladıkları şeyler kolayca yapılabilir. Kanuna göre yüzde yüz Türk olduğu halde, aslında Türk-Fransız olanlar hiç mi yok?.  </p>
			<p class="paragraf">İngiliz pot kırdığını anlayarak alt dudağını dişledi. Aptallık etmiş, bu lafla Kâmil Bey’den Türk-İngiliz olmasını istemişti. Kâmil Bey gittikçe keyifleniyordu. Anlamazlığa vurdu:  </p>
			<p class="paragraf">“Sahi! Vardır, olmaz mı? Şu halde arttırmaya binecek... En çok verenin üstünde kalacak bizim Boğaziçi vapurları desenize...  </p>
			<p class="paragraf">“Hayır! Biz de, Fransızlar da açıktan açığa rekabete girişmek istemiyoruz.” Biraz daldı. “Demek bu şirkette yok hisseniz... Nereden aklımda kalmış böyle bir şey? Tamam! Ya bir başka Kâmil Bey olacak ya da Kâmil’e benzer bir başka ad... Sizinle ilintilerimizi zorlaştıran bir mesele de soyadı taşımamanız... Herkes Mehmet, herkes Ahmet... İnsanların sizde kolay kolay ortaya çıkmaları da, kolay kaybolmaları da bundan... Yanılmışım... Özür dilerim! Ama gene de yardım edebiliriz birbirimize... Musul petrollerinde oldukça önemli hisseniz olduğunu biliyorum.  </p>
			<p class="paragraf">Bunu, herhangi bir saklamayı önlemek için söylediği açıktı.  </p>
			<p class="paragraf">Kâmil Bey’in keyfi kaçtı. Eniştesi, İngiliz’in kendisiyle konuşmak istediği konuyu neden açmamıştı önceden? Baskına uğratmak için mi? Hangisi uygun gördü baskını? Sahici İngiliz mi, Türk-İngiliz mi? Can sıkıntısı öfkeye dönüyordu. Geçenlerde bir yolunu bulup petrol hisselerini, ucuz pahalı, satmayı düşündüğü halde birden kesinlikle satmamaya karar verdi. Duraklamadan verdiği bu kararla rahatlayıp öfkeden sıyrıldı. “Nereden çıkardılar bu herifler benim Türk-İngiliz olduğumu?” diye bir yandan düşünüp bir yandan dinliyordu.  </p>
			<p class="paragraf">“Osmanlı hanedanı üyeleri çoktan satmaya başladılar hisselerini... Geçenlerde, Abdülhamit’in kızlarından Şaziye Sultan’a küçük bir hisse için on bin İngiliz altını verdik. Aslında, biliyorsunuz, Musul ve çevresindeki petrol alanlarının gerçek sahibi Abdülhamit’ti. İttihatçılar elinden aldılar mülkiyetini... Biz, bunu olupbitti de sayabiliriz. Barışta bu topraklar mutlaka sınırlarınızın dışında kalacak... Kılıç hakkının ne demek olduğunu siz Osmanlılar iyi bilirsiniz. Hiçbir şey ödememek de mümkündü. Fakat İngiliz İmparatorluğu, eski düşmanlarının mülkiyet haklarına bile saygılıdır. Sizin hisseniz Şaziye Sultan’ın hissesinden pek fazla değilse de, daha da az değildir. Sultan telaşlanmasaydı, belki birkaç bin lira daha koparırdı.”  </p>
			<p class="paragraf">“Demek biz telaşlanmazsak koparacağız!” Kâmil Bey gülümsüyordu. İngiliz subayı birden değişmiş, soylu savaşçılıktan madrabazlığa geçip eskici Yahudilerin kelimeleriyle konuşmaya başlamıştı. Durum gittikçe eğlenceli oluyordu.  </p>
			<p class="paragraf">“Enişteniz İbrahim Bey dostumuzdur. Sizinle dost olmamak için de hiçbir sebep yok. Bizce yok. Akıllı adamsınız, kültürlüsünüz! Sizce de olmamak gerek... Hisselerinizi bize satmanızda başkaca faydalar da...”  </p>
			<p class="paragraf">Kâmil Bey hep gülümseyerek, dostluğa alınacak yumuşak sesiyle İngiliz’in sözünü kesti:  </p>
			<p class="paragraf">“Bir yanlışlık olacak sör! Benim petrolde hissem yok, Kerkük’te birtakım topraklarım var.”  </p>
			<p class="paragraf">“Evet! Biliyorum. Petrolü sözgelimi kullandım. Topraklarınızı satın bize...”  </p>
			<p class="paragraf">“Hiç düşünmedim. Rahmetli babam, toprak satmayı sevmezdi. Vasiyeti vardır bana... Bundan başka, bu derece değerli toprakları satmak zorunluğu duyacak kadar...”  </p>
			<p class="paragraf">“Affedersiniz... O anlamda söylemedim. Bu bir politika alışverişidir. Tekrar edeyim, bizim için, hem de bir bakıma sizin için yararlı...” Biraz bekledi. Kâmil Bey bir şey sormayınca sözünü sürdürdü. “‘Sizin için bir bakıma,’ dedim. Osmanlı vatandaşısınız! Savaştan sonra dünya çok değişti. Bunu sizin gibi bir insana kolayca söyleyebilirim. Osmanlı vatandaşları için savaş sonrası dünyasında yaşamak pek kolay olmayacak gibi...”  </p>
			<p class="paragraf">“Topraklarımı satarsam beni savunacak mı İngiliz İmparatorluğu?”  </p>
			<p class="paragraf">“Aslında İngiliz İmparatorluğu’na satacak değilsiniz topraklarınızı...”  </p>
			<p class="paragraf">“Ya?”  </p>
			<p class="paragraf">“Gülbenkyan adında bir vatandaşınıza satacaksınız. ‘Bir eski vatandaşınız’ demek daha doğru... Ermeni vatandaşlarınızdan biridir bu Gülbenkyan... Toprağınızı bir Ermeni’ye satmakla savaş içinde işlenen Ermeni kırımı suçundan da temizlenmiş olacaksınız bir bakıma...”  </p>
			<p class="paragraf">“Suçlu muyum ki? Olay yerinden binlerce kilometre uzakta bulunurken...”  </p>
			<p class="paragraf">“‘Manevi suçluluktan’ diyelim... Rahatlayacaksınız. Beklenmez üzüntülerden kurtulacaksınız.”  </p>
			<p class="paragraf">Kâmil Bey sözün uzaması üzerine telaşlanarak yaklaşan Enişte Bey’e bakıp gözlerini kıstı:  </p>
			<p class="paragraf">“Bugünlerde acele bir şey satmak zorunda mıyım Enişte Bey?  </p>
			<p class="paragraf">“Anlamadım! Ne satması?”  </p>
			<p class="paragraf">İngiliz can sıkıntısıyla söze karıştı:  </p>
			<p class="paragraf">“Yanlış anladınız beni... Pardon! Aslında ben anlatamadım.”  </p>
			<p class="paragraf">Bu araya giriş, İngiliz’in Türkçeyi ne kadar iyi bildiğini de meydana koymuştu. Kâmil Bey gülümsedi:  </p>
			<p class="paragraf">“Anlattınız çok güzel... Tehlikede olabileceğimi de eklediniz! Biraz ürkütmek isteğine benzediyse de...”  </p>
			<p class="paragraf">Enişte Bey’in telaşı gittikçe artıyordu:  </p>
			<p class="paragraf">“N’oldu canım?”  </p>
			<p class="paragraf">“Musul’daki toprakları hemen satmaya mecbur muyum? Borçlarımız çok mu birikti? Alacaklılar kapıyı mı çevirdi?”  </p>
			<p class="paragraf">“Ne borcu? Nereden çıkardınız borcu harcı?”  </p>
			<p class="paragraf">İngiliz ilk defa Türkçe konuştu:  </p>
			<p class="paragraf">“İstiyorum satmak Kâmil Bey... İstiyorum ki yok zarar Kâmil Bey çok... Verecek biz çok para... İngiliz... altın... Yok Musul Türkiya...”  </p>
			<p class="paragraf">Enişte Bey birden hatırlamış gibi gözlerini açtı:  </p>
			<p class="paragraf">“Anladım! Musul deyince anladım. Sör Henri dostumuz, belki sonunda büsbütün zarar ederiz diye düşündü. Geçende ben etmiştim sözünü, laf arasında yeri geldiydi de... ‘Çaresi?’ dedim. ‘Buluruz,’ dedi, Allah razı olsun! Toprakların kimde kalacağı belli değilmiş. Bakarsın işler uzar, büsbütün karışır. Hem de karışacağına şüphen olmasın, ben Anadolu’da başkaldıran İttihatçı eşkıyaların gidişatını hiç de iyi görmüyorum. Bilmediğimiz bir sebep yoksa, değerini de bulursak, satalım gitsin! Orayı satar, burada alırız! İstanbul’un hali berbat... Yüzük taşı sayılacak hanlar, apartmanlar yok bahasına el değiştiriyor. Belli bir geliriniz olur. Ne verdi Sör Henri dostumuz, sen ne istedin?” Birden canlanmış, pazarlık bağlamaya hazırlanan at cambazlarına benzemişti. Nerdeyse eline yapışıp, “Hadi iste!” diye sallamaya başlayacaktı. “Satılık olsa da olmasa da alıcının alımkârlığında ayıp yok! Bine satmazsın da on bine satarsın! Dün on bine ‘olmaz’ dediğimi, bugün bine ‘olur’ derim, gider. Ne verdi bakalım Sör Henri dostumuz?”  </p>
			<p class="paragraf">“Daha bir şey vermedi ama ben satmıyorum!”  </p>
			<p class="paragraf">Enişte Bey önce bu “Satmıyorum!” sözünün kesinliğini sezemedi. Kâmil Bey suratını asınca Hala Hanımı, Sabriye’yi, Nermin’i yardıma çağırdı. Nermin’le Sabriye pek karışmadılar ama Hala Hanım, İngiliz’le kocasını bir zaman desteklemeye çabaladı.  </p>
			<p class="paragraf">Kâmil Bey’in elli bin İngiliz altınına da olmaz demesi, üstelemenin faydasızlığını meydana koymuştu. Durumu anlayan İngiliz fazla uzatmadı. Fikrini değiştirirse bu pazarlığın kaldığı yerden başlayabileceğini söyleyerek ayağa kalktı. Hala Hanımı, kaba bir el sallayışla susturdu.  </p>
			<p class="paragraf">Dış görünüşünün gerçek İngiliz centilmenliği birden kaybolmuştu. Kâmil Bey bu “gerçek İngiliz centilmeni” ölçüsünün kendisine nereden geldiğini, neyi belirlediğini şaşarak düşündü. Hiç durmamıştı üstünde, çünkü şimdiye kadar hiçbir İngiliz’le pazarlığa oturup çekişmemişti. Biraz şaşkın, biraz ürkek bakıyordu. Herif apaçık değişmiş, Elizabeth çağının, aynı zamanda hem tüccar, hem büyükelçi, hem korsan, hem amiral olan sörlerine benzemişti. Nitekim, meteliksiz kalmış yenik bir Türk’ün inadını kırmaktan vazgeçmediğini saklamayan yırtıcı bir sırıtışla hep birden Garden Bar’a gidip birer viski içmeyi teklif etti.  </p>
			<p class="paragraf">Kâmil Bey anlayacağını anlamıştı. Gülümseyerek bu nazik davete teşekkür edip özür dilediyse de İngiliz o kadar üsteledi, ev sahipleri de ona öyle koşuldular ki, peki demek zorunda kaldı.  </p>
			<p class="paragraf">Garden Bar’ın kışlık salonu, tavandan yere kadar inen kırmızı kadife perdelere, sarı atlas döşemelerine, mauna boyanmış vernikli tahtalarına, masalardaki renk renk abajurlarına rağmen çadır salaşlığını örtememişti. Cazbandın kılığı Arjantinlilerle Macar Çingeneleri arasında melez bir şeydi. Hatta bacaklarındaki mujik pantolonları, kaba çizmeleriyle Rusların balalayka takımlarını hatırlatıyordu.  </p>
			<p class="paragraf">Müşterilerle oturup içen kadınların hemen hepsi beyaz Rus’tu. Sırtlarına saray toplantıları için yapılmış ağır tuvaletler giymişlerdi. Birkaçının boyunlarında, kulaklarında sahiciye benzeyen taşlar parlıyordu. Hemen hepsi orta yaşlı, olgun kadınlardı. Hayatın rezilliği önüne birer gerçek kahraman cesaretiyle dikilip körpe kızlarına gövdelerini siper etmişlerdi. Meydan okur gibi görmeden bakan çelik mavisi gözlerinden arada bir, nerede bulunduklarını, buraya nasıl geldiklerini araştıran kıstırılmış hayvan ürkekliği geçiyordu. Gülüşleri biraz yorgun, biraz kinliydi. İlacı bulunamamış öldürücü hastalığa tutulan insanların umutsuz gülümsemelerine benziyordu.  </p>
			<p class="paragraf">Müşterilerin hemen hepsi üniformalı işgal ordusu subaylarıyla savaşı kazanmış devletlerin elçilik memurlarıydı. Bu hal Kâmil Bey’e büsbütün acıklı geldi. Kanlı bir çetenin ortaklarıydı bunlar... İçlerinden birine hile yapmışlar, hissesini cebe indirerek kadınlarını kendilerine kadeh dolaştırmak zorunda bırakmışlardı. Bundan utanç duyacak yerde gizlice zevkleniyor gibiydiler. Bu zevklenmede, kaltabanlık edip çeteyi zora düşürmüş ortaktan öç alma payı da olmalıydı.  </p>
			<p class="paragraf">Sör Henri, Kâmil Bey’in aklından geçirdiklerini sezmiş gibi, “Bu iş kendiliğinden ateş almış bir cephanelik yangınıdır bence,” dedi. Kâmil Bey pek umursamadan sordu:  </p>
			<p class="paragraf">“Hangi iş?”  </p>
			<p class="paragraf">“Bolşevik Devrimi... Yangın çevrildi. Komşu evlere atlaması önlendi. Şimdi söndürülmesi kalıyor. Son haberlere bakılırsa uzun da sürmeyecek... Lehliler ilerliyor, Denikin orduları ilerliyor, Romenler ilerliyor. Lenin yok olmaktan kurtulamaz.”  </p>
			<p class="paragraf">“Nasıl boş bulundu kocaman Çarlık... O kadar polisiyle, ordusuyla?”  </p>
			<p class="paragraf">“Savaştan yararlandılar anarşistler... Rus milletinin romantik nihilistliği de yardım etti. Allah’a şükür, anladı mujikler artık, Çar babasız yapamayacaklarını... Bindikleri dalı kestiklerini... Hiçbir memleket, aydınlarının, soylularının, devlet adamlarının topundan bir anda vazgeçemez. Geçmeye kalkarsa kıyamet kopar. Ayaktakımı kısa zamanda yer birbirini... Gorki’yi bilirsiniz. Bolşevik yazarlardandı. Geçen hafta karısıyla beraber kurşuna dizmişler herifi Bolşevikler...”  </p>
			<p class="paragraf">“Bolşevik yazarsa, Bolşevikler neden kurşuna dizsin?”  </p>
			<p class="paragraf">“Ayaktakımına yaranılmaz da ondan... Anlaşamazsınız. Çünkü iyilikle kötülüğü ayırt edemezler. Bugün bir telgrafı vardı Havas ajansının... Verdiği haberi duysa ne kadar sevinirdi şuradaki güzel Rus hanımı...”  </p>
			<p class="paragraf">“Nedir?”  </p>
			<p class="paragraf">“General Pilsudski ile görüşmüş muhabirlerinden biri... Bolşevikleri nasıl yendiğini sormuş... ‘Her çarpışmada yeneriz, buna eminiz,’ demiş Lehli general, “Kızıl Ordu’yu meydana getiren birliklere askerlikten anlamaz birtakım bilgisiz adamlar kumanda etmektedir. İstediğimiz zaman, onları manevra sayesinde yeniyoruz,’ demiş...”  </p>
			<p class="paragraf">“Mümkün müdür yalnız manevra sayesinde orduları yenmek?”  </p>
			<p class="paragraf">“Başlarında değerli komutanlar yoksa... Birlikler eğitim görmemişlerse... Silahları kıtsa, mümkündür.” Birden toparlandı. Kadınlara döndü. “Özür dilerim hanımlar... Daldık gene.. Suç bende... Neden azarlamadınız Sabriye Hanımefendi?” Bardağını kaldırdı. İçtikten sonra Hala Hanım’ın önünde eğildi. “Bu tangoyu bana lütfeder misiniz efendim?”  </p>
			<p class="paragraf">İngiliz içmeye başlamıştı domuzuna... Bardağını her defa Kâmil Bey’e doğru kaldırıyor, adeta yarışmaya zorluyor, meydan okuyordu. Nermin içmezdi evvel eski, içkinin hiçbir çeşidini sevmezdi.  </p>
			<p class="paragraf">Halanım’ın gözleri baygınlaşmış, Enişte Bey’in yüzü morarmıştı.  </p>
			<p class="paragraf">Sabriye’nin enikonu sarhoş olduğunu Kâmil Bey tangoya kalktıkları zaman fark etti.  </p>
			<p class="paragraf">Omzundaki elini ensesine götürmüştü. Bir yandan tırnaklarını batırırken bir yandan karnını karnına sıkıca bastırıyordu.  </p>
			<p class="paragraf">Nermin’e göre ufak tefekti, ama hem biçimliydi hem de şaşılacak kadar tıkızdı. Kâmil Bey, hiç hazır olmadığı halde, belinin inceliğini, kalçalarının genişliğini, göğüslerinin sertliğini, ağzına yaklaşan sıcak soluklarla iç içe duydu. Ürkerek Nermin’in oturduğu masaya baktı. Çekilmek, dansın kendisine yaraştıramadığı edepsizliğinden kurtulmaya çalıştı. İçin için davranmak istediği halde, çekilemiyordu. Boş bulunmuş, kapana kısılmıştı.  </p>
			<p class="paragraf">Sabriye hışır hışır fısıldadı:  </p>
			<p class="paragraf">“Bırakın canım figür yapmayı... Uyun bana... Uyun bana diyorum!”  </p>
			<p class="paragraf">“Yoruldunuzsa...”  </p>
			<p class="paragraf">“Ne anlayışsız adamsınız! Gerçekten duygusuz musunuz bu kadar? Sıkın belimi.. Sıkın n’olur! Kütürdetin kemiklerimi...”  </p>
			<p class="paragraf">“Saçmalıyorsunuz Sabriye... Sarhoşsunuz!”  </p>
			<p class="paragraf">“Sarhoş olsam n’apardım! Boynuna sarılıp öperdim. Koparırdım dudaklarını...”  </p>
			<p class="paragraf">“Rica ederim...” Kâmil Bey kurtulmaya çalışarak korkuyla karısına baktı. Nermin, Enişte Bey’in geniş el işaretleriyle anlattıklarına dalmıştı. Yalvardı. “Hadi oturalım Sabriye... Farkına varacaklar!”  </p>
			<p class="paragraf">“Uf nerdeyse inanacağım Nermin’in anlattıklarına...”  </p>
			<p class="paragraf">“Ne anlattı Nermin?”  </p>
			<p class="paragraf">“Papaz gibi gezmişsiniz bütün Avrupa’yı... En güzel kadınlar çevrenizde pervane gibi dönerlermiş, siz farkında bile olmazmışsınız. Nermin kanmış ama ben hiç inanmam! Asıl böylelerinden korkmalı... Papaz görünenlerden... Biz papazların ne korkunç satirler olduklarını okumadık mı Bokaçyo’dan? Aklıma koydum Enişte Bey, er geç sizi baştan çıkaracağım! Dayanamazsınız bana... Canımın çektiğine doymazsam ölürüm!”  </p>
			<p class="paragraf">“Yavaş rica ederim! Delirdiniz mi?”  </p>
			<p class="paragraf">“Duysunlar! Kızdırırsanız söylerim Nermin’e... ‘Tutuldum,’ derim! Kendinizi çektikçe hırsım artar benim... Sonunda alırım öcümü... Nazlandığınızın on katı inletirim sizi...”  </p>
			<p class="paragraf">Kâmil Bey, Nermin’in ne kadar üzüleceğini düşünerek dehşete kapılmıştı. Sonra bu saçma sözleri ciddiye aldığı için kendisini ayıpladı. Göründüğünden daha çok sarhoştu Sabriye... Yarın ya hiçbir şey hatırlamayacak ya da hatırlayıp utancından günlerce odasına kapanacaktı. Güvenle gülümsedi.  </p>
			<p class="paragraf">“Neden satmıyorsunuz Musul’daki topraklarınızı İngilizlere?”  </p>
			<p class="paragraf">Kadın boynuna sarılıp şapırtılarla öpmeye kalksaydı Kâmil Bey bu kadar şaşırmazdı. Kendini toparlamaya çalışırken apansız karşılaştığı sarkıntılıktan kurtulduğuna da sevinmişti.  </p>
			<p class="paragraf">“Nereden aklınıza geldi Musul’daki topraklar şimdi?”  </p>
			<p class="paragraf">“Geldi. Seni sevdiğim için söylüyorum. Yoksa uğraşmam böyle şeylerle ben... Hiç ilgilenmem, başkası olsa...”  </p>
			<p class="paragraf">“Satsam mı iyi?”  </p>
			<p class="paragraf">“Çok... ‘Daha da fazlasını koparırız,’ dedi babam... Satın gitsin! Hatırım için satın...”  </p>
			<p class="paragraf">“Hatırınız için... Neden hatırınız için? Kimin yararına sürüyorsunuz hatırınızı ortaya?”  </p>
			<p class="paragraf">“Zarar etmeni istemiyorum. Olacaklardan haberin yok. Irak devleti kuracaklarmış Bağdat’ta İngilizler... Musul o devlete verilecekmiş. Hiçbir şey geçmeyebilirmiş eline... Geçse de dava yıllarca sürermiş...”  </p>
			<p class="paragraf">“Kim söyledi bunları size? Sör Henri mi?”  </p>
			<p class="paragraf">“Babam söyledi biraz önce...”  </p>
			<p class="paragraf">Enişte Bey demin tuvalete götürmüştü kızını... Demek orada, hela aralığında, avanak damadı yola getirmek için bir de dul kızı bahtını denesin istemiş...  </p>
			<p class="paragraf">İngiliz’e gözü ilişti. Herif gözlerini kısarak kendilerine bakıyor, sanki konuşulanları anlamaya çalışıyordu. Kâmil Bey, Sör Henri’yi birden, sirklerin vahşi hayvan terbiyecilerine benzetti. Sanki kırbacını şaklatarak kendilerini zorla oynatıyor, iyice alıştırdıktan sora gösterecekleri hünerlerden kaç para kazanacağını kestirmeye çalışıyordu.  </p>
			<p class="paragraf">Kâmil Bey kaşlarını çatarak Sabriye’nin gözlerine dik dik baktı.  </p>
			<p class="paragraf">“Sana fenalıkları dokunur diye korkuyorum!”  </p>
			<p class="paragraf">“Kimin?”  </p>
			<p class="paragraf">“İngilizlerin.”  </p>
			<p class="paragraf">Sör Henri, topraklarını satarsa başka faydalar da göreceğini söylemişti. Demek satmazsa bunun tersi... Zarara uğrayacak... Düpedüz şantajdı bu!  </p>
			<p class="paragraf">“Ne gibi fenalık, sözgelimi?”  </p>
			<p class="paragraf">“Senin haberin yok enişte... İstanbul’u işgal edecekler bunlar yakında...”  </p>
			<p class="paragraf">“İstanbul’u mu? Zaten işgallerinde değil mi İstanbul?”  </p>
			<p class="paragraf">“Yeniden asker çıkaracaklarmış... Yüzde yüz. O zaman belki kan gövdeyi götürecekmiş İstanbul’da... Mimlediklerinin n’olacağı bilinmezmiş... Satın n’olur! Takışmayın bu heriflerle...”  </p>
			<p class="paragraf">“Boşuna üzülüyorsunuz Sabriye, bir yanlışlık var bu işte... Bunlar topraklarımı Musul’da sanıyorlar. Oysa Musul’da bir karış toprağım yok benim...”  </p>
			<p class="paragraf">“Ya?”  </p>
			<p class="paragraf">“Kerkük’tedir Selim Paşa’nın çiftlikleri... Kerkük, Musul’dan iki yüz kilometre uzaktadır!”  </p>
			<p class="paragraf">“Söylemediniz mi.”  </p>
			<p class="paragraf">“Söyledim.”  </p>
			<p class="paragraf">“Anlayamadı mı acaba? Söyleyeyim mi bir daha?”  </p>
			<p class="paragraf">“Hayır. Bırakın!”  </p>
			<p class="paragraf">“Söyleyeceğim! İstemiyorum başınız belaya girsin! Korkunçmuş bunların düşmanlığı... Babam dedi ki, ‘Kurtuluş yoktur,’ dedi. Dünyada ayak basacak bir karış toprak bulamazmış İngiliz düşmanları...”  </p>
			<p class="paragraf">Kâmil Bey, aslında satmak istediği toprakları çocukça bir inatla “satmayacağım” diyerek kızıyla karısını tehlikeye düşürmekte olup olmadığını araştırır gibi omzu üzerinden ürküntüyle masaya baktı.  </p>
			<p class="paragraf">Enişte Bey anlatıyor, Nermin çenesini ellerinin üstüne dayamış dinliyordu. Dış görüntüdeki rahatlığa rağmen karısının tehlikede olması duygusunu bastıramadı.  </p>
			<p class="paragraf">Eve dönünce, Enişte Bey’in uzun uzun neler anlattığını karısına sordu. Musul’daki toprakların İngilizlere satılmasındaki faydaları sayıp dökmüş... Kocasının inadını kırmak için yardımını istemiş...  </p>
			<p class="paragraf">“Karışmam işine ben dedim. İnanmadı. Halamın çok üzüleceğini söyledi. Halamın hatırı için sizi satma işine yatırmalı imişim!” Bir an durakladı. “Dahasını ister misin? Rüşvet bile teklif etti Eniştem bana...”  </p>
			<p class="paragraf">“Ne rüşveti?  </p>
			<p class="paragraf">“Eğer satışa razı edersem, yüzük alacak bana... Sabriye’ye aldığının eşi... Kaça, biliyor musunuz? Beş bin lira... Benim sezinlediğim, seni razı edemezlerse İngilizleri darıltacaklarından korkuyorlar, işlerinin bozulacağından...” Kâmil Bey soluğunu keserek, “Büyük bir sakınca yoksa neden satmıyorsunuz?” diye sormasını bekledi. “Hadi, geliyor musunuz, Ayşe’ye bakalım?”  </p>
			<p class="paragraf">Nermin’de bu söz bütün konuşmaların bittiği anlamına geliyordu.  </p>
			<p class="paragraf">Kâmil Bey karısını kucakladı, minnetle öptü, sanki çoktandır yakındığı bir şey vardı da nihayet istediğinin müjdesini getirmiş gibi fısıldadı:  </p>
			<p class="paragraf">“Hiç meraklanma sevgilim! Yakında çıkıp gidiyoruz buradan...”  </p>
			<p class="paragraf">“Nereye?  </p>
			<p class="paragraf">“Nereye olacak, kendi evimize...”  </p>
			<p class="paragraf">Serencebey’deki konakla Çengelköyü’ndeki yalı yanmış, arsaları bile satılmıştı. Evleri olmadığı için burada oturduklarını bildiği halde Nermin bu evin nerede olduğunu artık merak bile etmedi.  </p>
		</div>
	</body>
</html>