<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gundogumu</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_27">XIV. Dini Hoşgörü</h1>

  <p class="normal">Misyonerlik işinin başlangıcında hükümet ve yüksek makamdaki kişiler kayıtsız görünüyordu. Onlar misyonerleri sadece başka bir Hıristiyan mezhep olarak görüyorlardı. Onların Hıristiyanların dinlerini Müslümanlara da anlatacaklarına veya herhangi bir Müslüman’ın din konusunda onları dinleyebileceğine ihtimal vermediler. Yüzyıllardır Türkiye’deki hiçbir Hıristiyan böyle bir şey yapmamıştı. Daha doğrusu orada yaşayan Hıristiyanların hayatında insanları İsa’nın dinine çekecek çok az şey vardı.</p>

  <p class="normal">Bu yüzden Türkler, misyoner hareketini Hıristiyanlarda reform yapmak veya onları bölmek ve zayıflatmak çabası olarak değerlendiriyorlar. Bu amaçlardan veya sonuçlardan hiçbirine Sultanın veya onun görevlilerinin bir itirazı yoktu. Türklere göre Müslüman olmayan herkes kâfirdi ve bunlar Muhammed’e inanmayı reddettiklerinden dolayı neye inandıkları çok da önemli değildi.</p>

  <p class="normal">Beklentilerin aksine, gözlemleyen Müslümanlara Protestanların resimleri ve imgeleri dualarında kullanmamaları, taraftarlarından saflığı, dürüstlüğü, itidali, doğruluğu talep etmeleri cazip geldi. Bu onlara göre Hıristiyanlığın yeni bir safhasıydı, aşina oldukları Katolik ve Doğu Kiliselerinin uygulamalarından çok Muhammedî düşünceyle uyuşan yeni bir safha. İlk araştıranlar arasında pek çok Müslüman vardı. 1835’te İstanbul’daki Dr. Goodell şöyle yazıyor:</p>

  <p class="indentmetin">“Neredeyse her gün Müslümanlar beni ziyaret ediyor. Bütün zamanımı faydalı bir şekilde onlara ayırabilirim.”</p>

  <p class="normal">Hiç de az olmayan bir sayıda, ilk zamanlarda Türk yetkililer Evangelist Hıristiyanları Eski Kilisenin yetkililerinin eziyetlerinden kurtardılar. Sultana Müslümanların Hıristiyanlığa sıcak bakabileceği tehlikesi ihtimal dışı göründüğünden, İngiliz başkonsolosu Lord Stratford de Redcliffe’in ısrarlarıyla Sultan misyonerlere tam dini bağımsızlık verdi.</p>

  <p class="normal">Bu yüzden Sultan Abdülmecid için 3 Kasım 1839’da Gülhane Hattı Şerif adında bir irade yayınlayıp ırk veya din gözetmeksizin bütün tebaanın can, mal ve onurunu koruyacağına dair söz vermesi zor olmadı. O zaman Sultan Avrupalı yöneticilerin yardımını ve sempatisini kazanmak istiyordu ve böyle bir imtiyazın bunu sağlayacağını düşündü. Bu, imparatorluk tebaasının din veya ırk ayrımı gözetmeksizin bir vatandaş olarak hakkını kullanmasını koruma altına alma taahhüdünü getirdi. Bu durum Türk Hükümeti’nin Hıristiyanlarla Müslümanları kanun önünde eşit saydığını ilk kez ilan etmesiydi.</p>

  <p class="normal">1843 Ağustosu’nda yirmi küsur yaşlarında bir Ermeni genci İstanbul’un sokaklarında idam edildi ve cesedi üç gün teşhir edildi. Çünkü o bir vakit kendini Müslüman olarak ilan etmiş ve daha sonra vazgeçmişti. Öyle görünüyor ki, bu genç cezalandırma korkusuyla İslam’ı kabul etmiş ve ülkeden ayrılmıştı. Daha sonra tekrar ülkeye döndü ve daha önceki dinini yaşamaya başladı. Tehditlere rağmen, yukarıdaki sonuçla neticelenen atalarının dinine bağlı kaldı. Lord Stratford de Redcliffe onun hayatını kurtarmak için elinden gelen her şeyi yaptı ancak başaramadı.</p>

  <p class="normal">Bu idam İngiltere, Fransa, Rusya, ve Almanya’nın büyükelçilerini ayağa kaldırdı. Bu büyükelçiler birleşip sultandan resmi olarak din değiştirenin idam edilmesi kararını kaldırmasını istediler. Daha evvel, herhangi bir gayrimüslimin din değiştirme ve atalarının dinini bırakma konusunda sonsuz özgürlüğü vardı, ancak aynı hak Müslümanlara verilmemişti.</p>

  <p class="normal">Başlarını İngiliz büyükelçinin çektiği dört büyükelçinin oluşturduğu baskı altında, sultan 21 Mart 1844’te aşağıdaki yazılı taahhütnameyi verdi:</p>

  <p class="indentmetin">“Bundan böyle Bâbıâli din değiştirmelerinden dolayı Hıristiyanlara eziyet edilmemeleri ve idam edilmemeleri konusunda gerekli tedbirleri alacaktır.”</p>

  <p class="normal">Bundan iki gün sonra Abdülmecid, Sir Stratford’la yaptığı bir görüşmede “bundan sonra mülkünde Hıristiyanlığın aşağılanmayacağına ve dinlerinden dolayı Hıristiyanların eziyet görmeyeceğine” dair garanti verdi. Bu taahhütleri veren sadece Türkiye’nin sultanı değil aynı zamanda İslam Dünyası’nın da halifesiydi. 1844 yılı Türkiye’de ve Müslümanlar arasında dini özgürlüklerinin verilme yılı olarak anılmaya değerdir.</p>

  <p class="normal">1847’de Türkiye’de Protestanların bir dayanağı yoktu. İsim olarak onlar İstanbul’daki Patriğin koruması altındaydılar ancak gerçekte bir önceki yıl Eski Kilise’den resmen aforoz edildikleri için korumasızdılar. Ayrılık tamamlandığı zaman onların ülkede yaşamaya devam edebilmeleri için sultandan temin edilen bir tanınma gerekliydi. İngiliz Büyükelçisi aracılığıyla yapılan pazarlıklar sonucu veziriazam tarafından şu ferman yayınlandı:</p>

  <p class="indentmetin">“Protestanlığı tatbik eden Osmanlı Devleti’nin Hıristiyan tebaası diğerlerine verilen bütün haklar ve imtiyazlarla birlikte ayrı bir cemaat teşkil edecektir” ve “onların dünyevi ve ruhani işlerinde diğer mezheplerin patrik veya papazların müdahalesine izin verilmeyecektir.”</p>

  <p class="normal">1847’deki bu Protestan izni Eski Kiliselerden dönen bütün Protestanları kapsıyordu ancak Protestanlığı kabul eden Müslümanları tanımaktan titizlikle kaçınıyordu. Bu izin padişahın izniyle değil sadece Bâbıâli’den vezirlik düzeyinde çıkarılmıştı. Bu yüzden gerek hükümdar gerekse yeni gelen vezir tarafından itiraz edilebilirdi. 1850 Kasımı’nda tahttaki sultan Abdülmecid Protestanlara onların ayrı organizasyonunu bir sivil toplum kurumu olarak tanıyan ve diğer tüm dini organizasyonlara tanınan tüm hakları onlara da tanıyan bir padişah izni çıkardı.</p>

  <p class="normal">Bu izin Protestanların kendi siyasi liderlerini seçme, iş yapma, ibadet etme, evlenme, defin ve bir dini organizasyonun tüm işlevlerini padişah koruması altında yerine getirme hakkını daimi olarak verdi. Bu, Türkiye’deki Protestanların Magna Cartasıdır ve 1850 İmparatorluk Protestan İzni olarak adlandırılır. Bu izin 1853’teki illerdeki tüm valilere ve Protestan cemaatlerin liderlerine gönderilen ve 1850 izninin kesinlikle uygulanmasını isteyen bir fermanla teyit edildi.</p>

  <p class="normal">1844’te büyükelçilere verilen yazılı taahhütten başka, yukarıda bahsedilen Protestan izinlerinin böyle yorumlanması sayılmazsa Müslümanlara dini özgürlük veren bir izin yoktu. Bu belirsizdi ve dinini değiştiren bir Müslüman’a güvenlik sağlanmayacağından korkuluyordu. Avrupalı devletler Müslümanlar din değiştirdikleri zaman ölüm cezasının kaldırılmasını istemişlerdi.</p>

  <p class="normal">1856 Şubatı’nda Sultan Mecid Türkiye’de dinin Manga Cartası olarak adlandırılan şeyi çıkardı. Buna Hattı Şerif veya Hattı Hümayun adı verilir. O zaman bu tüm inançlardaki Türk tebaasına tam dini özgürlük veren bir şey olarak değerlendirildi. Burada şöyle denilmektedir.</p>

  <p class="indentmetin">“Tebaamdan hiç kimse inandığı dini yaşamaktan alıkonulmayacak. Bu konuda rahatsız da edilmeyecek. Hiç kimse dinini değiştirmeye zorlanmayacak.”</p>

  <p class="normal">Lord Stratford hükümetiyle olan haberleşmesinde hiç kimsenin din konusunda kötü muamele görmeyeceğini veya “ne tür inancı inkâr ederse etsin” cezalandırılmayacağını söyler.</p>

  <p class="normal">O zamanki hükümetin eylemleri ve Türk yetkililerin davranışları Bâbıâli’nin dini özgürlük prensiplerini tanıdığı ve uygulayacağı izlenimini verdi. Pek çok Müslüman Türkçe İncil nüshalarını açıkça satın almaya ve Hıristiyanlığın iddialarını incelemeye başladı. 1857 Eylülü’nde İstanbul’daki hükümet yetkilileri dikkatli bir şekilde bir Türk beyefendiyi, Selim Efendi ve onun karısını, sorguladılar ve ona “zorlama olmaksızın Hıristiyan olduğuna” ve “İstisnasız her bir Osmanlı tebaasının tüm dini özgürlükten yararlanmasının Sultanın iradeyi seniyesi olduğuna” dair bir belge verdiler. Araştırma ruhu yayıldı, din değiştirmiş bir Türk İstanbul’da Evangelist olarak istihdam edildi ve hemşerileri arasında çalışması engellenmedi.</p>

  <p class="normal">1858’de Doğu Türkiye’de Türkler ve Kürtlerle dini toplantılar yapıldı. 1859’da Sivas, Diyarbakır ve Kayseri valileri Müslümanların Hıristiyanlığa geçmelerini değerlendirdikten sonra Hıristiyan olan bir Müslüman’ın taciz edilmeyeceğini kamuya ilan ettiler. 1860’da Toros Dağlarından Hıristiyanlığı seçmiş ve Hıristiyan ayinlere katılanların haberleri geldi. Bunlardan biri il meclisinin üyesiydi. Antep civarındaki bir istasyonda otuz küsur Müslüman ayine katılıyordu. Diyarbakır’da, Harput’ta, Kayseri’de Türklerin Hıristiyan olduğu, vaftiz edildikleri ve herhangi bir sıkıntı olmadığı haberleri geliyordu.</p>

  <p class="normal">1860’a kadar İstanbul’da 15 Müslüman mühtedi vaftiz edildi. Bunlardan biri Türk bir imamdı. Harp Bakanı’nın yaptığı bir sorgulamada bu imam şehirde onun inandığı gibi inanan kırk Türkün olduğunu söyledi. Bu araştırma ruhu yaygındı ve 1864’e kadar devam etti. Hıristiyan ideallerinin Türkler arasında hızla yayıldığı konusunda hiçbir şüphe yoktu. Hükümet önemli sayıda Müslüman’ın kendi inançlarında reform yapmaya istekli oldukları düşüncesini geliştirdi. Sultan Abdülaziz şüphelenmeye ve korkmaya başladı ve misyonerleri izlemek için casuslar yerleştirdi. İstanbul, Pera’da bir pazar sabahı bir Türk Evangelisti olan Selim Efendi ve yirmi küsur kadar Türk ibadethanelerinden çıkarken tutuklandı ve hapse konuldu. Mahkemeye çıkarılmadan bunlardan bazıları sürgüne gönderildi.</p>

  <p class="normal">Resmi Fransız gazetesi Journal de Constantinopol’e 4 Ağustos 1864 tarihli nüshasında Veziriazam Ali Paşa’dan geldiği varsayılan bir başmakale yayımladı. Bu makalede Hıristiyan Türklerin tutuklanmasının nedeni olarak din değiştirmede misyonerlerin gayretinin gerçek bir savaşa dönüştüğü ve din değiştirme propagandası sırasında ayartıcı yolların kullanıldığı söylenmektedir. Bu suçlamalar ABD bakanı ve İngiliz büyükelçi tarafından araştırıldı. Sonuçta sadece misyonerler bütün suçlamalardan aklanmakla kalmadı, aynı zamanda İngiltere Dışişleri Bakanı Earl Russell misyonerleri kuvvetle savundu ve Türkiye’nin tebaasıyla ilişkilerinde dini özgürlük ilkelerine tam olarak uymasını talep etti. İngiliz Hükümeti’nin talebiyle sürgüne giden Türklerin dönüşüne izin verildi.</p>

  <p class="normal">Müslüman için din değiştirme özgürlüğü olmadığı derhal anlaşıldı. Hiç kimsenin açıkça din değiştirdiği için tutuklanmadığı doğrudur, ancak onlara karşı akla gelebilecek her tür bahane uyduruldu, Müslüman şahitler bulundu, Müslüman Hıristiyanlar sürgüne gönderildi, hapishanede iflahları kesildi veya ortalıktan kayboldular.</p>

  <p class="normal">Misyonerler sık sık açık bir zulmü takip etmeye kalkıştılar, ancak genellikle onlar adamın hapishanede yüksek ateşten veya başka doğal bir nedenden dolayı öldüğünü gösteren bir belgeyle karşılaştılar veya uzak yerlere yapılan sık nakillerden dolayı mahkûmun izlerini kaybettiler. Bazı adamların nakil sırasında muhafızlar tarafından vurulduğu biliniyor.</p>

  <p class="normal">İngiltere, Avusturya, Rusya, Fransa, İtalya ve Türkiye’nin taraf olduğu 1878’deki Berlin Anlaşması’nda 2. madde “bütün Türk imparatorluğu dâhil” bir sonraki maddede bahsedilen yerlerde mutlak din özgürlüğünün olacağını ifade ediyor. Altmış ikinci madde şöyle başlıyor:</p>

  <p class="indentmetin">“Dini özgürlük ilkesini sürdürmedeki istekliliğini ve ona en geniş kullanım alanı vereceğini Babıâli ifade ettiğinden, anlaşmaya taraf olan ülkeler bu kendiliğinden yapılan ilanı tanımaktadırlar.”</p>

  <p class="normal">Daha sonra sultanın bu ilkeleri nasıl devam ettireceğinin detayları vardır.</p>

  <p class="normal">Bütün bu yinelenen ilanlara rağmen, Türk hükümetinin bir Müslüman’ın Hıristiyan olma hakkını asla tanımadığı ve tanımayacağı açıktır. Yüksek makamdaki bir görevli bu satırların yazarına Türkiye’nin tüm tebaasına en geniş dini özgürlüğü verdiğini söyledi ve şöyle dedi:</p>

  <p class="indentmetin">“Bir Ermeni’nin Katolik, bir Rum’un Ermeni olması, onlardan herhangi birinin Protestan olması veya hepsinin Müslüman olması için tam bir özgürlük vardır. En geniş ve tam anlamda İmparatorluğun tüm tebaası için dini özgürlük vardır.”</p>

  <p class="normal">Bir Müslüman’ın Hıristiyan olması konusunda ne düşünüyorsun sorusuna şöyle cevap verdi:</p>

  <p class="indentmetin">“Bu, işin tabiatından dolayı imkânsız bir şeydir. Biri bir kez İslam’ı kabul edip, Muhammed’in takipçisi olursa, değişemez. Söylediği ya da iddia ettiği hiçbir şey hâlâ bir Müslüman olduğu ve daima böyle kalacağı gerçeğini değiştiremez. Bu yüzden bir Müslüman’ın dinini değiştirme imtiyazı var demek, bunu yapmak onun gücünün dışında olduğu için saçmalıktır.”</p>

  <p class="normal">Son kırk yıldır resmi ve etkili Türkler Osmanlı İmparatorluğu’ndaki dini özgürlük teorisini çürüttüler. Hıristiyanlığa ilgi duyan her Müslüman hayatını tehlikeye atıyor. Ona karşı derhal çoğalmaya başlayan uydurma suçları engellemenin yolu yoktur. Onun tek kurtuluşu kaçmaktır.</p>

  <div class="calibre1" id="calibre_pb_61"/>
</body>
</html>
