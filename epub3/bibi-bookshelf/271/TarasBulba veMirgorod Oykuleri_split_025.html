<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_23">   VII   </h2>
				<p class="ortaitalik"><span class="idebold">Ve sonuncu bölüm</span></p>
				<p class="normal">İvan Nikiforoviç Anton Prokofyeviç'i görünce:</p>
				<p class="normal">— A, merhabalar Anton Prokofyeviç! dedi. Neden kızdırıyorsunuz köpeklerimi?</p>
				<p class="normal">Böyle söylemesinin nedeni, Anton Prokofyeviç'le hiç kimsenin şaka yapmadan konuşmayışıydı.</p>
				<p class="normal">— Geberesiceler! dedi Anton Prokofyeviç. Kızdıran kim onları?</p>
				<p class="normal">— Yalan söylüyorsunuz.</p>
				<p class="normal">— Yemin ederim, bir şey yapmadım onlara! Pyotr Fyodoroviç yemeğe davet ediyor sizi.</p>
				<p class="normal">— Hım!</p>
				<p class="normal">— Yemin ederim! Öyle ısrarla söyledi ki bunu, anlatamam. "Ne o, İvan Nikiforoviç düşman mı belledi beni, yemeğime gelmiyor?" dedi. "Oturup sohbet etmek için bile uğramıyor evime."</p>
				<p class="normal">İvan Nikiforoviç çenesini sıvazladı. Pyotr Fyodoroviç devam etti:</p>
				<p class="normal">— "İvan Nikiforoviç bugün buraya gelmezse, ne düşüneceğimi bilemiyorum," diyor. "Yoksa benimle bir alıp veremediği mi var? Lütfen gidin Anton Prokofyeviç, aynen böyle söyleyin İvan Nikiforoviç'e!" Ne diyorsunuz, İvan Nikiforoviç? Hadi gidelim! Şu anda saygın bir topluluk var orada!</p>
				<p class="normal">İvan Nikiforoviç, merdivenin başında gırtlağını yırtarcasına bağıran horoza bakıyordu.</p>
				<p class="normal">Görevini yerine getirmeye çabalayan elçi devam ediyordu:</p>
				<p class="normal">— Pyotr Fyodoroviç'e nasıl mersin balıkları, nasıl taze havyar yolladıklarını bilseniz, İvan Nikiforoviç!</p>
				<p class="normal">İvan Nikiforoviç bunun üzerine başını çevirip dikkatle dinlemeye başladı.</p>
				<p class="normal">Elçiyi cesaretlendirmişti bu.</p>
				<p class="normal">İvan Nikiforoviç'in hep aynı şekilde yattığını fark edince ekledi:</p>
				<p class="normal">— Acele edin, gidelim! Foma Grigoryeviç de orada! Ne diyorsunuz? Efendim? Gidiyor muyuz, gitmiyor muyuz?</p>
				<p class="normal">— İstemiyorum.</p>
				<p class="normal">Bu "istemiyorum" Anton Prokofyeviç'i şaşırtmıştı. Yemekleri pek güzel anlattığı için bu değerli kişiyi iyice ikna ettiğini düşünüyordu ki, kesin bir "istemiyorum" işitmişti.</p>
				<p class="normal">Neredeyse öfkeli:</p>
				<p class="normal">— Neden istemiyorsunuz? diye sordu.</p>
				<p class="normal">Aslında çok seyrek öfkelenirdi Anton Prokofyeviç. Başına yanan bir kâğıt koyduklarında bile (özellikle yargıç ve polis müdürü bunu yapmaktan çok hoşlanırlardı) öfkelenmezdi.</p>
				<p class="normal">İvan Nikiforoviç enfiyesinden çekti.</p>
				<p class="normal">Anton Prokofyeviç:</p>
				<p class="normal">— Keyfiniz bilir İvan Nikiforoviç, dedi. Neden gelmediğinizi doğrusu anlayamıyorum.</p>
				<p class="normal">Sonunda baklayı ağzından çıkardı İvan Nikiforoviç:</p>
				<p class="normal">— Niçin geleyim? O haydut da oradadır!</p>
				<p class="normal">İvan İvanoviç'ten hemen her zaman böyle söz ediyordu.</p>
				<p class="normal">Hey Tanrım! Oysa daha dün...</p>
				<p class="normal">Ayaküstü her an on kez yemin etmeye hazır olan Anton Prokofyeviç:</p>
				<p class="normal">— Yemin ederim, yok! dedi. Tanrımın üzerine yemin ederim gelmeyecek de! Şeytan çarpsın ki, gelmeyecek! Hadi gidelim İvan Nikiforoviç!</p>
				<p class="normal">— Hayır, yalan söylüyorsunuz Anton Prokofyeviç, oradadır.</p>
				<p class="normal">— Yemin ederim, orada değil! Tanrı şuracıkta canımı alsın ki orada değil! Hem söyler misiniz, neden yalan söyleyeyim size? Kollarım bacaklarım kurusun ki doğru söylüyorum!.. Hâlâ inanmıyor musunuz? Şu anda sizin karşınızda canımı alsın Tanrı, babam da, annem de, ben de öteki dünyada huzur bulmayalım! Hâlâ inanmıyor musunuz, İvan Nikiforoviç?</p>
				<p class="normal">Anton Prokofyeviç'in bu yeminleri karşısında rahatladı İvan Nikiforoviç, çok bol redingotlu oda hizmetçisi çocuğa şalvarıyla pamuklu kaftanını getirmesini söyledi.</p>
				<p class="normal">Sanırım, İvan Nikiforoviç'in şalvarını ayağına nasıl geçirdiğini, kravatını nasıl bağladıklarını, nihayet, sol koltukaltı patlayan kaftanını sırtına nasıl geçirdiklerini anlatmanın gereği yok. Bütün bunlar yapılırken onun ağırbaşlı sükûnetini sürdürdüğünü ve Anton Prokofyeviç'in Türk enfiye kesesiyle bir şeyini değiştokuş etme önerilerine tek sözcükle bile olsun cevap vermediğini söylemek yeterlidir.</p>
				<p class="normal">Bu arada ziyafettekiler İvan Nikiforoviç'in geleceği, herkesin isteğinin nihayet gerçekleşeceği, bu değerli iki kişinin barışacağı karar anını büyük bir sabırsızlıkla bekliyordu. Çoğu kimse İvan Nikiforoviç'in gelmeyeceğini düşünüyordu. Polis müdürü, onun gelmeyeceğini iddia ederek, tek gözü kör İvan İvanoviç'le bahse bile girmeye kalkışmış, ama tek gözü kör İvan İvanoviç'in ortaya polis müdürünün mermi yaralı bacağını, kendisinin de kör gözünü koymasını istemesi üzerine bahis gerçekleşememişti. Polis müdürü onun bu önerisine gücenmiş, konuklar ise belli etmeden gülüşmüştü. Saat ikiyi geçeli çok olduğu halde, kimse masaya oturmamıştı. Oysa Mirgorod'da, ziyafetlerde bile olsa, bu saatte masadan çoktan kalkılmış olurdu.</p>
				<p class="normal">Anton Prokofyeviç kapıda görünür görünmez herkes çevresini aldı. Bütün sorulara pek ciddi bir tavırla bağırarak şöyle karşılık verdi Anton Prokofyeviç: "Gelmeyecek!" O bunu söyler söylemez, elçilik görevini iyi yapamadığı için dört bir yandan sitemler, küfürler, belki fiskeler bile yağmaya başlayacaktı ki, birden açıldı kapı ve salona İvan Nikiforoviç girdi.</p>
				<p class="normal">O anda kapıda görünen şeytan veya bir hortlak olsaydı, İvan Nikiforoviç'in bu beklenmedik gelişinin yarattığı kadar büyük şaşkınlık yaratamazdı. Anton Prokofyeviç ise herkesi öylesine aldattığı için neşesinden karnını tutarak gülüyordu.</p>
				<p class="normal">Herkesin aklının almadığı şey, İvan Nikiforoviç'in böylesine kısa bir sürede saygın bir soyluya yakışır biçimde giyinmeyi nasıl becerdiğiydi. O sırada İvan İvanoviç salonda değildi. Bir nedenle dışarı çıkmıştı. İlk şaşkınlık anının geçmesinden hemen sonra herkes İvan Nikiforoviç'in sağlığını sormaya, onun enine genişlediği için sevindiğini belirtmeye başladı. İvan Nikiforoviç herkesle tek tek öpüşüken şöyle diyordu: "Çok teşekkür ederim."</p>
				<p class="normal">Bu arada lahana çorbasının nefis kokusu salona yayılmış, acıkan konukların burunlarını tatlı tatlı gıdıklıyordu. Herkes yemek odasına akın etti. Kimi konuşkan, kimi suskun, kimi zayıf, kimi şişman bayanlar peş peşe önden yürümüş ve uzun masayı çiçek bahçesine çevirmişlerdi. Masadaki yemekleri anlatmaya kalkışmayacağım! Kremalı mantar böreğinden de, lahana çorbasına konan işkembe tuzlamasından da, erik ve üzümlü hindi kızartmasından da, şıraya bastırılmış çizmeyi pek anımsatan o yemekten de, eski zaman aşçısının bütün ustalığını gösteren o sostan, masaya konduğunda her yanından şarap ateşi parladığı için bayanları hem pek eğlendiren, hem korkutan o sostan da söz etmeyeceğim. Bütün bu yemeklerden söz etmeyeceğim, çünkü onları uzun uzun anlatmaktan çok yemekten hoşlanırım ben.</p>
				<p class="normal">İvan İvanoviç hardallı balığı çok sevmişti. Masada daha çok bu yararlı ve besleyici uğraşla ilgileniyordu. En ince kılçıkları bile ayırarak küçük bir tabağa koyuyordu ki, bir şey düşünmeden başını kaldırıp bakınca ne gördü: Aman Tanrım! Ne tuhaf bir şeydi bu! Tam karşısında İvan Nikiforoviç oturuyordu!</p>
				<p class="normal">Aynı anda İvan Nikiforoviç de ona bakmıştı!.. Hayır!.. Yapamayacağım!.. Başka bir kalem verin bana! Böyle bir tabloyu anlatabilmek için benim ince oluklu kalemim pek cansız, pek ölü kalır! Şaşkınlık ifadesiyle sanki taş kesilmişti yüzleri. İkisi de uzun zamandır görmediği, farkında olmadan enfiye boynuzunu uzatarak "Buyurmaz mısınız?" veya "Rica etsem, almaz mıydınız?" diyeceği bir dostuyla ansızın karşılaşmış gibiydi. Ancak bununla birlikte, ikisinin yüzünde de çok korkunç bir şeyin belirtisi vardı. İvan İvanoviç de, İvan Nikiforoviç de buram buram terliyordu.</p>
				<p class="normal">Masada kim var kim yok, herkes dikkat kesilmiş, eski dostlardan gözünü ayırmıyordu. O ana kadar, etlik horozun çabucak nasıl kısırlaştırılacağı üzerine çok ilginç bir konuşmaya dalmış olan bayanlar birden konuşmayı kesmişlerdi. Herkes susmuştu! Ancak büyük bir ressamın anlatabileceği bir tabloydu bu!</p>
				<p class="normal">Sonunda mendilini çıkardı İvan İvanoviç, sümkürmeye başladı. İvan Nikiforoviç ise bakındı, sonra açık kapıda durdu bakışı. Polis müdürü hemen farkına vardı bunun, kapıyı sıkıca kapamalarını emretti. İki eski dost ondan sonra bir daha bakmadılar birbirlerine, yemek yemeyi sürdürdüler.</p>
				<p class="normal">Yemek biter bitmez iki eski dost masadan kalkıp hemen sıvışmak için şapkalarını aramaya koyuldu. O zaman polis müdürü İvan İvanoviç'e (o İvan İvanoviç'e değil, bir gözü kör İvan İvanoviç'e) göz kırptı ve bir gözü kör İvan İvanoviç, İvan Nikiforoviç'in arkasına geçip durdu, polis müdürü ise İvan İvanoviç'in arkasına geçti. İkisi de arkalarından yapıştı, birbirine elini uzatıncaya kadar bırakmamak amacıyla birbirine doğru itmeye başladı. Bir gözü kör İvan İvanoviç biraz yan yan olsa da, İvan Nikiforoviç'i İvan İvanoviç'e doğru oldukça başarılı itiyordu. Ama polis müdürü, bu kez hiçbir komutu dinlemeyen, kendi başına buyruk sakat bacağını kontrol edemediği için İvan İvanoviç'i bambaşka yöne doğru itiyordu. Sanki inadına, tam ters yöne (belki de masada çok içki olduğu için) gidiyordu. Öyle ki, İvan İvanoviç, merakından kalabalığın ortasına dalmış kırmızı giysili bir kadının üzerine düşmüştü. Bu hiç de iyiye yorulabilecek bir durum değildi. Ne var ki, yargıç durumu düzeltmek için polis müdürünün yerine geçmiş, üst dudağındaki bütün enfiyeyi burnuna çektikten sonra İvan İvanoviç'i öte yana itmişti. Mirgorod'da olağan barıştırma yöntemidir bu. Biraz da top oyununa benzer. Yargıç İvan İvanoviç'i itince, bir gözü kör İvan İvanoviç de yüzünden, çatıdan dökülen yağmur suları gibi ter akan İvan Nikiforoviç'i bütün gücüyle arkadan itti. İki eski dost biraz karşı durmaya çalışıyorlardı ama, yine de yan yana getirilmişlerdi, çünkü onları itenlere katılan konuklar olmuştu.</p>
				<p class="normal">O zaman konukların hepsi her yandan kuşattı onları ve tokalaşıncaya kadar bırakmadılar.</p>
				<p class="normal">— Amma da yaptınız yani İvan Nikiforoviç ve siz de İvan İvanoviç! Elinizi vicdanınıza koyup söyler misiniz? Neden tartışmıştınız? Son derece önemsiz bir şey için, değil mi? Hadi bunca insandan sıkılmıyorsunuz, Tanrı'dan da mı korkmuyorsunuz?</p>
				<p class="normal">İvan Nikiforoviç, yorgunluktan soluk soluğa:</p>
				<p class="normal">— Bilmiyorum, dedi. (Barışmaya pek de karşı olmadığı belliydi.) İvan İvanoviç'e ne yaptığımı bilmiyorum. Neden kümesimi yıktığını, beni neden öldürmek istediğini de bilmiyorum.</p>
				<p class="normal">İvan İvanoviç, İvan Nikiforoviç'e bakmadan:</p>
				<p class="normal">— Ben suçsuzum, kötü bir niyetim yoktu, dedi. Tanrı'nın da, siz saygın soyluların da önünde yemin ederim, düşmanıma hiçbir kötülüğüm dokunmadı. Neden hakaret etti bana, kişiliğime ve soyluluğuma laf etti?</p>
				<p class="normal">İvan Nikiforoviç:</p>
				<p class="normal">— Ne hakareti ettim size, İvan İvanoviç? diye sordu.</p>
				<p class="normal">Bir dakika daha konuşacak olsalar, eski düşmanlık ortadan kalkacaktı. İvan Nikiforoviç, enfiye boynuzunu çıkarıp "Buyurunuz," demek için elini cebine bile atmıştı.</p>
				<p class="normal">İvan İvanoviç bakışını kaldırmadan:</p>
				<p class="normal">— Soyluluğumu, ailemi, burada tekrar etmem yakışık almayacak sözlerle küçük düşürmek sizce hakaret değil midir, sayın bayım?</p>
				<p class="normal">— Dostça şunu söylememe izin verin, İvan İvanoviç! (İvan Nikiforoviç bunu söylerken parmağıyla İvan İvanoviç'in düğmesine dokunmuştu, bu onun tam anlamıyla yatıştığının işaretiydi.) Neden bilmem, bir <span class="ideitalik">kaz</span> sözcüğünden alındınız...</p>
				<p class="normal">Ama bu sözcüğü kullanmakla yanlış yaptığını anlamakta gecikmedi İvan Nikiforoviç, hemen toparladı kendini, ama olan olmuştu bir kere: Bu sözcüğü kullanmıştı.</p>
				<p class="normal">Her şey berbat oldu!</p>
				<p class="normal">Bu sözcük yanlarında bir tanık yokken söylendiğinde İvan İvanoviç kendini öylesine kaybetmişken, öylesine büyük bir öfkeye (böyle bir öfkeden Tanrı korusun herkesi) kapılmışken, şimdi siz düşünün değerli okuyucularım, bu korkunç sözcük, İvan İvanoviç'in yanlarında pek kibar olmayı sevdiği birçok bayanın bulunduğu bir ortamda kullanılırsa neler olmazdı? İvan Nikiforoviç öyle demeseydi, <span class="ideitalik">kaz</span> demeyip de <span class="ideitalik">kuş</span> falan deseydi durum düzelebilirdi.</p>
				<p class="normal">Ama olan olmuştu artık, iş bitmişti!</p>
				<p class="normal">İvan İvanoviç öyle bir bakış baktı ki İvan Nikiforoviç'e... O ne bakıştı! O bakışa yaptırım gücü verilmiş olsaydı, İvan Nikiforoviç bitmişti... Konuklar o bakışın ne anlama geldiğini anladılar ve hemen uzaklaştırdılar onları. Ve hiçbir dilenciyi ona sorular sormadan bırakmayan, eli boş salmayan bu uysallık örneği insan korkunç bir öfke içinde koşarak çıkıp gitti salondan. Böyle büyük fırtınalar hırs doğurur!</p>
				<p class="normal">Bütün bir ay sesi soluğu çıkmadı İvan İvanoviç'in.</p>
				<p class="normal">Evine kapanmıştı. Onun için çok önemli olan sandık açılmıştı. Ne çıkmıştı sandıktan dersiniz? Ukrayna rubleleri! Dededen kalma kutsal eski Ukrayna rubleleri! Ve bu rubleler yazıcıların kirli ellerine geçti. Dava bir üst mahkemede görülmeye başladı. Ve İvan İvanoviç ancak kararın bir gün sonra açıklanacağını öğrendiği gün evinden çıktı, ortalarda göründü. Çok yazık! O günden sonra yüksek mahkeme on yıl boyunca her gün, kararın bir gün sonra açıklanacağını duyurmaya başladı!</p>
				<p class="ortayazi">***</p>
				<p class="normal">Bundan beş yıl önce yolum Mirgorod'dan geçti.</p>
				<p class="normal">Hava kötüydü. Kasvetli, rutubetli, çamurlu, sisli bir sonbahar günüydü. Dinmek bilmeyen can sıkıcı yağmurların ürünü, hiç de doğal olmayan bir yeşillik, yaşlı bir kadının yaşlı bir erkeği ayartmak için başına taktığı güller gibi, doğal olmayan bir biçimde kaplamıştı çamurlu çayırları, ekin tarlalarını. O zamanlar hava çok etkiliyordu beni: Kasvetli olduğu zamanlar benim üzerime de bir kasvet çöküyordu. Buna karşın, arabamla Mirgorod'a yaklaşırken kalbimin yine de hızlı çarpmaya başladığını hissetmiştim. Tanrım, ne çok anım vardı buralarla ilgili! On iki yıldır hiç gelmemiştim Mirgorod'a. Bir zamanlar burada iki özel insan, iki dost yaşamıştı. Ve bu arada ne çok tanıdık ölmüştü! Yargıç Demyan Demyanoviç daha ben oradayken ölmüştü. Bir gözü kör İvan İvanoviç de sizlere ömür, hayatta değildi. Arabamla kentin anacaddesine girdim. Her yana tepelerine birer tutam saman bağlı direkler dikilmişti: Kentte yeni bir planlı yapılanma söz konusuydu! Birkaç kulübe yıkılmıştı. Yıkık duvarların, çitlerin kalıntılarının hüzünlü bir görünümü vardı.</p>
				<p class="normal">Günlerden pazardı. Üzeri kapalı yaylımı kilisenin önünde durdurmasını söyledim arabacıma. Kiliseye öylesine sessiz girdim ki, kimse dönüp bana bakmadı bile. Aslında dönüp bakacak kimse de yoktu. Bomboştu kilise. Kimsecikler yoktu. Anlaşılan, en dindar olanlar bile yağmurdan, çamurdan korkmuş olacaklar, kiliseye gelmemişlerdi. Kasvetli, daha doğrusu, hastalıklı günde mumların tuhaf, hoş olmayan bir görünümü vardı. Kilisenin karanlık girişi insana hüzün veriyordu. Yuvarlak camlı, uzunca pencereler yağmurun gözyaşlarıyla yıkanıyordu.</p>
				<p class="normal">Girişe döndüm, ak saçlı, oldukça yaşlı birine sordum:</p>
				<p class="normal">— Söyler misiniz, İvan Nikiforoviç hayatta mı?</p>
				<p class="normal">O sırada bir tasvirin önündeki kandil daha canlı yanmaya başlamış, ışığı doğrudan, karşımdaki ihtiyarın yüzüne düşmüştü. İhtiyarın yüzünde tanıdık bir şeyler fark edince nasıl şaşırdım! İvan Nikiforoviç'in kendisiydi bu! Ama ne çok değişmişti!</p>
				<p class="normal">— Nasılsınız İvan Nikiforoviç? Çok ihtiyarlamışsınız!</p>
				<p class="normal">— Evet, ihtiyarladım, diye karşılık verdi İvan Nikiforoviç. Bugün Poltava'dan geldim.</p>
				<p class="normal">— Ne diyorsunuz? Bu havada Poltava'ya gittiniz ha?</p>
				<p class="normal">— Ne yaparsınız? Mahkeme...</p>
				<p class="normal">O anda elimde olmadan göğüs geçirdim. İvan Nikiforoviç göğüs geçirdiğimi fark edince şöyle dedi:</p>
				<p class="normal">— Üzülmeyin, güvenilir bir kaynaktan haber aldım, dava gelecek hafta karara bağlanacak, hem de ben kazanacağım.</p>
				<p class="normal">Omuz silkip uzaklaştım yanından, İvan İvanoviç'le ilgili bir şeyler öğrenebilmeye çalıştım.</p>
				<p class="normal">Biri şöyle dedi bana:</p>
				<p class="normal">— İvan İvanoviç şurada.</p>
				<p class="normal">O anda sıska birini gördüm. İvan İvanoviç miydi o? Yüzü buruş buruştu, saçları bembeyazdı. Ama paltosu yine aynı paltoydu. Selam sabahtan sonra, İvan İvanoviç huni biçiminde yüzüne pek yakışan o gülümsemesiyle bana dönüp şöyle dedi:</p>
				<p class="normal">— Güzel haberi söylememi ister misiniz size?</p>
				<p class="normal">— Hangi güzel haberi? diye sordum.</p>
				<p class="normal">— Dava yarın kesinlikle bitiyor. Yüksek mahkeme öyle bir açıklama yaptı.</p>
				<p class="normal">Bu kez daha da derinden göğüs geçirdim ve çok önemli bir işim olduğu için hemen ayrıldım oradan, yaylıma bindim. Yaylıma koşulu, Mirgorod'da "hızlı posta atı" denen zayıf, çevik atlar toynaklarıyla vıcık vıcık gri çamura bata çıka, kulağa hiç hoş gelmeyen sesler çıkararak yürüdüler. Sürücü yerinde oturan, hasır bir örtünün altına girmiş Yahudi'nin başından aşağı yağmur bardaktan boşanırcasına dökülüyordu. Islaklık iliklerime işlemişti. Kent çıkışındaki karamsar görünümlü karakol da, karakolun kulübesinde oturmuş, gri renkli resmi giysisini onarmakta olan savaş sakatı bekçi de yavaşça geride kalmıştı. Yine yer yer oyulmuş, kara topraklı, yer yer yeşermekte olan aynı tarlalar, yağmurdan ıslanmış kargalar, kuzgunlar, durmadan yağan yağmur, ağlayan kapkara gökyüzü... Çok sıkıcı bu dünya baylar!</p>
		<div class="calibre1" id="calibre_pb_26"/></body>
</html>