<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_12">VIII</h2>
				<p class="normal">Güneş henüz tepeye çıkmadan Zaporojyeliler bir araya toplanmıştı. Ordugâhtan, Kazakların yokluğundan yararlanan Tatarların Zaporojye'yi bastıkları, her şeyi talan ettikleri, toprağa gömülü depolarını boşalttıkları, orada kalan herkesi ya öldürdükleri ya da esir aldıkları, hayvanlarını, atlarını Perekop'a doğru sürüp götürdükleri haberi gelmişti.</p>
				<p class="normal">Esir alınanlar arasından yalnızca bir Kazak, Maksim Goloduha Tatarların elinden kurtulabilmiş, bir mirzayı hançerleyip altın dolu kesesini almış ve Tatar giysileri giyip bir Tatar atına atladığı gibi bir buçuk gün, iki gece atı öldüresiye sürerek Tatarların takibinden kurtulmuş, atı çatlayınca bir başka ata binmiş, yolda o da çatlamış, Zaporojyelilerin Dubno önlerinde olduğunu öğrendiği için üç günde oraya gelmişti. Yalnızca kötü haberi verebilmiş, ama Tatarların bunu niçin yaptıkları, ordugâhtaki Kazakların her zaman olduğu gibi, o anda yine sarhoş olup olmadıkları, sarhoş oldukları için mi esir alındıkları, deponun saklı olduğu yeri Tatarların nasıl öğrendikleri sorularının hiçbirine cevap verememişti. Öylesine bitkin düşmüştü. Yüzü gözü şişmiş, güneşte yanmış, rüzgârda kavrulmuştu. Uzanıp hemen derin bir uykuya dalmıştı.</p>
				<p class="normal">Böyle durumlarda Kazaklarda bir gelenek vardı, saldırganları yolda yakalamak için hemen atlarına atlar, peşlerine düşerlerdi. Yoksa çok geçmeden Küçük Asya'nın, İzmir'in, Girit'in ve Tanrı bilir daha nerelerin esir pazarlarında perçemli Kazak başları görülürdü. Zaporojyelilerin acele etmeleri bundandı. Hepsinin kalpağı başındaydı, çünkü atamanın emirlerini dinlemek için değil, kendi aralarında eşit bireyler olarak konuyu görüşmek için toplanmışlardı.</p>
				<p class="normal">Birkaç kişi bağırmaya başladı:</p>
				<p class="normal">— Önce büyüklerimiz kararlarını bildirsinler!</p>
				<p class="normal">Başkaları yüksek sesle:</p>
				<p class="normal">— Ataman ne düşünüyor, onu söylesin! diyorlardı.</p>
				<p class="normal">Ve ataman kalpağını çıkardı, kendisine verdikleri bu onur için şimdi bir komutan olarak değil, bir arkadaş gibi teşekkür etti Kazaklara.</p>
				<p class="normal">— Aramızda benden daha yaşlı, daha iyi kararlar verecek çok kişi vardır, dedi, ama bu onuru bana bağışladığınıza göre, benim önerim şudur: Hiç vakit kaybetmeyelim arkadaşlar, hemen Tatarların peşine düşelim. Onların nasıl insanlar olduğunu biliyoruz çünkü. Bizim gelmemizi beklemezler, götürdükleri her şeyi kısa zamanda elden çıkarırlar, bir daha izlerini bulamayız. Bu durumda benim önerim şu: Hemen yola çıkalım. Yapacağımızı yaptık burada. Kazakların ne olduğunu gösterdik Lehlere. Dinimizin intikamını elimizden geldiğince aldık. Açlıktan ölmekte olan bir kenttin önünde beklemenin hiç gereği yok. Bu nedenle, ben hemen yola çıkalım derim.</p>
				<p class="normal">Zaporojye bölüklerinden sesler yükseldi:</p>
				<p class="normal">— Hemen gidelim! Hemen yola çıkalım!</p>
				<p class="normal">Ne var ki, bu söylenenler Taras Bulba'nın hiç de gönlüne göre değildi. Tepelerine kuzey kırağısı düşmüş yüksek dağlardaki çalılar gibi gür, beyazlı siyahlı kaşlarını daha da çatarak:</p>
				<p class="normal">— Hayır ataman, önerin doğru değil! dedi. İyi konuşmuyorsun. Kentte Lehlerin tutsak aldığı arkadaşlarımız olduğunu bilmiyor musun? Kazak kardeşliğinin ilk koşulunu unutmuş gibisin! Derilerini yüzsünler ya da Ukrayna'da Rus insanına yaptıkları gibi Kazak bedenlerini parçalasınlar, köylerde kentlerde dolaştırsınlar diye mi bırakacağız kardeşlerimizi burada? Dahası, dinimize az mı küfrettiler? Hepinize sorarım, ne biçim Kazaklarız biz? Kardeşini kötü durumda bırakıp gidene, onu yaban ellerde bir köpek gibi terk edene Kazak mı derim ben!.. İş oraya vardıysa, ak düşmüş bıyıklarına tükürülmesine, Kazak onurunun ayaklar altına alınmasına izin verildiyse ben yokum! Yalnız başıma da olsa, kalacağım burada!</p>
				<p class="normal">Kazaklar bu sözler üzerine kararsız kalmıştı. Ataman:</p>
				<p class="normal">— Yiğit albayım, unuttun mu yoksa, Tatarların elinde de tutsak kardeşlerimiz var, dedi. Onları hemen kurtarmazsak her türlü ölümden beter, dinsizlerin elinde ömür boyu köle kalacaklar. Hıristiyan kanı pahasına kazandığımız bütün hazinemizin bile ellerinde olduğunu da mı unuttun?</p>
				<p class="normal">Kazaklar düşünüyor, ne söyleyeceklerini bilemiyorlardı. Hepsi de adının kötüye çıkmasını istemediğinden susuyordu. O sırada Kazakların en yaşlısı Kasyan Bovdyug ortaya çıktı. Kazaklar arasında büyük bir saygınlığı vardı Bovdyug'un. İki kez ordu atamanlığı yapmış, savaşlarda büyük başarılar kazanmıştı. Ama artık iyice yaşlandığı için seferlere katılmıyordu. Kimseye bir öneride bulunmaktan hoşlanmaz, Zaporojye'de Kazakların arasında uzanıp onların savaş öykülerini dinlerdi. Konuşmalara hiç karışmaz, anlatılanları dinlerken, ağzından hiç eksik etmediği kısa çubuğunun külünü parmağıyla bastırır, gözlerini kısıp öyle uzun süre otururdu; öyle ki Kazaklar, onun uyuyup uyumadığını anlayamazdı. Seferlere hiçbir zaman katılmaz, Zaporojye'de kalırdı, ama bu kez gençliği gelmişti aklına ihtiyarın. Kolunu Kazaklar gibi sallayarak şöyle demişti:</p>
				<p class="normal">— Öyle yapmışlar ha! Ben de sizinle geliyorum! Belki bir işe yararım!</p>
				<p class="normal">Şimdi ortaya çıktığında Kazakların hepsi susmuştu. Çünkü uzun zamandır konuştuğunu duyan olmamıştı. Bovdyug'un ne diyeceğini merak ediyorlardı. İhtiyar Kazak:</p>
				<p class="normal">— Konuşma sırası bana geldi efendi kardeşlerim! diye başladı. Bu ihtiyarın söyleyeceklerine kulak verin çocuklar. Ataman çok doğru söyledi. Kazak ordusunun başı olarak ordusunu, ordusunun hazinesini korumak görevidir. Bundan daha güzel konuşamazdı. Diyeceğim bu işte! İlk söyleyeceğim olarak bunu kabul edin! Şimdi de ikinci olarak söyleyeceğimi dinleyin. İkinci söyleyeceğim şu: Albay Taras'ın söylediği de çok doğru. Tanrı uzun ömür versin ona. Umarım Ukrayna'da onun gibi değerli albaylar çok olur! Bir Kazak'ın önde gelen ilk görevi ve onuru Kazak kardeşliğine harfi harfine uymaktır. Bunca yıl yaşadım efendi kardeşlerim, bir Kazak'ın arkadaşını zorda bırakıp gittiğini veya ona ihanet ettiğini ne gördüm, ne de duydum. Bunlar da, onlar da kardeşlerimizdir. Birisinin çok veya az olması bir şeyi değiştirmez, kepsi kardeşlerimizdir ve bizim için değerlidirler. Bu yüzden ben şöyle diyeceğim: Tatarların götürdükleri Kazaklar kimin için daha değerliyse, onlar Tatarların arkasından gitsin, Lehlerin elindekiler kimin için daha değerliyse, onları burada savunmasız bırakmak istemiyorsa, burada kalsın. Ataman, görevi gereği Tatarların peşinden gideceklerle olmak zorundadır. Burada kalanlar da bir yardımcı ataman seçerler kendilerine. Ak saçlı bu ihtiyarın sözünü dinleyecek olursanız, yardımcı ataman olarak Taras Bulba'dan iyisini aramayın. Aramızda yiğitlikten yana ondan iyisi yoktur.</p>
				<p class="normal">Bovdyug sözlerini böyle bitirdi. Yaşlı Kazak onlara en akıllıca yolu gösterdiği için hepsi hoşnut kalmıştı. Hepsi kalpağını havaya fırlatıp:</p>
				<p class="normal">— Teşekkür ederiz sana babacık! diye haykırdılar. Sustun, sustun, uzun süre ağzını açıp bir şey söylemedin, ama sonunda söyledin söyleyeceğini! Sefere çıkarken "Bakarsın bir işe yararım!" demiştin, gerçekten de işe yaradın!</p>
				<p class="normal">Ataman:</p>
				<p class="normal">— Tamam mı? Kabul ediyor musunuz? diye sordu.</p>
				<p class="normal">Kazaklar hep bir ağızdan karşılık verdiler:</p>
				<p class="normal">— Kabul ediyoruz!</p>
				<p class="normal">— Öyleyse toplantı bitmiştir midir?</p>
				<p class="normal">Yine bağırarak karşılık verdiler Kazaklar:</p>
				<p class="normal">— Bitmiştir!</p>
				<p class="normal">Ataman öne çıkıp kalpağını giydi.</p>
				<p class="normal">— Şimdi ordunun emrini dinleyin çocuklar! dedi.</p>
				<p class="normal">Kazakların hepsi kalpaklarını çıkardılar, büyüklerini dinlerken her zaman yaptıkları gibi, başları açık, bakışlarını öne indirdiler.</p>
				<p class="normal">Ataman konuşmasını sürdürüyordu:</p>
				<p class="normal">— Şimdi ayrılalım efendi kardeşlerim! Benimle gelmek isteyenler sağa geçsin, burada kalmak isteyenler sola! Bir bölüğün çoğunluğu ne yana geçerse bölük atamanı o yana geçer. Geride kalan azınlık başka bölüklere dağılır.</p>
				<p class="normal">Kazakların kimi sağa, kimi sola geçmeye başladı. Bölük atamanı da bölüğün büyük bölümünün geçtiği yana geçiyordu. Bölüğün az kalan bölümü ise başka bölüklere katılıyordu. İki yana ayrılanlar aşağı yukarı eşitti. Kalmak isteyenler şunlardı: Nezamaykovski Bölüğü'nün hemen hepsi; Popoviçev Bölüğü'nün büyük bölümü, Umanski Bölüğü'nün tümü, Kanevski Bölüğü'nün tümü, Steblikivski Bölüğü'nün büyük bölümü, Timoşevski Bölüğü'nün büyük bölümü. Geri kalanın hepsi Tatarların peşinden gitmeyi seçmişti. İki tarafta da çok sayıda güçlü kuvvetli yiğit vardı. İyi birer savaşçı olan Çerevatıy, Pokotıpole, Lemiş, Prokopoviç, Homa Tatarların arkasından gidecekler arasındaydı. Demid Popoviç de o yana geçmişti. Çok canı tez bir Kazaktı çünkü, uzun süre bir yerde duramazdı. Lehlerle yapacağını yapmıştı, şimdi de canı Tatarlarla vuruşmak istiyordu. Gidecek bölük atamanları şunlardı: Nostyugan, Pokrışka, Nevılıçki; daha birçok ünlü, yiğit Kazak da kılıcının ve omuzlarının gücünü Tatarlarla kapışmada göstermek istiyordu. Kalmak isteyenler arasında da çok yiğit, güçlü Kazak vardı: Bölük atamanları Demıtroviç, Kukubenko, Vertıhvist, Balaban, Bulba'nın oğlu Ostap. Ayrıca birçok da yiğitlikleriyle, kahramanlıklarıyla tanınmış Kazak: Vovtuzenko, Çereviçenko, Stepan Guska, Ohrim Guska, Mıkola Gustıy, Zadorojni, Metelıtsya, İvan Zakrutıguba, Mosiy Şilo, Dyogtyarenko, Sıdorenko, Pisarenko, sonra yine Pisarenko ve bir başka Pisarenko daha ve birçok kahraman Kazak... Hepsi de savaştan savaşa koşturmuş, Anadolu kıyılarında, Kırım'ın çorak topraklarında, bozkırlarında, Dinyeper'e dökülen büyük küçük ırmaklarda, Dinyeper'in sularında, tüm adalarının koylarında dolaşmış, Moldova'da, Eflak'ta, Türk yurdunda savaşmış, çift dümenli Kazak kayıklarıyla Karadeniz'de gitmedik yer bırakmamış, elli kayık birden düşmanın büyük gemilerine saldırmış, birçok Türk kalyonunu batırmış, savaşlarda çok barut harcamışlardı. Değerli giysilerini, kadife kumaşlarını kesip çok kez ayaklarına sarmışlardı. Kuşaklarına asılı keselerini çok kez altınla doldurmuşlardı. Bir başkasına ömür boyu yetecek, sayılamayacak kadar çok parayı kaç kez içkiye, eğlenceye vermişlerdi. Her zaman bir Kazak gibi davranmış, eğlensinler diye herkese müzikli ziyafetler çekmişlerdi. Şimdi bile içlerinde bazılarının, olur da bir şanssızlık sonucu Zaporojye'ye gelirlerse, Tatarlar bulamasın diye Dinyeper adalarında sazların arasına gömülü kupaları, gümüş maşrapaları, bilezikleri vardı. Sakladıkları şeyleri Tatarların bulabilmeleri olanaksızdı. Çünkü kimi zaman kendilerinin bile onları nereye gömdüklerini unuttuğu oluyordu. Kardeşlerine ve Hıristiyan dinine karşı yapılanların öcünü almak için kalmak isteyenler böyle yiğit Kazaklardı işte! Yaşlı Kazak Bovdyug de şöyle diyerek onlarla kalmıştı: "Tatarların peşinden koşturacak yaşta değilim artık. Ayrıca bir Kazak gibi şanımla şerefimle burada da ölebilirim. Uzun zamandır Tanrı'ya, öleceksem bana kutsal dinimiz uğruna savaşırken ölmeyi yazsın diye yalvarıyorum. İstediğim oldu işte. Kocamış bir Kazak için bundan daha şanlı ölüm olamaz!"</p>
				<p class="normal">Herkes istediği yana geçtikten sonra Kazaklar bölük bölük karşılıklı iki sıra oluşturdu. Ataman sıraların orta yerine çıktı. Şöyle dedi:</p>
				<p class="normal">— Ne diyorsunuz efendi kardeşlerim, her iki taraf birbirinden hoşnut mu?</p>
				<p class="normal">— Hoşnut, babamız! diye karşılık verdiler Kazaklar.</p>
				<p class="normal">— Öyleyse öpüşün ve birbirinize veda edin, çünkü hayatta bir daha görüşüp görüşemeyeceğinizi Tanrı bilir. Atamanlarınızın sözünü dinleyin. Nasıl hareket edeceğinizi biliyorsunuz: Kazak onurunun neleri gerektirdiğinden haberiniz var.</p>
				<p class="normal">Kazaklar birbirleriyle öpüşmeye başladı. Önce iki ataman öpüştü, ak düşmüş bıyıklarını sıvazlayarak birbirine sarıldılar, sonra kuvvetle sıktılar birbirlerinin elini. Biri ötekine şöyle sormak istiyordu: "Ne dersin efendi kardeşim, bir daha görüşebilecek miyiz?" Ama sormuyorlardı, iki ihtiyar da karşısındakinin ne demek istediğini anlıyordu. İki tarafın Kazakları, hepsinin yapacak çok işi olduğunu bilerek çabucak vedalaştılar. Ama gidecek olanlar hemen yola çıkmadı, Kazakların azaldığını düşmanın fark etmemesi için geceyi bekleyeceklerdi. Sonra herkes kendi bölüğüne öğle yemeğine gitti.</p>
				<p class="normal">Yola çıkacak olanlar yemekten sonra dinlenmek için yattılar ve bunun belki de rahat son uykuları olduğunu hissediyorlarmış gibi derin, uzun bir uykuya daldılar. Güneş batana kadar uyudular. Güneş batıp da ortalık biraz kararınca kalkıp arabaların tekerleklerini yağlamaya koyuldular. Arabaları önden yollayıp, el sallayarak arkadaşlarıyla bir kez daha vedalaştıktan sonra sessizce yürüdüler arabaların arkasından. Süvariler, atlarına bağırmadan, ıslık çalmadan piyadelerin arkasından sürdüler atlarını. Çok geçmeden gecenin karanlığında gözden kaybolmuşlardı. Karanlıkta yalnızca atların toprakta tok ayak sesleri ile yağı dingile iyice dağılmamış veya karanlıkta güzelce yağlanamamış bazı tekerleklerin gıcırtısı duyuluyordu.</p>
				<p class="normal">Arkada kalan arkadaşları, karanlıkta hiçbir şey görülmediği halde, daha uzun süre el salladılar arkalarından. Dağılıp bölüklerine döndüklerinde yıldızların ışığında arabaların yarısının yerlerinde olmadığını, birçoğunun yerinin boş olduğunu görünce hepsinin içine bir hüzün çöktü, her zaman neşeli başlarını öne eğip derin düşüncelere daldılar.</p>
				<p class="normal">Kazakların üzerine çöken karamsarlığın, bu yiğit insanlara hiç yakışmayan bu hüznün farkındaydı Taras. Ama bir şey söylemeden, onları kucaklıyor, başlarını kollarının arasına alıyordu. Arkadaşlarından ayrılmalarının hüznüne alışmaları için onlara zaman tanıyor, öte yandan sessizce, onların birden uyanmaları, kendilerini bulmaları, eskisinden daha da canlanmaları, güçlerini kazanmaları, her birinin yalnızca Slav ırkına özgü yürekliliği (öteki uluslara oranla küçük bir nehrin karşısında bir deniz kadar güçlü yürekliliği) kazanmaları için ne yapması gerektiğini düşünüyordu. Fırtınada kabarır o deniz, kükrer, cılız nehrin yerinden oynatamadığı kayaları dev dalgalarıyla savurur. Ama hava durgunsa, sakinse, her nehirden daha aydınlıktır yüzeyi, pırıl pırıl uzar gözler önünde enginlere doğru.</p>
				<p class="normal">Taras adamlarına öteki arabalardan ayrı duran bir arabayı açmalarını söyledi. Açmalarını söylediği araba öteki Kazak arabalarından daha büyük ve sağlamdı. Kalın tekerlekleri çift çemberliydi. Tepeleme yüklüydü ve üzeri örtülerle, sağlam öküz derileriyle örtülmüş, yağlı urganlarla sıkıca bağlanmıştı. Bu arabada Taras'ın şarap mahzenlerinde yıllanmış varillerle, fıçılarla şarap vardı. Bir zafer kazanılır da, kuşaklar boyu konuşulacak o mutlu olayı Kazakların kutlaması gerekirse, böyle büyük bir anda tadacakları duygular da büyük olsun, bu nefis şaraplardan bol bol içilsin diye Taras özellikle getirtmişti bu arabayı. Albayın emrini duyunca adamları hemen arabaya koştular, sağlam ipleri palalarıyla kestiler, kalın öküz derileriyle örtüleri aldılar üzerinden, şarap varillerini, fıçılarını getirdiler.</p>
				<p class="normal">Bulba:</p>
				<p class="normal">— Herkes alsın, dedi, hepsini alın, kimde ne varsa doldursun; maşrapasını, atına su verdiği kovasını, eldivenini, hatta kalpağını... Hiçbiri yoksa avucuna alsın.</p>
				<p class="normal">Her Kazak, kimi maşrapasını, kimi atını suladığı kovasını, kimi eldivenini, kimi kalpağını doldurdu, bir şeyi olmayanlar ellerini birleştirip avucunu açtı. Taras'ın adamları varillerle, fıçılarla sıraların arasında dolaşıyor, herkese şarap dağıtıyordu. Taras, hep birlikte içmeleri için onun işaretini beklemelerini söylemişti. Besbelli, bir şey söyleyecekti. Yıllanmış şarap ne kadar sert olursa olsun, Kazakları ne kadar güçlendirecek olursa olsun, Taras yine de şarabın bu etkisine birkaç sözcük eklemesinin şarabın etkisini de, Kazakların ruhunu da bir kat daha güçlendireceğini biliyordu.</p>
				<p class="normal">Şöyle başladı Taras:</p>
				<p class="normal">— Ne beni atamanınız seçtiğiniz için (gerçi benim için büyük bir onurdur bu), ne de arkadaşlarımızdan ayrıldığımız için değil bu ikramım, efendi kardeşlerim! Hayır, başka zaman olsa beni seçtiğiniz için de, arkadaşlarımızdan ayrıldığımız için de içerdik. Ama zaman o zaman değil şimdi. Büyük işler bekliyor bizi. Kazakların onurunu yüceltecek büyük işler! İçelim arkadaşlar, hep birlikte içelim! Kutsal Ortodoks dinimizin bir gün bütün dünyaya yayılması, her yerde tek bir kutsal dinin olması, dinsizlerin hepsinin Hıristiyan olmaları için içelim! Ordugâhımızın onuruna içelim! Dinsizleri her zaman yok etmesi, ordumuza her yıl birbirinden yiğit gençlerin katılması için içelim! Evet arkadaşlarım, torunlarımızın, torunlarımızın çocuklarının, bir zamanlar birbirine sıkı sıkıya bağlı, birbirini düşman eline bırakıp gitmeyen böyle yiğit, böyle yüce gönüllü dedelerimiz vardı diyerek bizlerle gurur duymaları için içelim! Dinimize içelim efendi kardeşlerim, dinimize içelim!</p>
				<p class="normal">Ön sıralardakiler tok sesleriyle haykırdı:</p>
				<p class="normal">— Dinimize içelim!</p>
				<p class="normal">Arkadakiler de haykırdı:</p>
				<p class="normal">— Dinimize içelim!</p>
				<p class="normal">Genciyle yaşlısıyla bütün Kazaklar dinlerine içtiler.</p>
				<p class="normal">Taras kolunu kaldırıp:</p>
				<p class="normal">— Ordugâha! dedi.</p>
				<p class="normal">Ön sıralardan tok sesler yükseldi:</p>
				<p class="normal">— Ordugâha!</p>
				<p class="normal">Yaşlılar kırlaşmış bıyıklarını oynatarak sakin:</p>
				<p class="normal">— Ordugâha! dediler.</p>
				<p class="normal">Genç Kazaklar, genç kartallar gibi silkinerek bağırdılar:</p>
				<p class="normal">— Ordugâha!</p>
				<p class="normal">Ovada yankılandı Kazakların sesleri.</p>
				<p class="normal">— Şimdi son yudumumuzu içiyoruz arkadaşlar, dünyadaki bütün Hıristiyanların onuruna içiyoruz!</p>
				<p class="normal">Kazakların hepsi son yudumlarını dünyadaki bütün Hıristiyanların onuruna içtiler. Uzun süre haykırışlar yükseldi sıralardan:</p>
				<p class="normal">— Dünyadaki bütün Hıristiyanların onuruna!</p>
				<p class="normal">Herkes bitirmişti içkisini. Ama Kazaklar, kolları havada bekliyor, hâlâ dağılmıyorlardı. Şarabın etkisiyle gözleri çakmak çakmaktı ama, yine de düşünceliydiler. Savaşta düşmandan alacakları altınlar, değerli silahlar, sırmalı kaftanlar ve Çerkez atları değildi düşündükleri. Uzaklardan küçücük kuşlar gibi görünen kalyonların, gemilerin serpili olduğu, kıyısı boyunca çayıra benzeyen ormanlara yaslanmış küçücük kasabalar olan engin bir denizin uçsuz bucaksız uzandığı görülen yalçın kayaların doruklarına tünemiş kartallar gibi düşüncelere dalmışlardı. Şimdi onlar da kartallar gibi karanlık ovaya bakıyor, kendilerini nelerin beklediğini düşünüyorlardı. Kazak kanıyla ıslanmış ova baştan aşağı belki de onların beyaz kemikleriyle, parçalanmış arabalarıyla, kırılmış kılıçlarıyla, mızraklarıyla dolacaktı. Perçemleri kana bulanmış, bıyıkları sarkmış Kazak başları ovanın her yanına dağılmış olacaktı. Akbabalar gelip Kazakların gözlerini çıkaracaktı. Ama bu geniş ölüm ovasından büyük iyilik yükselecekti! Yüce hiçbir iş boşa gitmezdi, Kazak şanı tüfeğin namlusundaki duman gibi yok olmazdı. Ak sakalı göğsünde bir halk ozanı gün gelir, bandurasının tellerine dokunarak bu savaşın her sözcüğü yiğitlik dolu destanını anlatır. Burada savaşmış Kazakların ünü dünyayı tutar, onlardan sonra doğan Kazaklar onları anlatır. Zira ustasının bakırına bolca saf gümüş kattığı, insanları ibadete çağıran çanın sesi nasıl ta uzaktaki kentlere, köylere, kulübelere ulaşırsa, güçlü söz de uzaklara öyle ulaşır.</p>
		
		</body>
</html>