<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_5">I</h2>
				<p class="normal">— A oğul, hele şöyle bir dönüver de göreyim seni! Ne gülünç bir kıyafet bu böyle! O sırtınızdakiler papaz cüppesi mi oluyor? Okulda herkes bu kıyafetle mi dolaşıyor?</p>
				<p class="normal">Yaşlı Bulba Kiev'de yatılı okulda okuyan iki oğlunu baba evine döndüklerinde bu sözlerle karşılamıştı.</p>
				<p class="normal">Oğulları atlarından henüz inmişlerdi. İkisi de papaz okulunu yeni bitirmiş her öğrenci gibi, çevrelerine şimdilik utangaç, sıkılgan bakan babayiğit delikanlılardı. Sağlıklı, zinde yüzleri henüz ustura değmemiş ayva tüyü kaplıydı. Babalarının onları böyle karşılaması üzerine sıkılmış, mahcup olmuşlar, başları öne eğik, öyle kalakalmışlardı.</p>
				<p class="normal">Babaları onları tutup tutup çevirirken konuşmasını sürdürüyordu:</p>
				<p class="normal">— Durun hele, durun! Bırakın da şöyle iyice bir göreyim sizi. Cüppeleriniz ne kadar uzun öyle! Şu cüppelere bak hele! Cüppenin böylesi görülmüş şey değil! Biriniz şöyle bir koşsun da bacakları eteklerine nasıl dolanıp yüzükoyun yere kapaklanacak, göreyim.</p>
				<p class="normal">Büyük oğlan sonunda dayanamadı:</p>
				<p class="normal">— Alayı bırak artık baba! dedi.</p>
				<p class="normal">— Aman da ne kadar alınganmış! Neden alay etmeyecekmişim?</p>
				<p class="normal">— Babam bile olsan dinlemem, alay edersen yemin olsun pataklarım!</p>
				<p class="normal">Taras Bulba şaşırmış gibi birkaç adım geri çekilip:</p>
				<p class="normal">— Şu evlada bakın hele! dedi. Baban bile olsam ha?..</p>
				<p class="normal">— Evet, babam bile olsan... Gururumla oynayan kim olursa olsun, benim için değişmez, hiç çekemem.</p>
				<p class="normal">— Nasıl dövüşmek istersin benimle? Yumrukla mı?</p>
				<p class="normal">— Nasıl olursa olsun.</p>
				<p class="normal">Taras kollarını sıvayıp:</p>
				<p class="normal">— Hadi gel yumrukla dövüşelim! dedi. Bakalım yumruk dövüşünde nasılsın!</p>
				<p class="normal">Ve baba oğul uzun bir ayrılığın ardından görüştüklerinde birbirlerine sarılacak yerde, geri geri çekilip karşısındakini şöyle bir süzdükten sonra yine öne atılarak birbirinin böğrüne, karnına, göğsüne yumruk indirmeye başladılar.</p>
				<p class="normal">Sevgili oğullarına henüz sarılamamış saz benizli, sıska, temiz yüzlü yaşlı kadın (anneleri) evin eşiğinde dikilmiş söyleniyordu:</p>
				<p class="normal">— A dostlar, şuraya bakın hele! Koca ihtiyar delirdi! Hepten yitirdi aklını! Çocuklar eve dönmüş, bir yıldan fazladır görmüşlüğümüz yok, adamın yaptığına bakın: Yumruklaşıyor çocukla!</p>
				<p class="normal">Taras durdu.</p>
				<p class="normal">— Ama yaman dövüşüyor doğrusu! (Kendini biraz toparladıktan sonra ekledi.) Yemin ederim yaman dövüşüyor! Ona bulaşmakla yanlış yaptım. İyi bir Kazak olacak! Eh, hoş geldin oğul! Hadi öpüşelim. (Baba oğul öpüştüler.) Yiğit oğlum benim! Bana bak, yumruklarını bana indirdiğin gibi indir her zaman düşmanına, hiçbirinin gözünün yaşına bakma! Ama ne dersen de, yine de komik kıyafetin. Şuradan sarkan ip ne öyle? (Küçük oğluna döndü.) Sen ne diye süklüm püklüm dikilip duruyorsun öyle orada? Köpoğlu, sen de yumruklamayacak mısın babanı?</p>
				<p class="normal">Bu arada küçük oğlunu kucaklayan annesi:</p>
				<p class="normal">— Yok daha neler! dedi. Şu deliye bakın, öz oğlu vursun ona istiyor. Hem de şimdi, çocukcağız (çocukcağız dediği yirmi yaşını geçkin, neredeyse iki metre boyunda bir yiğitti.) onca yoldan gelmişken, yorgunken... Bir şeyler yemesi, dinlenmesi gerekirken babası tutmuş, onunla yumruklaşmasını istiyor!</p>
				<p class="normal">Taras:</p>
				<p class="normal">— Gördüğüm kadarıyla anasının kuzusu bu oğlan! dedi. Sen anana bakma oğlum: Kadındır o, bir şeyden anlamaz kadınlar. Senin nene gerek ana şefkati? Sana gereken şefkat düz ovayla iyi bir attır! Şu kılıcı görüyor musunuz? Ananız budur artık sizin! Kafalarınıza doldurdukları o şeylerin hepsi boştur. Okul da, bütün o kitaplar da, dersler de, felsefe de... hepsi fasa fiso, hepsinin içine tüküreyim! (Bu arada Bulba yazı dilinde kullanılamayacak bir sözcük kullandı.) İyisi mi, gelecek hafta ordugâhımız Zaporojye'ye göndereyim ben sizi. Bilim nasıl olurmuş, orada görürsünüz! Okul diye Zaporojye'ye derim ben. Ancak orada çalışmaya başlar kafanız.</p>
				<p class="normal">Bir deri bir kemik yaşlı kadın gözlerinde yaşlar, kederli:</p>
				<p class="normal">— Ancak bir hafta mı kalacaklar evde? dedi. Şöyle biraz gezip dolaşmayacaklar mı çocuklar? Baba evinde kalmayacaklar mı biraz? Doya doya sevemeyecek miyim onları?</p>
				<p class="normal">— Sızlanmayı bırak kocakarı! Kazak dediğinin kadın kısmıyla işi olmaz. Bıraksak, ikisini de eteğinin altında saklar, kuluçkaya yatmış tavuk gibi üzerlerinde oturursun. Hadi koş, koş, ne var ne yok, hazırla soframızı. Çörekti, ballı börekti, haşhaşlı bir şeylerdi, tatlıydı istemez. Bütün bir koyunla bir de keçi getir bize, yanında eski bal da olsun! Ama gırtlak yakandan bol getir, iyisinden olsun, sakın kuru üzümden çekilme uyduruk çeşidinden getireyim deme, şöyle temizinden, insanın ağzında fışır fışır köpüreninden getir.</p>
				<p class="normal">Bulba oğullarını evin en iyi odasına götürdü. Odaları toplama işini bitiren altın gerdanlıklı iki güzel hizmetçi kız onları görünce koşarak çıktılar odadan. Besbelli, ya hiçbir kızı boş geçmeyi pek sevmeyen küçük beyler geldiği için korkmuşlar ya da doğrudan, her kadının yaptığını yapmak isteğine kapılmışlardı: Kadınlar karşılarında ansızın bir erkek gördüklerinde çığlık atarak kaçar ve utandıkları için hemen yüzlerini yenleriyle uzun süre kapar. Oda çok eskilerin zevkine göre, canlı anıları yalnızca halk şarkılarında, hikâyelerinde kalmış o eski zamanların, artık Ukrayna'da ak sakallı, kör halk ozanlarının bile halkın önünde tamburanın hafif tıngırtısı eşliğinde anlatmadıkları, Ukrayna'da birleşmenin ardından savaşların, boğuşmaların başladığı o kötü günlerin zevkine göre döşenmişti. Her şey tertemizdi, renkli kille sıvanmıştı. Duvarlarda kılıçlar, kamçılar, kuş avlamak için ağlar, balık ağları, tüfekler, barut doldurmak için ustaca işlenmiş boynuz, altın yaldızlı bir dizgin, gümüş işlemeli bir bukağı asılıydı. Odanın küçük pencereleri şimdilerde ancak çok eski kiliselerde kalmış, inip kalkabilen çerçevelerini kaldırmadan dışarının görülemediği yuvarlak, buzlu camlıydı. Kapı ve pencerelerin çerçeveleri boyalıydı. Köşelerdeki raflarda testiler, yeşilli mavili şişeler, bardaklar, işlemeli gümüş kupalar, çeşitli yollarla, üçüncü veya dördüncü elden (o yaman zamanlar son derece olağan bir şeydi bu) yolu Bulba'nın oturma odasına düşmüş altın yaldızlı Venedik işi, Türk işi, Çerkez işi kadehler diziliydi. Odayı fırdolayı dönen akağaç kaplama sedir de, başköşedeki tasvirlerin altındaki büyük masa da, fırınlarıyla, basamaklarıyla renk renk çini süslemesiyle kocaman Rus sobası da henüz atları olmadığı ve öğrencilerin ata binmelerine izin verilmediği için yaz tatillerinde günlerini baba evinde geçirmiş bizim iki delikanlıya hiç yabancı değillerdi. O zamanlar yalnızca, tepelerinde eli silahlı her Kazak'ın yapışıp bir tutam saç koparabileceği uzun perçemleri vardı. Bulba ancak okulu bitirdiklerinde yılkısından bir çift genç aygır yollamıştı onlara.</p>
				<p class="normal">Bulba, oğullarının eve dönüşlerini kutlamak için çevredeki birliklerden yüzbaşıları, albayları çağırmıştı. Çağrılı olanlardan ikisi ile eski arkadaşı yüzbaşı Dmitro Tovkaç gelince şöyle diyerek oğullarını tanıştırdı onlara: "Bakın ne yiğit iki oğlum var! Yakında Zaporojye'ye yollayacağım onları." Konuklar Bulba'yı da, gençleri de kutladılar ve bunun çok iyi olacağını, gençler için Zaporojye'de ordugâha katılmaktan daha iyi bir seçim olamayacağını söylediler.</p>
				<p class="normal">Bulba şöyle dedi:</p>
				<p class="normal">— Hadi dostlarım, masaya geçelim, isteyen istediği yere otursun. Evet aslan oğullarım benim, önce içkimizi içelim! Tanrım kutsasın sizi! Sağlık dilerim size sevgili oğullarım. Sana da Ostap, sana da Andri! Dilerim Tanrı'dan, savaşlarda her zaman alt edersiniz düşmanlarımızı! Din düşmanlarımızı yenin, Türkleri yenin, Tatarları da yenin! Lehler dinimize karışmaya kalkışacak olurlarsa Lehleri de yenin! Hadi getir kadehini. Nasılmış gırtlak yakan, güzel mi? Latincesi neydi gırtlak yakanın? Görüyorsun işte oğlum, hiç iş yokmuş Latinlerde, gırtlak yakanın varlığından bile habersizlermiş. Ha, Latince şiirler yazan bir adam vardı, adı neydi? Pek okumuş yazmışlığım yoktur benim, bu yüzden adını hatırlayamadım: Horatius mu neydi?</p>
				<p class="normal">Büyük oğlan Ostap, "Amma da kurnaz şu babam," diye geçirdi içinden, "her şeyi biliyor ihtiyar kurt, ama bilmiyor numarası yapıyor."</p>
				<p class="normal">Taras konuşmasını sürdürüyordu:</p>
				<p class="normal">— Sanırım başpapazınız votka koklatmamıştır bile size. Ama itiraf edin oğullarım, akağaç ve taze vişne çubuklarıyla, Kazak'ın orasıydı burasıydı demeden, nerenize gelirse indirmişlerdir... Hem kim bilir, çok akıllandığınız için de kırbaçlamışlardır belki. Olur ki, yalnızca cumartesileri değil, çarşambaları, perşembeleri de sopa yemişsinizdir.</p>
				<p class="normal">Ostap soğukkanlı bir tavırla:</p>
				<p class="normal">— Geçmişi konuşmanın gereği yok şimdi baba, dedi, olan olmuş, geçen geçmiş!</p>
				<p class="normal">Andri:</p>
				<p class="normal">— Şimdi öyle bir şey yapmaya kalkışsınlar da göreyim! dedi. Şimdi birisi dokunsun bize de göreyim! Şimdi aşağılık bir Tatar takılmaya kalkışsın bana da, Kazak kılıcının nasıl bir şey olduğunu göstereyim ona!</p>
				<p class="normal">— Aslan oğlum benim! Gerçekten aslan oğlum! Bu durumda ben de sizinle geliyorum! Yemin ederim geliyorum! Burada kalıp ne yapacağım? Buğday ekip ev mi bekleyeceğim; koyunlara domuzlara göz kulak olup karımın dizinin dibinde mi pinekleyeceğim? Ne hali varsa görsün kocakarı: Ben bir Kazak'ım, karının dizinin dibinde olmak yakışmaz bana, istemiyorum! Şu anda savaş yoksa, olmasın varsın. Şöyle bir hava almak için ben de sizinle Zaporojye'ye geleceğim. Yemin ederim geliyorum! (Yaşlı Bulba giderek heyecanlanıyordu, sonra iyice coştu, masadan kalktı, heyecanla ayağını yere vurdu.) Yarın yola çıkıyoruz çocuklar! Ne diye bekleyelim? Evde oturarak hangi düşmanı bekleyeceğim? Neyimize gerek bu ev? Bütün bunların bize ne gereği var? Şu çanak çömleği ne yapacağız?</p>
				<p class="normal">Böyle söyledikten sonra tabak çanak, şişe, eline ne geçtiyse yere atmaya başladı.</p>
				<p class="normal">Kocasının böyle davranışlarına alışık olan zavallı yaşlı kadın sedirde oturmuş, üzgün, onu izliyordu. Bir şey söylemeye cesareti yoktu, ama kocasının böylesine korkunç kararını duyduktan sonra gözyaşlarını tutamamıştı. Böylesine çabuk ayrılmak zorunda kalacağı çocuklarına bakıyordu... Bakışlarında, sıkılmış dudaklarında titreşen acı anlatılabilecek gibi değildi...</p>
				<p class="normal">Bulba korkunç derecede inatçı biriydi. Yalnızca ilkel güney Rusya'da (prenslerin terk ettiği, Avrupa'nın, barbar Moğolların sonu gelmez saldırılarıyla boşalmış, yakılıp yıkılmış bu yarı göçebe topraklarda) XV. yüzyılın ağır koşullarında, evini barkını yitiren bir insanın gözü karardığında, yangın yerinden ona gözdağı veren düşmanlarının, bitmek tükenmek bilmez tehlikelerin içinde yine aynı yere yerleşirken onların gözlerinin içine bakarak dünyada böyle bir korkunun var olup olmadığını anlamaya çalıştığı zamanlarda, eski barışçı Slav ruhunun yok olup, Rus yaradılışının özgür, engin özellikli Kazaklığın ortaya çıktığı ve nehir kıyıları, yük taşıyan nehir araçları, nehir boylarında yamaçlar, her yerin sayılarını kimsenin bilmediği Kazaklarla dolu olduğu, kaç kişi olduklarını soran sultana yiğit arkadaşlarının, "Kim bilir! Bozkırlar bizimkilerle doludur, her gördüğün tepeciğin ardında Kazak vardır," diye cevap verdiği o kötü zamanlarda ortaya çıkabilecek yaradılışta insanlardan biriydi. Rus gücünün olağanüstü bir sonucuydu bu: Felaketler halkın bağrından alevlerle çıkarmıştı onu. Köpek bakıcılarıyla, avcılarla dolu, birbirleriyle kavga edip duran, birbirlerinden kasaba alıp veren küçük prensliklerin yerini Hıristiyanlık düşmanlarına karşı beslenen genel nefretin birleştirdiği Kazak ordugâhları, toplulukları almıştı. Kazakların bu bitmez tükenmez mücadelesinin, huzursuz yaşamının Avrupa'yı (onu yok etmek amacıyla) art arda gelen saldırılardan kurtardığını tarihten herkes bilir. Bu geniş topraklardaki Rus prensliklerinin yerini alan Leh kralları, dağınık ve küçük olsalar da bu Kazak topluluklarının önemini ve böyle bir tampon bölgenin değerini anlamakta gecikmemişlerdi. Bu yüzden pohpohluyorlardı onları, bu oluşumu destekliyorlardı. Kazakların arasından seçilmiş atamanlar köyleri, kasabaları toplayıp alaylara bağlamışlardı. Düzenli bir ordu oluşturmuyordu bu alaylar. Hepsini bir arada gören olmamıştı. Ama bir savaş durumu ortaya çıkıp seferberlik başlayınca, sekiz gün içinde (daha fazla değil) her Kazak erkeği silahlarını kuşanıyor, Leh kralının vereceği beş on rublelik altını almak için atına atlıyordu. Öyle ki, hiçbir askere alma yöntemi iki haftada böyle bir orduyu toplayamazdı. Savaş bitince savaşçı Kazaklar çayırlarına, tarlalarına, Dinyeper'deki taşıma işlerine döner, balık tutar, alışveriş yapar, bira mayalar, yine özgür birer Kazak olurdu. Yabancılar onların bu olağanüstü becerilerine baktıkça şaşar kalırdı. Bir Kazak'ın bilmediği meslek yoktu: İmbikten içki çeker, araba onarır, barut öğütür, demircilik, çilingirlik yapar, bütün bunların yanında, ancak bir Rus'un becereceği gibi, gezer tozar, yer içerdi de. Aynı anda bunların hepsini becerirdi bir Kazak. Savaş zamanı orduya katılmak zorunda olan Kazaklardan başka, gerektiğinde çok sayıda gönüllü de toplanabilirdi: Bunun için bir Kazak piyade yüzbaşısının pazarlarda, köy alanlarında, küçük mahallelerde dolaşması, arabasının üzerine çıkıp şöyle bağırması yeterliydi: "Hey, siz sarhoşlar, içkiciler! Bira mayaladığınız da, soba diplerinde pineklediğiniz de, yağlı bedenlerinizle sineklerin karnını doyurduğunuz da yeter artık! Hadi yürüyün er meydanına, şan şöhret kazanmaya! Hey, siz buğday arpa ekiciler, koyun güdücüler, karı düşkünleri! Karasaban arkasında yürüdüğünüz yeter, sarı çizmelerinizi çamurlatmanız da, kadınlarla yatıp kalkarak yiğitliğinizi tükettiğiniz de yeter! Şimdi Kazak şanını yüceltmenin zamanı!" Bu sözler kuru odunlara düşmüş kıvılcım etkisi yapardı. Tarlasını süren Kazak karasabanını bırakır, bira mayalayanı ve votka çekeni fıçısını bir kenara atar, teknesini parçalar, zanaatkârı ve esnafı mesleğine de, dükkânına da boş verir, evindeki kabını kaçağını bile kırar dökerdi. Herkes atına atlar yollara düşerdi. Sözün kısası, Rus doğası olanca gücüyle, enginliğiyle gösterirdi kendini. </p>
				<p class="normal">Taras eski, önemli albaylardan biriydi: Her şeyiyle tehlike için yaratılmıştı ve kişiliğinin sarsılmaz doğruluğuyla ün salmıştı. O zamanlar Polonya'nın etkisi Rus soyluları üzerinde yeni yeni kendini göstermeye başlamıştı. Çoğu Rus soylusu Leh gelenek göreneklerini benimsiyor, lüks bir yaşam sürüyor, gösterişli uşaklar, doğanlar, köpek bakıcıları besliyor, şölenler veriyor, kendilerine saray gibi evler yaptırıyordu. Bunlar Taras'a göre şeyler değildi. O Kazakların sade yaşam biçimini seviyordu ve Varşova'ya özenen arkadaşlarıyla sık sık tartışıyor, onları Leh soylularının uşakları olmakla suçluyordu. Kendini Ortodoks dininin yılmaz ve yasal savunucusu sayardı. Vergi memurlarının baskısından veya hane başına alınan vergilerin artırılmasından yakınan köylere kimseye sormadan girerdi. Kazaklarıyla gerekeni yapardı orada. Onun için özellikle şu üç durumda kılıca sarılmak gerekirdi: Polis komiserleri atamanlara şöyle veya böyle saygısızlık ederler, onların karşısında şapka çıkarmazlarsa, biri Ortodokslukla alay eder, atalardan kalma töreye uymazsa ve nihayet düşman dinsizler ve Türklerse... Bulba Hıristiyanlığın onuru için her durumda onlara karşı silaha sarılmanın zorunlu olduğu düşünürdü.</p>
				<p class="normal">Daha şimdiden, iki oğluyla ordugâha vardıklarında onları cenklerde çelikleşmiş eski arkadaşlarına göstererek, "Bakın ne yaman yiğitler getirdim size!" diyeceğini, bir yiğit için en önemli özellik saydığı savaş eğitiminde ve içki içmede gösterecekleri başarıyı izleyeceğini düşünürken içi içine sığmıyordu. Önce yalnız göndermeyi düşünecek olmuştu onları. Ama onların dinçliğini, diriliğini, boyu posunu, gücü kuvvetini görünce savaşçı ruhu kabarmış ve ortada inadından başka hiçbir neden yokken, ertesi gün onlarla birlikte gitmeye karar vermişti. Sağa sola koşturup durmuş, emirler vermiş, atları ve yiğit oğulları için koşumları kendi seçmiş, sık sık bir at ahırına, bir ambara koşmuş, yanlarına alacağı uşakları ayırmıştı. Yüzbaşı Tovkaç'a yetkilerini devretmiş, ordugâhtan haber yollarsa alayı toplayıp hemen yola çıkmasını emretmişti. Gerçi çok neşeliydi ve hâlâ çakırkeyifti, ama yine de hiçbir şeyi unutmuyordu. Atlara su verilmesini, yemliklerinin en iri, iyi buğdayla doldurulmasını söylemeyi bile unutmamıştı. Koşturmaktan yorgun argın dönmüştü eve.</p>
				<p class="normal">— Evet çocuklar, şimdi yatmamız gerek. Yarın kaderde ne varsa o olur! Kadın, sen döşek falan serme bize! Yatak istemeyiz. Avluda yatacağız biz. </p>
				<p class="normal">Ortalık daha yeni kararmıştı, ama Bulba erken yatmayı severdi. Bir kilimin üzerine uzandı, gece serin olduğu için (Bulba evdeyken kalın örtünüp uyumayı severdi) koyun kürkü gocuğunu üzerine çekti. Çok geçmeden horlamaya başladı, avluda yatanların hepsi onu izledi. Avlunun her köşesinden horlama sesi geliyordu. Küçük beylerin gelişi onuruna en çok o içtiği için herkesten önce bekçi sızmıştı.</p>
				<p class="normal">Yalnızca dertli ana uyumuyordu. Yan yana yatan biricik oğullarının başucunda oturmuş, gözyaşlarıyla ıslatarak onların sağlıklı, gelişigüzel karışmış, kıvırcık saçlarını tarakla tarıyordu. Oğullarına bakışı derin duygularla, sevgiyle yüklüydü, bütün benliği vardı bu bakışında. Bakmaya doyamıyordu onlara. Kendi sütüyle beslemişti onları, kendi büyütmüştü, sevgiyle yetiştirmişti. Ama şimdi elinden uçup gidiyorlardı. Doya doya göremeyecekti onları. "Yavrularım, sevgili oğullarım! Neler gelecek başınıza? Neler bekliyor sizi?" Böyle söylerken, bir zamanlar güzel olan yüzünü kaplamış kırışıklardan gözyaşları süzülüyordu. Gerçekten de, o çetin zamanların her kadını gibi, acınacak bir durumdaydı. Çok kısa bir zaman, yalnızca ilk gençlik yıllarının o coşkun günlerinde yaşamıştı aşkı, ama gönlünü çelen o sert erkek kılıcı için, arkadaşları için, içip eğlenmek için bir kenara atmıştı onu. Yılda iki üç gün görüyordu kocasını, Bulba sonra birkaç yıl kayıplara karışıyordu. Hem bir arada oldukları zamanlar da kadıncağızın hayatına hayat mı denirdi? Aralıksız sövgülere, hatta dayağa katlanmak zorunda kalırdı. Kocasının okşamaları da yalnızca ona acıdığındandı. Zaporojye yaşamının sert damgasını vurduğu, kadınlardan uzak bu savaşçılar topluluğunda kadın tuhaf bir varlık gibiydi. Her kadın gibi onun da gençliği mutluluktan uzak, göz açıp kapayana kadar geçip gitmiş, güzelim körpe yanakları da, göğüsleri de öpülüp okşanmadan solmuş, zamanından önce buruşmuştu. Bütün sevgisi, duyguları, şefkat ve tutku dolu kadın ruhunda olan her şeyi yalnızca analık duygusuna dönüşmüştü. Bir bozkır martısının yavrularına yaptığı gibi tutkuyla, heyecanla, gözyaşlarıyla oğullarının çevresinde dönüp durmaya başlamıştı. Çocuklarını, sevgili çocuklarını ondan alıyorlardı. Bir daha göremeyecekti onları! Kim bilir, belki de ilk çarpışmada Tatarlar ikisinin de başını uçuracak, bir kenara atılmış cesetlerini yırtıcı kuşlar gagalarken o çocuklarının nerede yattıklarını bile bilmeyecekti! Oysa onların bir damla kanı için damarlarındaki tüm kanı verirdi. Önüne geçilmez uyku oğullarının gözkapaklarını kapatırken yaşlı kadın hıçkırarak ağlıyor, içinden şöyle geçiriyordu: "Bulba yarın sabah uyandığında belki iki güncük erteler yola çıkmayı, çok içtiği için hemen yola çıkmaya karar vermiş olabilir."</p>
				<p class="normal">Tepeye çıkmış ay uyuyanlarla dolu avluyu, sık bir küme oluşturmuş söğüt ağaçlarını, avlunun çevresindeki çiti saran yabanotlarını uzun zamandır aydınlatmaktaydı. Yaşlı kadın hâlâ gözlerini onlardan bir an ayırmadan sevgili oğullarının başucunda oturuyordu. Uyumayı düşündüğü yoktu. Günün doğmak üzere olduğunu hisseden atlar yem yemeyi bırakmış, otların üzerine uzanmıştı. Söğütlerin tepelerinde yapraklar hışırdamaya başlamış, bu hışırtı yavaş yavaş en alt yapraklara kadar ulaşmıştı. Yaşlı kadın gün ağarana kadar öyle oturdu. Hiç yorulmamıştı, için için gecenin olabildiğince uzamasını istiyordu. Bozkırdan doğru bir tayın çınlayan kişnemesi geldi. Ufukta kırmızı çizgiler belirdi.</p>
				<p class="normal">Bulba birden uyanıp yattığı yerden ayağa fırladı. Dün akşam verdiği emirlerin hepsini çok iyi anımsıyordu.</p>
				<p class="normal">— Hadi çocuklar, uyuduğunuz yeter! Vakit geldi, yola çıkıyoruz! Atların suyunu verin! Benim kocakarı nerede? (Karısından her zaman böyle söz ederdi.) Hadi kocakarı, elini çabuk tut, kahvaltı hazırla bize: Uzun bir yol var önümüzde! </p>
				<p class="normal">Son umudunun da boşa çıktığını anlayan zavallı yaşlı kadın, üzüntü içinde ayaklarını sürüyerek eve yürüdü. O, gözlerinden yaşlar akarak kahvaltı hazırlarken Bulba her yana emirler yağdırıyor, at ahırında koşturuyor, oğulları için en iyi donanımları kendi seçiyordu. Papaz okulu öğrencileri hemen değişivermişlerdi: Çamurlu çizmelerinin yerini gümüş mahmuzlu kırmızı maroken çizmeler almıştı. Karadeniz kadar geniş, kat kat kıvrımlı ve büzgülü şalvarları altın sırmalı uçkurla bağlanmış, uçkurlara uzun, ucu püsküllü kayışlar, bunlara da tütün için ufak avadanlıklar takılmıştı. Ateş kırmızısı parlak kumaştan cepkenlerinin üzerine sırmalı kemer kuşanmışlar, işlemeli Türk tabancalarını kemerlerinin arasına sokmuşlardı. Kılıçları çizmelerine çarptıkça şangırdıyordu. Delikanlıların güneşte henüz iyice yanmamış yüzleri şimdi daha bir güzel, aydınlıktı. Yeni bitmiş simsiyah bıyıkları yüzlerinin beyazlığını ve gençliklerinin sağlıklı, güçlü rengini daha belirginleştiriyordu. Tepesi altın işlemeli koyun kürkü siyah kalpaklarıyla çok yakışıklıydılar. Zavallı anneleri onları böyle görünce hiçbir şey söyleyemedi, gözleri dolu dolu oldu.</p>
				<p class="normal">Sonunda Bulba'nın sesi duyuldu:</p>
				<p class="normal">— Evet oğullarım, her şey tamam! Boşuna oyalanmayalım! Şimdi, Hıristiyanlığın gereği, yola çıkmadan önce yere diz çökmeliyiz. </p>
				<p class="normal">Herkes, kapının önünde saygıyla dikilen uşaklar bile diz çöktü.</p>
				<p class="normal">Bulba:</p>
				<p class="normal">— Anneleri, hadi kutsa şimdi çocuklarını! dedi. Kahramanca savaşmaları, ulusumuzun onurunu her zaman yüceltmeleri, dinimizi her zaman savunmaları için dua et. Yoksa cenk alanında ölsün gitsinler! Annenizin yanına gidin çocuklar: Ana duası karada da, denizde de kurtarır sizi.</p>
				<p class="normal">Her anne gibi, güçsüz anneleri kucakladı onları, küçük iki tasvir çıkardı, hıçkıra hıçkıra ağlayarak boyunlarına astı. </p>
				<p class="normal">— Korusun sizi... Tanrımızın anası... Unutmayın çocuklarım, ananız... Hiç değilse arada bir haber yollayın...</p>
				<p class="normal">Daha fazla konuşamadı.</p>
				<p class="normal">Bulba:</p>
				<p class="normal">— Hadi gidelim çocuklar, dedi.</p>
				<p class="normal">Eyerlenmiş atlar kapıda hazır bekliyordu. Bulba kendi atı Şeytan'ın üzerine atladı. Hayvan yüz otuz beş kiloluk korkunç ağırlığı üzerinde hissedince dehşetle irkildi. Taras olağanüstü ağır ve şişmandı. </p>
				<p class="normal">Anneleri oğullarının da atlara bindiğini görünce yüzünde daha bir duygulu ifade olan küçük oğlunun yanına koştu. Üzengisini yakalayıp eyere iyice yapıştırdı yüzünü, gözlerinde büyük bir hüzünle öyle kaldı. Güçlü kuvvetli iki Kazak usulca tuttu onu, eve götürdü. Atlılar avlu kapısından çıktıklarında yaşlı kadın yaşından beklenmeyen bir yabani keçi çevikliğiyle, inanılmaz bir güçle kurtuldu Kazakların elinden, oğullarından birinin atını yakalayıp durdurdu, kendinde değilmiş gibi çılgınca kucakladı onu. Tekrar tutup geri götürdüler kendisini. </p>
				<p class="normal">Genç Kazaklar atlarının üzerinde dalgın, üzgün giderlerken, yine onlar gibi üzgün olan babalarından (gerçi Bulba gizliyordu üzgün olduğunu) çekindikleri için gözyaşlarını tutuyorlardı. Kapalı bir gündü. Yeşillikler canlıydı. Kuşlar karşılıklı atışıyormuş gibi cıvıldaşıyordu. Bir süre gittikten sonra iki kardeş dönüp arkaya baktılar. Evleri toprağa batmıştı sanki, gösterişsiz evlerinin yalnızca bacaları ile bir zamanlar sincaplar gibi tırmandıkları ağaçların tepeleri görünüyordu. Şimdi dümdüz bir çayır uzanıyordu önlerinde: Bu çayır geçmiş yıllarını (çiğ düşmüş otları arasında oynadıkları günlerden, çevik ayaklarıyla çayırda korku içinde hızla onlara doğru koşan kara gözlü Kazak kızlarını bekledikleri günlere kadar) bütün geçmiş yıllarını hatırlatıyordu onlara. İşte, kuyunun üzerindeki, tepesine araba tekerleği bağlı direk tek başına yükseliyor gökyüzüne. Atlıların geride bıraktıkları ova şimdi bir tepecik gibi görünüyor, arkasında her şeyi saklıyordu. Elveda çocukluk, elveda oyunlar, her şeye, her şeye elveda!</p>
		
		</body>
</html>