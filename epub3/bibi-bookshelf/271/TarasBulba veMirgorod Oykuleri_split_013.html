<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_13">IX</h2>
				<p class="normal">Kentte hiç kimse, Kazakların yarısının Tatarların peşinden gittiğini bilmiyordu. Ana kuledeki gözcüler arabaların bir bölümünün ormana çekildiğini fark etmişlerdi yalnızca, ama Kazakların pusu kurmaya hazırlandıkları için oraya çekildiklerini sanmışlardı. Fransız mühendis de öyle düşünmüştü. Öte yandan, atamanın söylediğinin de doğru olduğu anlaşılmıştı. Kentte yine yiyecek sıkıntısı başlamıştı. O yıllarda bir kentte kalan ordu için ne kadar yiyecek gerekeceği hesaba katılmazdı. Dışarı çıkmayı denediler, ama buna yeltenenlerin yarısı Kazaklarca öldürüldü, geri kalanlar ise elleri boş, kente geri kaçtılar. Ama Yahudiler bu çıkıştan yararlanmış ve Zaporojyelilerin yarısının nereye, kimin komutasında, özellikle hangi bölüklerle gittiğini, kent çevresinde kalanların toplam kaç Kazak olduğunu, ne yapmayı düşündüklerini hemen öğrenivermişlerdi. Anlaşılacağı üzere, kısa zaman sonra kentte herkes biliyordu artık durumu. Bu haberle yüreklenen albaylar, hemen çıkıp Kazaklarla çarpışmanın hazırlığına başladılar. Kentteki hareketlenmeden, seslerden Taras durumu anladı, hemen işe koyuldu, Kazakları savaş düzenine geçirdi, emirler vermeye başladı, bölükleri üç gruba ayırdı, üç grubun çevresine arabaları kale gibi dizdi. Zaporojyelilerin hiçbir zaman yenilmediği bir savaş taktiğiydi bu. İki bölüğe pusu kurdurdu: Olur da düşman süvarilerini o yana kovalayabilirler düşüncesiyle ovanın bir bölümüne sivri mızraklar, kırık tüfek namluları, süngüler çaktılar. Her şey gerektiği gibi yapıldıktan sonra Kazaklara bir konuşma yaptı, ama onları yüreklendirip canlandırmak için değil –zaten yürekli olduklarını, bunun için konuşma yapmasının gerekmediğini biliyordu çünkü– kendi duygularını onlara açmak için.</p>
				<p class="normal">— Efendiler, diye başladı, bizim arkadaşlığımızın nasıl bir arkadaşlık olduğunu anlatmak istiyorum size. Babalarınızdan, dedelerinizden ülkemizin ne onurlu bir ülke olduğunu duymuşsunuzdur: Yunanlılara tanıtmıştır kendini, Tsargrad'ın altınlarını kaç kez gidip almıştır. Bir zamanlar görkemli kentlerimiz, kiliselerimiz vardı ve Rus soyundan, evet Rus soyundan prenslerimiz de vardı... Katolik değil, kendi prenslerimiz... Bir zaman gelmiş, her şeyimizi almışlar din düşmanlarımız, ülkemizi yakıp yıkmışlar. Yalnızca bizler, bir başımıza kalmışız. Toprağımız yiğit kocası ölmüş kimsesiz, zavallı, dul bir kadın gibi kalmış ortada! İşte o zaman biz de kardeş bellemişiz birbirimizi! Bizim arkadaşlığımız böyle bir arkadaşlıktır işte! Arkadaşlığımızdan daha kutsal bir şeyimiz yoktur! Baba çocuğunu sever, anne de sever çocuğunu, çocuk annesini de, babasını da sever. Ama benim size sözünü ettiğim bu sevgi değildir kardeşlerim: Vahşi bir hayvan da sever yavrusunu. Kendi cinsindekilere kan bağı olarak değil, yürekten, ruhuyla bağlanabilen yalnızca insandır. Başka ülkelerde de arkadaşlıklar vardır, ama Rus yurdunda olan arkadaşlık gibisini hiçbir yerde bulamazsınız. Çoğunuz başka ülkelere gitmiş, oralarda uzun süre kalmışsınızdır. Oralardaki insanları gördünüz! Onlar da bizler gibi insanlardır, bir dost gibi konuşursunuz onlarla. Ama iş içtenliğe gelince gerçeği görürsünüz. Hayır, akıllı insanlardır desem değil, bizden değişiktirler işte... Yok kardeşlerim, Rus insanı gibi sevmek... akılla ya da başka bir şeyle sevmeye benzemez. Tanrı'nın sana verdiği her şeyinle, her şeyinle sevmektir bizimki, ancak... (Böyle derken kolunu salladı Taras, ak düşmüş başını silkeledi, bıyığını sıvazladıktan sonra sürdürdü konuşmasını.) Evet, hiç kimse bizim gibi sevemez! Biliyorum, ülkemizde işler şimdi kötü gidiyor. Herkes tınazlarının, buğday yığınlarının sıra sıra dizilmesine, yılkılarında atların çok, mahzenlerinde yıllanmış şaraplarının bol olmasına bakıyor. Tanrı bilir, hangi dinsiz milletin geleneklerini benimsemişler. Kendi dillerini küçümsüyorlar. Birbirleriyle konuşmak istemiyorlar. Pazarda hayvan satar gibi satıyorlar kendi adamlarını. Başka ulusların krallarına yaranmaya çalışıyorlar. Bırakın kralları, sarı çizmeleriyle suratlarını tekmeleyen Leh beylerine bile kendi kardeşlerinden daha çok değer veriyorlar. Ancak, nasıl olursa olsun, isterse yabancılara yaltaklanmakta, dalkavukluk etmekte en aşağılığı olsun, her insanımızda yine de Rus ruhundan bir şeyler, bir kırıntı vardır kardeşlerim. Ve bir gün uyanacaktır onun da ruhu, zavallı adam ah vah edecek, geçmişte kalan alçaklıklarının cezasını çekmeye hazır, yaptığı yanlışları lanetleyerek başını ellerinin arasına alacaktır. O zaman öğreneceklerdir Rus yurdunda arkadaşlığın ne demek olduğunu! Sıra ölmeye gelmişse... onların hiçbiri bizim gibi ölemeyecektir!.. Hiçbiri, hiçbiri!... Fare ruhları yetmeyecektir buna!</p>
				<p class="normal">Ataman böyle konuşup sözlerini bitirince savaş alanlarında kırlaşmış başını yine silkeledi. Onun bu söylevi Kazakları derinden etkilemiş, yüreklerine işlemişti. Aralarında en kocamış olanlar kırlaşmış başlarını öne eğmiş, kıpırdamadan dinliyorlardı. İhtiyar gözlerinden sessiz yaşlar akıyordu. Yenleriyle sessizce siliyorlardı gözyaşlarını. Sonra, sözleşmiş gibi hepsi birden aynı anda salladı kolunu, görmüş geçirmiş başını silkeledi. Besbelli, koca Taras'ın bu konuşması, insanın kalbinde iyi olan her şeyi de, acılarla, emekle, mertlikle ve hayatın bütün zorluklarıyla dolu her şeyi de ruhunda taşıyan yaşlıların yanında, bütün bunları henüz tatmamış, ama hepsini atalarından alıp pırlanta ruhunda saklayan gençleri de çok etkilemişti.</p>
				<p class="normal">Oysa bu arada düşman birlikleri timbal ve boru sesleriyle çıkmaktaydı kentin kapısından. Leh beyleri, çevrelerinde bir sürü adam, elleri bellerinde, pek çalımlı yürüyorlardı. Şişko albay sağa sola emirler savuruyordu. Lehler tüfeklerini Kazaklara doğrultmuş, gözleri çakmak çakmak, zırhları güneşte ışıl ışıl, giderek yaklaşıyorlardı. Tüfek menziline kadar yaklaştıklarını görünce Kazaklar uzun namlulu tüfekleriyle yaylım ateşine başladılar. Aralıksız ateş ediyorlardı. Silah sesleri bütün ovayı doldurmuş, duman her yanı sarmıştı. Kazaklar hiç ara vermeden ateş ediyorlardı. Kazakların böyle, silahlarını doldurmak için ara vermeden sürekli ateş etmelerine akıl erdiremeyen düşman şaşırmıştı. Oysa arka sıradakiler tüfekleri dolduruyor, ön sıralardakilere veriyorlardı. İki tarafı da kaplamış yoğun dumandan Kazaklar da, Lehler de karşı saflarda ne olup bittiğini göremiyordu. Ancak, Lehler tepelerine yağan mermileri ve durumun kötüleştiğini hissediyorlardı. Dumandan çıkmak için geri çekildiklerinde saflarında çok eksik olduğunu gördüler. Kazaklarda ölenler ise yaklaşık üçte bir kadardı. Ama Kazaklar hiç ara vermeden hâlâ ateş ediyorlardı Lehlerin şimdiye kadar böyle bir taktikle karşılaşmamış olan yabancı mühendisi şaşırmıştı, "Gerçekten yaman savaşçılarmış şu Zaporojyeliler!" diyordu. "Her ulus böyle savaşmalı işte!" Topların hemen düşmanın üzerine çevrilmesini salık verdi. Toplar dökme demir geniş gırtlaklarıyla kükredi. Uzaklarda sarsılarak gümbürdedi toprak, ovayı daha da kesif bir duman kapladı. Uzak yakın kentlerin sokaklarında, alanlarında hissedildi barut kokusu. Ne var ki, topçular namluları yüksek ayarlamışlardı. Kızgın gülleler havada dehşet verici ıslıklar çalarak oldukça yüksekten yay çiziyor, Kazakların başlarının üzerinden geçip arkalara düşerek, siyah toprağı yükseklere kaldırıyor, çukurlar oluşturuyordu. Böylesine bir beceriksizlik karşısında Fransız mühendis öfkeyle tutup asıldı saçlarına ve sağında solunda vınlayıp duran Kazak kurşunlarına aldırmadan bir topun başına geçti.</p>
				<p class="normal">Taras, Nezamaykovski ve Steblikivski bölüklerinin durumunun tehlikede olduğunu uzaktan fark etti. Gür sesiyle bağırdı: "Arabaların arkasından hemen çıkın, atlarınıza binin!" Ama o anda Ostap ortaya fırlayıp altı topçunun elinden fitilini alıp atmasaydı (dördünün fitilini ise alma fırsatı olmamıştı, Lehler hemen geri püskürtmüşlerdi onu) Kazaklar ne arabalarının arkasından çıkabilecek, ne de atlarına binebileceklerdi. Bu arada yabancı yüzbaşı, Kazakların o zamana kadar görmedikleri büyüklükte en büyük topu ateşlemek için fitili eline aldı. Bu topun kocaman ağzından binlerce ölü bakıyordu. Top gürledi (arkasından üç top daha gürlemişti), toprak havaya kalktı, çok Kazak öldü! Yaşlı birçok ana kupkuru elleriyle çökmüş göğüslerini döverek ağlayacaktı o Kazaklar için. Gluhov'da, Nemirov'da, Çernigov'da, daha birçok kentte kadınlar dul kalacaktı. Yavuklular her gün pazaryerine koşacak, gelen geçen askerleri çevirip, acaba sevdiği erkek aralarında mıdır diye yüzlerine bakacaktı. Çok Kazak asker geçecekti kentten, ama onların erkekleri olmayacaktı aralarında.</p>
				<p class="normal">Çünkü Nezamaykovski Bölüğü'nün yarısı yok olmuştu! Nasıl ki altın sarısı başak tutmuş buğday tarlasını bir anda dolu vurur, Nezamaykovski Bölüğü'nün Kazakları da öyle yerlere serilmişti.</p>
				<p class="normal">Birden nasıl öne atıldı Kazaklar! Nasıl saldırdılar! Bölüğünün en iyi adamlarından oluşan yarısının yok olduğunu görünce nasıl öfkelendi bölük atamanı Kukubenko! Geride kalan adamlarıyla birlikte ortaya atıldı. Öfkeden çıldırmış gibi, önüne çıkan ilk Lehi pırasa doğrar gibi doğradı, birçok süvariyi alaşağı etti, süvariyi de, atını da mızrağıyla delik deşik etti, topçuların yanına kadar ilerledi ve bir topu ele geçirdi. O anda Umanski Bölüğü atamanı Stepan Guska'nın da büyük topu ele geçirmekte olduğunu gördü. Kukubenko bunu görünce askerlerini toplayıp düşmana başka bir yönden saldırdı. Nezamaykovski Bölüğü'nün saldırdığı yerde sokak gibi bir boşluk açılıyordu! Lehlerin oralarda seyrekleştiği, tırpanla biçilmiş buğday sapları gibi yattıkları görülüyordu. Arabaların çevresinde ise Vovtuzenko, biraz önde Çereviçenko, uzaktaki arabaların yanında Dyogtyarenko, onun arkasında ise bölük atamanı Vertıhvist durmadan düşman öldürüyorlardı. Dyogtyarenko iki Leh beyini mızrağını saplayıp kenara attıktan sonra babayiğit üçüncüsüne saldırdı. Atının koşumları gösterişli Leh beyi işinin ustası, sağlam birine benziyordu. Yanında elli adamı vardı. Güçlü kollarıyla atından yere düşürdü Dyogtyarenko'yu, kılıcını kaldırıp haykırdı: "Siz köpek Kazaklardan hiçbiriniz duramaz benim karşımda!"</p>
				<p class="normal">Mosiy Şilo öne çıkarak, "Ben dururum!" diye haykırdı. Güçlü kuvvetli bir Kazaktı Şilo. Denizlerde birçok kez atamanlık yapmış, her çeşidinden çok zor durumlara düşmüştü. Türkler Trabzon önlerinde onu yakalamış, tutsak etmiş, ellerini ayaklarını zincirleyip askerleriyle birlikte geminin ambarına atmışlardı. Haftalarca yiyecek vermemişlerdi onlara, içecek su olarak da iğrenç deniz suyu koymuşlardı önlerine. Sırf Ortodoks dinlerini değiştirmemek uğruna her şeye katlanmışlardı zavallı tutsaklar. Sonunda dayanamamıştı Mosiy Şilo, kutsal yasayı ayaklar altına almış, günahkâr başına o iğrenç sarığı geçirip paşanın güvenini kazanmış, paşa da onu geminin kâhyası ve tutsakların başına gözcü yapmıştı. Zavallı tutsaklara çok ağır gelmişti Şilo'nun bu yaptığı. Çünkü bir Kazak dinine ihanet eder, kardeşlerini ezmeye kalkışırsa, Hıristiyan olmayan birinin onlara yaptığı işkenceden kat kat ağır gelirdi onlara bu. Öyle de olmuştu. Mosiy Şilo tutsakların hepsini üçerli sıra yapıp ayaklarına yeni zincirler vurmuş, sert iplerle kollarını kemiklerini sızlatana kadar sıkıca bağlamış, ense köklerine vurarak hepsini sıra dayağına çekmişti. Böyle sadık bir uşak buldukları için sevinen Türkler eğlenceye başlamışlar, dinlerinin yasasını unutup körkütük sarhoş olana dek içmişlerdi. O zaman Şilo altmış dört anahtarı getirmiş, tutsakların zincirlerini çözmüş, arkadaşlarına zincirlerini prangalarıyla birlikte denize atmalarını söylemiş, sonra kılıçlarını getirmiş, Türkleri kesmeleri için tutsaklara dağıtmıştı. Kazaklar çok ganimet almışlar ve yurda şanla şerefle dönmüşler, halk ozanları banduraların eşliğinde yıllarca Mosiy Şilo'nun destanını anlatmışlardı. Ordu atamanı seçerlerdi onu ama, tuhaf yaradılışlı bir Kazaktı. Bir keresinde, en akıllı birinin bile aklına gelmeyecek bir şey yapmış, başka bir seferinde de iyice sapıtmış, varını yoğunu içkiye, eğlenceye vermiş, ordugâhta herkese borçlanmış, bu kadarı yetmemiş, sokak hırsızı gibi, bir gece gizliden başka bir bölüğün koğuşuna girmiş, bir Kazak'ın bütün koşum takımını çalmış, götürüp meyhanede içkiye vermişti. Bu yüz kızartıcı olay için pazaryerinde direğe bağlamışlardı onu, yanına da gelen geçen ona var gücüyle vursun diye kalın bir sopa bırakmışlardı. Ne var ki, eski kahramanlıklarını anımsayan Zaporojye Kazaklarından biri bile yerden sopayı alıp vurmamıştı ona. Böyle bir Kazaktı işte Mosiy Şilo.</p>
				<p class="normal">Leh beyine doğru koşarken şöyle haykırıyordu: "Seni gebertecek biri var burada, köpek soyu!" Ölümüne bir dövüş başlamıştı! Birbirlerine indirdikleri darbelerden ikisinin omuzlarındaki koruyucu zırhlar da eğilip bükülüyordu. Leh savaşçı Şilo'nun çelik yeleğini delmiş, mızrağının ucu bedenine gelmiş, Kazak'ın gömleği kana bulanmıştı. Ama önemsemedi bunu Şilo, güçlü kolunu kaldırıp (kolu kısa ve son derece ağırdı) yumruğunu Leh'in kafasına indirdi. Leh'in başından miğferi düştü, sendeledi, yere yuvarlandı. Üzerine eğildi Şilo, palasını kaldırdı... İndirme palanı Kazak, önce dön arkana bak! Ama dönüp arkasına bakmadı Kazak ve tam o anda Leh beyinin adamlarından biri hançerini Şilo'nun ensesine sapladı. Döndü Şilo, bunu yapanın cezasını verecekti ki, adam barut dumanı içinde gözden kayboldu. Her yanda tüfekler patlıyordu. Şilo sendeledi, yarasının ölümcül olduğunu hissediyordu. Yere düştü, arkadaşlarına dönüp şöyle dedi: "Elveda efendi kardeşlerim! Ortodoks Rus yurdu sonsuza kadar yaşasın, her zaman şanlı şerefli olsun!" Gücünü yitirmeye başladı, gözleri kapandı ve Kazak ruhu o güçlü bedeni terk etti. Zadorojni adamlarıyla birlikte yetişti, Vertıhvist Bölüğü sıraları yardı geçti, Balagan ortaya sürdü atını.</p>
				<p class="normal">Taras seslendi bölük atamanlarına:</p>
				<p class="normal">— Ne o, efendiler? Barut keseleriniz boşaldı mı? Kazak ruhunuz zayıfladı mı? Kazaklar boyun mu eğiyorlar düşmana?</p>
				<p class="normal">— Henüz değil, babamız! Barut keselerimiz boşalmadı daha! Kazak gücü de zayıflamadı, boyun da eğmiyorlar düşmana!</p>
				<p class="normal">Bastırıyordu Kazaklar, düşman saflarını darmadağın etmişlerdi. Kısa boylu albay ovanının her yanına dağılmış askerlerinin toplanması için toplan borusu çaldırdı, süslü sekiz sancağını çektirdi. Lehler sancakların çevresinde toplanmak için hep birlikte koşmaya başladılar. Ama toplanmalarına fırsat kalmadan, Kukubenko Nezamaykovski Bölüğü'yle ortadan saldırdı ve doğrudan şişko albayın üzerine yürüdü. Albay bu saldırıya dayanamadı, atını çevirip dörtnala kaçmaya başladı. Alayıyla buluşmasına engel olmak için Kukubenko ova boyunca uzaktan dörtnala izliyordu onu. Yandaki bölükten Stepan Guska durumu görünce elinde kemendiyle öne yatıp son sürat sürdü atını ve bir fırsatını bulup ilk atışta kemendini albayın boynuna geçirdi. Albay, iki eliyle kemendi tutup boynundan çıkarmaya çalışırken yüzü mosmor oldu. Ama o anda güçlü bir el öldürücü mızrağı saplamıştı karnına. Albay mızrakla toprağa çivilenip kalmıştı yerde. Ne var ki Guska'nın da sonu kötü oldu! Kazaklar o yana baktıklarında Stepan Guska'yı dört mızrağın tepesinde havaya kaldırılmış gördüler. Zavallı Stepan Guska yalnızca şöyle diyebilmişti: "Bütün düşmanlarımız gebersin, Rus yurdu sonsuza kadar yaşasın!" Ve o anda teslim etti ruhunu.</p>
				<p class="normal">Kazaklar yana baktılar, Kazak Metelıtsya önüne gelen Lehin başını uçuruyor, biraz ötede bölük atamanı Nevılıçki, bölüğüyle saldırıyor, arabaların çevresinde Zakrutıguba düşmanla boğuşuyor, daha ötedeki arabaların çevresinde ise üçüncü Pisarenko kalabalık düşmanı geri püskürtüyordu. Ötede ise dövüş artık arabaların arasında sürüyordu.</p>
				<p class="normal">Ataman Taras en öne çıkıp haykırdı:</p>
				<p class="normal">— Durum nedir efendiler? Barut keselerinizde hâlâ barut var mı? Kazak ruhu güçlü mü hâlâ? Boyun eğmiyor mu Kazaklar?</p>
				<p class="normal">— Barut keselerimizde hâlâ barutumuz var babamız! Kazak ruhu güçlü hâlâ, Kazaklar boyun eğmiyor!</p>
				<p class="normal">Ama tam o anda Bovdyug arabanın üzerinden yere düştü. Tam kalbinin üzerine bir mermi gelmişti. Yaşlı kurt bütün gücünü toplayıp şöyle haykırdı: "Bu dünyadan ayrılmak üzere olduğum için hiç üzgün değilim. Tanrı herkese böyle ölüm versin! Rusya sonsuza kadar şanla şerefle yaşasın!" Ve Bovdyug'un ruhu, çoktan öteki tarafa göçmüş olanlara Rus elinde nasıl dövüştüklerini, daha doğrusu, kutsal dinleri uğruna nasıl öldüklerini anlatmak için yukarılara çıktı.</p>
				<p class="normal">Onun hemen arkasından bölük atamanı Balaban yere yığıldı. Öldürücü üç yara birden almıştı: Biri mızrak, biri mermi, biri de pala yarası. Kazakların en yiğitlerinden, en gözü peklerinden biriydi Balaban. Atamanlığı sırasında birçok deniz seferine katılmış, ama bu seferlerden en parlağını Anadolu kıyılarına yapmıştı. O seferde pek çok altın, değerli Türk kaftanı ve her çeşidinden giyecek ele geçirmiş, ama dönüşte başına kötü şeyler gelmişti: Kazakların kayıklarını top ateşine tutmuştu bir Türk gemisi. Kayıklarının yarısı isabet alıp yan yatmış, ama hiçbiri batmamıştı. Kayıkların kenarlarına boylu boyunca bağlanmış kamışlar batmaktan kurtarmıştı kayıkları. Balaban güneşe doğru küreklere asılmalarını söylemişti Kazaklara, böylece güneşin parlak ışığında görünmez oldukları için Türk gemisinden kurtulmuşlardı. Sonra Kazaklar bütün gece kovalarla, kalpaklarıyla kayıkların suyunu boşaltmış, delikleri tıkamış, Kazak şalvarlarını kesip yelken yapmış ve hızlı Türk gemisinin elinden böylece kurtulup sağ salim ordugâha vardıkları gibi, Kiev'deki Mejigorski Manastırı'nın başrahibine altın işlemeli bir cüppe ile, Zaporojye'deki Pokrov Kilisesi'ne de saf gümüş bir tasvir çerçevesi getirmişlerdi. Kazakların bu büyük kahramanlığını daha sonraları halk ozanları banduralarının eşliğinde uzun uzun anlatıp durmuşlardı. Ama Kazak şimdi başı önüne düşmüş, ölüm acıları içinde kıvranarak şöyle mırıldanıyordu: "Olan oldu efendi kardeşlerim! Şanımla şerefimle ölüyorum: Yedisini doğradım, dokuzunu mızrağımla şişledim, atımın ayakları altında can verenlerin sayısını bilmiyorum, mermilerimle öldürdüklerimin de... Sonsuza kadar yaşasın Rus yurdu!.." Sonra onun da ruhu bedeninden ayrılıp göğe yükseldi.</p>
				<p class="normal">Kazaklar, ah Kazaklar! Ordunuzun en iyilerinin tek tek öldürülmelerine izin vermeyin! İşte Kukubenko'nun çevresi sarılmış durumda, Nezamaykovski Bölüğü'nden yalnızca yedi kişi kaldı. Onların da gücü tükenmek üzere. Üstleri başları kan revan içinde. Taras, Kukubenko'nun içinde bulunduğu kötü durumu görünce onu kurtarmak için o yana koşmuş, ama geç kalmıştı: Kazaklar Kukubenko'yu sarmış düşman askerlerini geri püskürtünceye kadar bir mızrak kalbine saplanmıştı. Onu tutmaya çalışan Kazakların kollarına yığılmıştı. Genç kanı, dikkatsiz bir uşağın değerli şarabı mahzenden cam sürahiyle getirirken kapıda ayağı takılıp düştüğünde sürahinin kırılıp yıllanmış değerli şarabın yerlere saçılması gibi (bu arada başını ellerinin arasına alıp koşmuştur ev sahibi, bu değerli şarabı hayatının en mutlu günü için, yaşlılığında olur da bir gün gençlik arkadaşlarıyla bir araya gelir, eski günleri anarlar, o günleri yeniden yaşarlar umuduyla yıllarca saklamıştır çünkü) saçılmıştı her yana... Kukubenko çevresine bakınarak, "Arkadaşlarım, sizlerin kollarında öleceğim için Tanrı'ya şükürler olsun!" dedi. "Dilerim Tanrı'dan, bizden sonra bizden daha iyi, bizden daha yiğit Kazaklar gelir ve İsa'nın sevgilisi Rus yurdu sonsuza kadar şanla şerefle yaşar!" Ve genç ruhu uçtu gitti bedeninden. Melekler, ruhunu kucaklarına alıp göklere çıkardı. Orada çok mutlu olacak ruhu. İsa, "Gel Kukubenko, otur yanıma..." diyecek. "Kardeşlerine hiç ihanet etmedin, kötü bir şey yapmadın, kimseyi zor durumda bırakmadın, benim kilisemi korudun, savundun." Kukubenko'nun ölümü herkesi çok üzmüştü. Kazak safları hızla seyrekleşiyordu. Nice yiğit can vermişti, ama hâlâ direniyordu Kazaklar.</p>
				<p class="normal">Geride kalan bölük atamanlarına seslendi Taras:</p>
				<p class="normal">— Durum nasıl efendiler? Barut keselerinizde hâlâ barut var mı? Kılıçlarınız körelmedi ya? Kazak gücünüz tükenmedi ya? Kazaklar düşmana karşı koyabiliyorlar mı?</p>
				<p class="normal">— Barutumuz hâlâ var babamız! Kılıçlarımız da işe yarıyor! Kazak gücümüz de tükenmedi henüz, Kazaklar hâlâ dayanıyor!</p>
				<p class="normal">Hiç eksilmemiş gibi yeniden saldırıya geçti Kazaklar. Bölük atamanlarından yalnızca üç kişi kalmıştı. Her yerde kıpkırmızı kan dereler gibi akıyordu. Bu kan dereleri üzerinde Kazak ve düşman cesetleri köprüler gibi yatıyordu. Başını kaldırıp yukarılara baktı Taras. Akbaba sürüleri dolanıp duruyordu gökyüzünde. Ziyafete konmayı bekliyorlardı! Bu arada Metelıtsya'nın başını bir mızrağa takıp havaya kaldırmışlardı. Sonra bir başka Pisarenko'nun gözleri oynayıp duran başını... Arkasından, dört yerinden mızrak yarası alan Ohrim Guska yere yığılmıştı. Taras "Haydi!" deyip mendilini salladı. Babasının bu işaretinin ne anlama geldiğini anladı Ostap ve pusuya yattığı yerden fırladı, düşman atlısını bir vuruşta yere indirdi. Lehler bu güçlü saldırı karşısında dayanamadı. Ostap kovalıyordu arkalarından. Mızrakların, kırık kılıçların toprağa çakılı olduğu yere kadar kovaladı onları. Orada Lehlerin atları tökezlemeye, yere kapaklanmaya başladı. Lehler atların başları üzerinden yere uçuyordu. O zaman, arabaların arkasında pusuya yatmış Korsunski Bölüğü, Lehlerin menzile girdiğini görünce yaylım ateşi açtı. Lehler şaşırıp dağıldı, Kazaklar tekrar cesaretlenip toparlandı. Zaporojyelilerin sesleri yükseliyordu her yandan: "Kazandık, yendik onları!" Borular çalıyordu. Sancaklar açılmıştı. Dağılmış Lehlerin her biri bir yana kaçıyordu. Taras kentin kapısına bakıp, "Hayır, tam kazanmış değiliz!" dedi. Bunu söylemekte haklıydı da.</p>
				<p class="normal">O anda kentin kapısı açılmış, Lehlerin en seçkin muhafız süvari alayı dışarı çıkıyordu. Her süvarinin altında bir örnek kahverengi safkan at vardı. En önde hepsinden daha yiğit, daha gösterişli genç bir süvari dikkati çekiyordu. Dörtnala giderken bronz miğferinin altından taşmış simsiyah saçları uçuşuyordu. Kızların en güzelinin elleriyle işleyip koluna bağladığı değerli eşarp dalgalanıyordu rüzgârda. Onun Andri olduğunu fark edince dondu kaldı Taras. Tam o anda Andri kendini çarpışmanın heyecanına kaptırmış, koluna bağlanmış armağanı hak ettiğini göstermek tutkusuyla öne fırlamıştı. Sürünün en güzel, en hızlı, en genç tazısı da öyle fırlar öne. Deneyimli avcı, "Tut!" diye komut verince fırlar, dört bacağı simsiyah bir ip gibi uzar havada, karları yararak giderken bedeni yana yatar, heyecan içinde ok gibi giderken on kez yetişir, geçer tavşanın yanından. Yaşlı Taras durmuş, Andri'nin yolunu nasıl temizlediğine, önüne çıkanları nasıl devirdiğine, sağına soluna nasıl kılıç salladığına bakıyordu. Sonra dayanamadı, bağırdı: "Nasıl?.. Kendi kardeşlerini öldürüyorsun ha? Kendi kardeşlerini, şeytanın dölü, kendi kardeşlerini öldürüyorsun ha?.." Ama Andri karşısındakiler kendi kardeşleri midir, yoksa düşman mı, farkında değildi. Gözü hiçbir şey görmüyordu. Yalnızca bukleler, uzun, upuzun bukleler görüyordu, o kadar; bir de hepsi çılgınca öpülmek için yaratılmış, nehir kuğusunu andıran göğüsler, kar beyazı bir boyun ve omuzlar.</p>
				<p class="normal">Taras, "Hey çocuklar, yalnızca onu ormana doğru, benim yanıma çekin!" diye haykırdı. Atları hızlı gönüllü otuz Kazak hemen bu işi üslendi. Uzun kalpaklarını düzeltip atlarını doğru muhafız alayının üzerine sürdüler. Öndekilere yandan saldırıp dağıttılar, arkadakilerden ayırdılar, bu arada öndekileri de, arkadakileri de hayli hırpalamışlardı. Golokopıtenko kılıcının yassı yanını Andri'nin sırtına vurdu ve hemen o anda atını mahmuzlayıp dörtnala kaçmaya başladı. Nasıl kızmıştı Andri! Genç kanı nasıl kaynamıştı damarlarında! Sivri mahmuzlarını atına indirdi, arkasına bakmadan, onu izleyenlerin topu topu yirmi kişi olduğunu bilmeden, dörtnala kovalamaya başladı Kazakları. Kazaklarsa atlarını ormana doğru uçarcasına sürüyordu. Andri'nin atı da hızlıydı. Tam Golokopıtenko'yu yakalayacaktı ki, güçlü bir el yapıştı atının dizginlerine. Dönüp baktı Andri. Taras karşısındaydı! Zangır zangır titremeye başladı Andri, birden bembeyaz kesildi yüzü...</p>
				<p class="normal">Yanlışlıkla arkadaşına çarpan bir öğrenci bu dikkatsizliği yüzünden alnına bir cetvel yediğinde öfkelenir, deli gibi fırlar sırasından, korkan arkadaşını onu parçalayacakmış gibi kovalamaya başlar, ama sınıfın kapısında birden öğretmenle burun buruna gelince çılgın öfkesi bir anda geçiverir ya, Andri'nin hiddeti de işte öyle yok oluvermişti. O anda yalnızca yaşlı babasını görüyordu karşısında.</p>
				<p class="normal">Taras onun gözlerinin içine bakarak:</p>
				<p class="normal">— Ee, şimdi ne yapacağız? dedi.</p>
				<p class="normal">Ama babasının bu sorusuna ne cevap vereceğini bilemiyordu Andri, başı önünde, öyle duruyordu.</p>
				<p class="normal">— Söyle bakalım oğlum, Lehlerin çok mu iyiliği dokundu sana?</p>
				<p class="normal">Andri'nin sesi çıkmıyordu.</p>
				<p class="normal">— Demek ihanet ettin? Dinine ihanet ettin ha? Kardeşlerine ihanet ettin? Hemen in atından!</p>
				<p class="normal">Andri bir çocuk gibi uslu, indi atından, Taras'ın karşısında süklüm püklüm durdu.</p>
				<p class="normal">Taras:</p>
				<p class="normal">— Dur olduğun yerde, kıpırdama! Seni dünyaya ben getirdim, şimdi de ben öldüreceğim! dedi.</p>
				<p class="normal">Bir adım geri çekilip omzundan tüfeğini aldı.</p>
				<p class="normal">Andri'nin yüzü çarşaf gibi bembeyazdı. Dudakları hafiften titriyordu. Sessizce bir ismi mırıldanıyordu. Ama anayurdunun da, annesinin de, kardeşlerinin de değildi mırıldandığı isim. Leh güzelinin ismiydi. Taras çekti tetiği...</p>
				<p class="normal">Tırpanın biçtiği bir buğday başağı gibi, öldürücü bıçağın soğukluğunu kalbinin üzerinde hisseden bir kuzu gibi başı önüne düştü Andri'nin, tek bir sözcük söylemeden otların üzerine yığıldı.</p>
				<p class="normal">Oğlunu öldüren Taras olduğu yerde öyle kalakalmıştı. Oğlunun soluk almayan cesedinden gözlerini ayırmıyordu. Cesedi de çok güzeldi Andri'nin: Biraz önce güçle, kadınlar için büyüleyici bir çekicilikle parlayan mert yüzü hâlâ olağanüstü güzeldi. Simsiyah kaşları canlılığını yitirmiş yüzünün çizgilerini matem kadifesi gibi gölgeliyordu.</p>
				<p class="normal">Taras, kendi kendine:</p>
				<p class="normal">— Kusursuz, tam bir Kazak olması için neyi eksikti? diye mırıldandı. Boyu bosu yerindeydi, kaşları simsiyahtı, yüzü bir soylununki kadar güzeldi, cenkte bileği de güçlüydü. Boşu boşuna yok etti kendini, bir köpek gibi onursuzca öldü gitti!</p>
				<p class="normal">Tam o sırada Ostap dörtnala geldi babasının yanına.</p>
				<p class="normal">— Baba! Ne yaptın sen baba? Öldürdün mü onu?</p>
				<p class="normal">Taras "evet" anlamına salladı başını.</p>
				<p class="normal">Ostap uzun uzun baktı ölmüş kardeşinin gözlerine. Çok üzgündü.</p>
				<p class="normal">— Baba, dedi, bari onuruyla verelim onu toprağa... düşmanlar aşağılayarak çiğnemesin cesedini, vahşi kuşlar parçalamasın.</p>
				<p class="normal">— Bizsiz de gömerler onu! dedi Taras. Onun için ağlayacak, gözyaşı dökecekler var!</p>
				<p class="normal">İki dakika kadar düşündü Taras. Kurda kuşa yem olması için ortada mı bırakacaktı oğlunu? Yoksa onun yiğitliğini göz önüne alıp, her kahramanın, kim olursa olsun, bir kahramana göstermesi gereken saygıyı ona da gösterip toprağa öyle mi verecekti? O sırada Golokopıtenko'nun dörtnala ona doğru geldiğini gördü.</p>
				<p class="normal">— Felaket, ataman! Lehler toparlandı, takviye taze kuvvet geldi!..</p>
				<p class="normal">Golokopıtenko daha sözünü bitirmemişti ki, bu kez Pisarenko atsız, koşarak geldi yanına.</p>
				<p class="normal">— Neredesin baba? Kazaklar seni arıyor. Bölük atamanı Nevılıçki öldü, Zadorojni öldü, Çereviçenko öldü. Ama dayanıyor Kazaklar. Seni görmeden ölmek istemiyorlar!</p>
				<p class="normal">— Ostap, atına atla! dedi Taras.</p>
				<p class="normal">Atamanlarını görmeden ölmek istemeyen Kazaklarını son bir kez daha görmek, onların da son kez onu görmeleri için dörtnala sürdü atını.</p>
				<p class="normal">Gel gelelim, onlar daha ormandan çıkamadan düşman dört yandan sardı ormanı. Her ağacın arkasından kılıcıyla, mızrağıyla bir atlı çıkıyordu. Bağırıyordu Taras: "Ostap!.. Ostap, koru kendini!" Kendi ise kılıcını çekmiş, önüne gelen Lehe sağdan soldan saplıyordu. Ostap'ın üzerine altı Leh birden saldırmıştı. Ama kötü bir zamanda saldırmış olacaklardı: Birinin kafası uçtu, bir başkası geri geri gidip yere yuvarlandı, üçüncünün böğrüne saplandı Ostap'ın kılıcı, dördüncü biraz daha atikti, başını kaçırarak kurtuldu mermiden, ama mermi atına saplandı, at şaha kalkıp yere yuvarlandı ve binicisini altına alıp ezdi. Bağırıyordu Taras: "Aslan oğlum benim!.. Aferin Ostap!.. Ben de hemen arkandayım!.." O da savuşturuyordu saldırıları. Taras da önüne geleni doğruyor, karşısına çıkanın kafasını uçuruyordu. Ama o arada önündeki Ostap'tan da gözlerini ayırmıyordu. Ostap'ı bu kez sekiz Leh çevirmişti. "Ostap!... Ostap!... Koru kendini!" Ama gücü tükenmişti artık Ostap'ın. Lehlerden biri kemendini geçirdi boynuna, ötekiler yetişip elini kolunu bağladı. Sürüklemeye başladılar onu. Taras önüne çıkanı pırasa gibi doğrayarak Ostap'a yetişmeye çalışırken bağırıyordu: "Ostap!... Ah Ostap!.. Ostap!... Ostap'ım!..." Ama tam o anda bir kaya düştü başına sanki. Gözlerinin önünde her şey dönmeye başladı. Başlar, mızraklar, duman, namlulardan çıkan alevler, ağaçların dalları bir an görünüp kayboluyorlardı önünde. Sonra kesilmiş bir meşe ağacı gibi yere devrildi Taras. Bir duman perdesi örttü gözlerini.</p>
		
		</body>
</html>