<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_18">   II   </h2>
				<p class="ortaitalik"><span class="idebold">İvan İvanoviç'in ne istediğinin, İvan İvanoviç'le İvan Nikiforoviç'in ne konuştuklarının, bu konuşmanın nasıl sonuçlandığının öğrenilebileceği bölüm</span></p>
				<p class="normal">Bir temmuz sabahı, İvan İvanoviç sundurmanın altında uzanmış yatıyordu. Çok sıcak bir gündü, kuru, sıcak hava dalga dalga yükseliyordu. İvan İvanoviç daha önce kent dışına ve tarlalara gidip orakçıların ne yaptığına bakmış, karşılaştığı köylü kadınlara, erkeklere nereden geldiklerini, nereye, niçin gittiklerini sormuş, oldukça yorulmuş, şimdi de dinlenmek için uzanmıştı. Yattığı yerden uzun süre evi, avluyu, samanlıkları, avluda koşturup duran tavukları izlerken düşünüyordu: "Aman Tanrım, zengin bir toprak sahibiyim ben! Her şeyim var! Kümes hayvanlarım, yapılarım, ambarlarım, samanlıklarım! Ne istediysem elde etmişim! İmbikten geçirilmiş votkam da en iyisinden! Bahçemde elma, armut ağaçları, haşhaş, lahana, nohut... Neyim eksik?.. Neyimin eksik olduğunu bilmek isterdim doğrusu!"</p>
				<p class="normal">Kendine böylesine derin, anlamlı bir soru sorduktan sonra düşüncelere daldı İvan İvanoviç. Ama bakışları yeni şeyler arıyordu. Bakışları avlu çitini aştı, orada oldukça ilginç bir şeye takıldı. Yaşlı, sıska bir kadın havasız kalmış çamaşırları sepetten sırayla alıp, havalanmaları için ipe asıyordu. Çok geçmeden, kol ağızları aşınmış eski bir üniforma, kollarını kaldırıp simli bir bluza sarıldı, arkasından düğmeleri armalı, yakası yenik bir soylu giysisi, bir zamanlar İvan Nikiforoviç'in giydiği, ama şimdi ancak parmaklarının girebileceği lekeli, beyaz, eski bir yünlü pantolon. Hemen sonra başka şeyler izledi onları, baş aşağı "U" harfi biçiminde bazı bir şeyler asıldı ipe. Sonra İvan Nikiforoviç'in bundan yirmi yıl önce, orduya girmeye hazırlandığı, bıyık bıraktığı zamanlar kendine diktirdiği mavi Kazak cepkeni... Sonra sipsivri bir kılıç asılı kaldı havada. Daha sonra kocaman bakır düğmeli, kaftana benzeyen yeşil bir şeyin etekleri sallanmaya başladı. Eteğin arasından sırmalı, önü boydan boya yırtık bir yelek göründü. Yeleğin önünü hemen, ölmüş babaannenin her birine bir karpuz sığacak kadar kocaman cepleri olan eski etekliği kapadı. Bütün bunlar İvan İvanoviç'in çok ilgisini çekmişti. Bu arada güneş kâh yeşil veya mavi bir kola, kâh kırmızı bir kol kapağına veya sim işlemeli bir parçaya düşüyor, kılıçta oynaşıyor, bütün bunlara köy köy dolaşan gezginci tiyatroların sahnelerini hatırlatan olağanüstü bir görünüm veriyordu. Bu görünümün, altın taçlı kral Herod'u veya keçi güden Anton'u görmek için halkın toplandığında ortaya çıkan kargaşadan pek farkı yoktu. O sırada bir keman sesi yükselir sahnenin arkasından. Bir Çingene parmaklarıyla dudaklarına vurarak davul sesi çıkarır. Öte yandan güneş batmak üzeredir, güney akşamının taptaze serinliği köyün genç kızlarının taptaze omuzlarına, göğüslerine usulca sinmektedir.</p>
				<p class="normal">Yaşlı kadın biraz sonra sırtında üzengileri kopmuş, deri tabanca kılıfları yıpranmış eski bir eyer ve biz zamanlar kırmızı olduğu belli, altın işlemeli, üzerinde bakır levhalar olan bir eyer altlığıyla oflaya puflaya çıktı mahzenden.</p>
				<p class="normal">İvan İvanoviç, "Şu aptal kadına bak!" diye geçirdi içinden. "Neredeyse İvan Nikiforoviç'in kendisini de havalandırmaya çıkaracak!"</p>
				<p class="normal">Gerçekten de İvan İvanoviç'in tahmini çok da yanlış çıkmadı: Beş dakika sonra İvan Nikiforoviç'in pamuklu kumaş şalvarı çıktı ortaya ve neredeyse avlunun yarısını kapladı. Yaşlı kadın daha sonra onun şapkasını, tüfeğini çıkardı.</p>
				<p class="normal">İvan İvanoviç, "Bu da nesi?" diye düşündü, "İvan Nikiforoviç'in bir tüfeği olduğunu bilmiyordum. Peki ama tüfek ne işine yarayacak? Ateş ettiği falan yok, ama evinde bir tüfek bulunduruyor! Ne yapacak tüfeği? Ama doğrusu, güzel bir parçaya benziyor! Uzun zamandır böyle bir tüfeğim olsun istemişimdir. Bu tüfeğin benim olmasını çok isterdim. Tüfekle oyalanmayı severim."</p>
				<p class="normal"> İvan İvanoviç parmağıyla işaret ederek seslendi kadına:</p>
				<p class="normal">— Hey kadın, kadın!</p>
				<p class="normal">Yaşlı kadın çite yaklaştı.</p>
				<p class="normal">— O elindeki nedir kadın?</p>
				<p class="normal">— Görüyorsunuz işte, bir tüfek.</p>
				<p class="normal">— Nasıl bir tüfek?</p>
				<p class="normal">— Nasıl olduğunu nereden bileyim? Benim olsaydı, belki o zaman bilirdim nasıl bir tüfek olduğunu. Beyefendinin tüfeği.</p>
				<p class="normal">İvan İvanoviç kalktı, çite gidip yaşlı kadının elinden tüfeği aldı, her yanını incelemeye başladı ve havalandırmak amacıyla tüfeği kılıçla yan yana astığı için yaşlı kadına sitem etmeye başladı.</p>
				<p class="normal">Yaşlı kadın devam etti:</p>
				<p class="normal">— Demirden olsa gerek...</p>
				<p class="normal">İvan İvanoviç, kendi kendine mırıldanır gibi:</p>
				<p class="normal">— Hım! Demirden. Neden demirden? Uzun zamandan beri mi beyefendide bu tüfek?</p>
				<p class="normal">— Sanırım uzun zamandan beri.</p>
				<p class="normal">İvan İvanoviç:</p>
				<p class="normal">— Güzel bir parçaya benziyor, diye ekledi. İsteyeceğim onu beyefendinden. Onun ne işine yarayacak? Belki de aramızda bir şeyle değiştokuş ederiz. Peki beyefendin evde mi, kadın?</p>
				<p class="normal">— Evde.</p>
				<p class="normal">— Ne yapıyor? Uyuyor mu?</p>
				<p class="normal">— Yatıyor.</p>
				<p class="normal">— Pekâlâ. Gidip konuşacağım onunla.</p>
				<p class="normal">İvan İvanoviç giyindi, Mirgorod sokaklarında insandan çok olan köpeklerden korktuğu için budaklı bir sopa aldı eline.</p>
				<p class="normal">Gerçi İvan Nikiforoviç'in avlusu İvan İvanoviç'inkiyle bitişikti ve çitten atlayarak o yana geçebilirdi, ama İvan İvanoviç yine de oraya sokaktan gitmeyi yeğledi. Sokaktan, tek atlı iki araba karşılaşsa yan yana geçemeyeceği, ancak arabaların arka tekerleklerinden tutup iki yana çekildiğinde geçebileceği çok dar bir ara sokağa sapması gerekiyordu. Dar ara sokağın iki yanındaki çitin dibinde büyümüş dulavratotları çiçekler gibi süslerlerdi yayaların üzerini. Bu ara sokağın bir yanında İvan İvanoviç'in samanlığı, öte yanında İvan Nikiforoviç'in ambarı, avlusunun kapısı ve güvercinliği vardı.</p>
				<p class="normal">İvan İvanoviç avlu kapısına yaklaştı, kapıyı çaldı. İçeride köpekler havladı. Ama gelenin yabancı olmadığını görünce değişik renklerde köpek sürüsü kuyruk sallayarak hemen geri döndü. İvan İvanoviç, İvan Nikiforoviç'in her zaman kendi elleriyle kavun karpuz çekirdeği verdiği alacalı bulacalı Hint güvercinlerinin dolaştığı, yer yer yeşilliğin, yer yer kırık tekerleklerin, fıçı çemberlerinin olduğu, çamur içinde gömleğiyle bir çocuğun yerlerde yatıp yuvarlandığı avluya girdi. Ressamların pek sevdiği bir tabloydu bu! İpe asılı giysilerin gölgesi hemen bütün avluyu kaplamıştı ve belli bir serinlik veriyordu avluya.</p>
				<p class="normal">Yaşlı kadın öne eğilerek selamladı onu. Şaşkınlığından olduğu yerde kalakalmıştı. Evin önünde iki kalın meşe direğin taşıdığı güzel bir sundurma vardı. Ne var ki, Küçük Rusya'da o mevsimde hiç şakaya gelmeyen, yayaları baştan ayağa kan ter içinde bırakan güneş için pek hafif bir korumaydı bu. Yalnızca akşamları dolaşmaya çıkma alışkanlığında olan İvan İvanoviç'in, o tüfeği ne çok arzuladığı, her zamanki alışkanlığının tersine, o sıcakta sokağa çıkmasından da anlaşılabilirdi.</p>
				<p class="normal">İvan İvanoviç'in girdiği oda neredeyse karanlıktı. Çünkü panjurlar kapalıydı ve birinde özellikle bırakılmış aralıktan içeri sızan güneş ışığı gökkuşağı renklerine ayrışarak karşı duvara vuruyor ve orada saz evlerden, ağaçlardan, avluda iplere asılı (ama hepsi ters olarak) giysilerden oluşan bir görünüm oluşturuyordu. Sihirli bir loşluk veriyordu odaya bu.</p>
				<p class="normal">İvan İvanoviç:</p>
				<p class="normal">— Tanrı yardımcınız olsun! dedi.</p>
				<p class="normal">Odanın köşesinden bir ses duyuldu:</p>
				<p class="normal">— Aa! Merhabalar İvan İvanoviç! (İvan İvanoviç ancak bu sesi duyduğunda fark etmişti yere serili halının üzerinde yatan İvan Nikiforoviç'i.) Sizi bu kıyafetle karşıladığım için bağışlayın.</p>
				<p class="normal">İvan Nikiforoviç'in üzerinde hiçbir şey, bir gömlek bile yoktu.</p>
				<p class="normal">— Önemli değil. Bu gece uyuyamadınız galiba İvan Nikiforoviç?</p>
				<p class="normal">— Uyudum. Ya siz uyuyabildiniz mi, İvan İvanoviç?</p>
				<p class="normal">— Uyudum.</p>
				<p class="normal">— Şimdi mi kalktınız?</p>
				<p class="normal">— Şimdi mi kalktım? İsa iyiliğinizi versin İvan Nikiforoviç! Bu saate kadar nasıl uyunur ki? Çiftlikten henüz geldim. Ekin çok güzel! Harika! Ot da öyle, bayağı boy atmış ve canlı!</p>
				<p class="normal">İvan Nikiforoviç yattığı yerden seslendi:</p>
				<p class="normal">— Gorpina! İvan İvanoviç'e votka, bir de kaymaklı börek getir.</p>
				<p class="normal">— Bugün hava çok güzel.</p>
				<p class="normal">— Aman bırakın İvan İvanoviç. Şeytan götürsün güzelliğini! Sıcaktan ne yapacağını bilemiyor insan.</p>
				<p class="normal">— Yine şeytanı andınız. Hey, İvan Nikiforoviç! Kaç kez söyledim size, ama bir gün gelecek, geç kalmış olacaksınız: Tanrı'ya ters bu sözlerinizin cezasını öteki dünyada çekeceksiniz.</p>
				<p class="normal">— Neden kızdınız İvan İvanoviç? Annenizle, babanızla ilgili kötü bir şey söylemedim ki. Neden kızdığınızı anlayamadım.</p>
				<p class="normal">— Yeter İvan Nikiforoviç, yeter!</p>
				<p class="normal">— İnanın, sizi kızdıracak bir şey söylemedim İvan İvanoviç!</p>
				<p class="normal">— Hayret, mevsimi geldi ama, bıldırcınlar hâlâ görünürlerde yok.</p>
				<p class="normal">— Nasıl isterseniz, öyle düşünün İvan İvanoviç. Ama sizi kıracak bir şey söylemedim ben.</p>
				<p class="normal">İvan İvanoviç İvan Nikiforoviç'i dinlemiyormuş gibi ekledi:</p>
				<p class="normal">— Neden gelmediklerini bilmiyorum. Zamanı mı değil acaba, ama hava tam onların sevdiği hava...</p>
				<p class="normal">— Ekinin iyi olduğunu mu söylemiştiniz?</p>
				<p class="normal">— Harika! Ekin harika!</p>
				<p class="normal">Arkasından bir sessizlik oldu. Sonra şöyle dedi İvan İvanoviç:</p>
				<p class="normal">— Ne o, İvan Nikiforoviç, giysilerinizi neden havalandırıyorsunuz?</p>
				<p class="normal">— Evet, neredeyse yepyeni giysilerim şu lanet kadın yüzünden küflenmiş. Havalandırmasını söyledim. Kumaşları ince, çok güzel, ters yüz ettirirsem yine giyebilirim.</p>
				<p class="normal">— İçlerinden bir şey çok hoşuma gitti, İvan Nikiforoviç.</p>
				<p class="normal">— Hangisi?</p>
				<p class="normal">— Söyler misiniz lütfen, kadının giysilerinizle birlikte havalandırmak için çıkardığı o tüfeği ne yapacaksınız? (Böyle söylerken enfiye tabakasını çıkarmıştı İvan İvanoviç.) Size tütün sunabilir miyim?</p>
				<p class="normal">— Neyse, sunun ama ben kendiminkini yeğliyorum! (İvan Nikiforoviç ceplerini arayıp enfiyesini koyduğu boynuzu çıkardı.) Aptal kadın, tüfeği de çıkarıp asmış demek! Yahudiler en güzel enfiyeyi Soroçintsi'de yapıyor. Tütüne ne katıyorlar bilemiyorum, ama çok güzel bir kokusu oluyor! Biraz marsıvan otunu andırıyor. Alıp koklayın bakın. Gerçekten marsıvan otunu andırmıyor mu kokusu? Buyurun alın!</p>
				<p class="normal">— Ne diyeceğim İvan Nikiforoviç, sizin şu tüfeğinizden söz etmek istiyorum. Ne yapacaksınız o tüfeği? Öyle ya, bir işinize yaramaz.</p>
				<p class="normal">— Yaramaz olur mu? Ya ateş etmem gerekirse?</p>
				<p class="normal">— Tanrı iyiliğinizi versin İvan Nikiforoviç! Ne zaman ateş edeceksiniz? Kıyamet kopunca mı? Bildiğim ve herkesin hatırladığı kadarıyla, şimdiye kadar tek ördek vurmuş değilsiniz. Ayrıca tüfekle ateş etmeye yatkın da yaratmamış sizi Tanrı. Sizin ağırbaşlı, ciddi bir havanız var. Bataklıklarda dolaşacak adam değilsiniz. Pek şık giysileriniz çamurlanırsa ne olur sonra? Hayır, sizin için gerekli olan huzur, yatıp dinlenmektir. (Yukarıda da belirtildiği gibi, karşısındakini bir şeye inandırması gerektiğinde olağanüstü güzel konuşurdu İvan İvanoviç. Şimdi de ne harika konuşuyordu! Tanrım, ne güzel konuşuyordu!) Siz çok daha soylu şeylerle ilgilenmelisiniz. Bakın ne diyeceğim, iyisi mi tüfeği bana verin!</p>
				<p class="normal">— Nasıl olur? Değerli bir tüfektir benim tüfeğim! Günümüzde böyle bir tüfeği hiçbir yerde bulamazsınız. Orduya girmeye hazırlanırken bir Türk'ten satın almıştım o tüfeği. Pat diye nasıl vereyim? Olur mu hiç? Hem bana gerekli olan bir şey.</p>
				<p class="normal">— Ne için gerekliymiş size?</p>
				<p class="normal">— Ne demek ne için? Haydutlar evime saldırırlarsa ne yapacağım peki?.. Gereksiz olur muymuş? Tanrı'ya şükürler! Şu anda ortalık sakin, kimseden korktuğum yok. Neden mi? Odamda bir tüfeğimin olduğunu biliyorum çünkü.</p>
				<p class="normal">— Güzel bir tüfek! Ama mekanizması bozuk, İvan Nikiforoviç</p>
				<p class="normal">— Ne dediniz? Mekanizması mı bozuk dediniz? Onartabilirim. Paslanmaması için kendir yağıyla da yağlarım.</p>
				<p class="normal">— Sözlerinizde bana karşı hiç de dostça bir tavır göremiyorum İvan Nikiforoviç. Bir dostluk gösterisinde bulunmaya yanaşmıyorsunuz.</p>
				<p class="normal">— Nasıl böyle bir şey söyleyebiliyorsunuz İvan İvanoviç? Size dostluk göstermediğimi nasıl düşünebilirsiniz? Vicdanınız sızlamıyor mu bunu söylerken?! Öküzleriniz otlağımda otluyor, hiç el koydum mu onlara. Poltava'ya gideceğiniz zamanlar arabamı istiyorsunuz, vermiyor muyum? Bir istediğinizi iki ettim mi hiç? Çocuklarınız çitten benim avluma atlıyor, köpeklerimle oynuyorlar, sesimi çıkarıyor muyum? Bırakıyorum, bir şeye zarar vermeden oynasınlar! İstedikleri gibi oynuyorlar!</p>
				<p class="normal">— Tüfeğinizi bana hediye etmek istemiyorsanız, bir şeyle takas edelim.</p>
				<p class="normal">İvan Nikiforoviç dirseğine dayanıp hafifçe doğruldu, İvan İvanoviç'e bakarak sordu:</p>
				<p class="normal">— Karşılığında ne vereceksiniz?</p>
				<p class="normal">— Tüfeğinize karşılık benim boz domuzu veririm size. Sürekli ahırda besledim, harika bir domuzdur! Göreceksiniz, gelecek yıl yavrular.</p>
				<p class="normal">— Bunu nasıl söyleyebiliyorsunuz, anlayamıyorum İvan İvanoviç. Sizin domuzunuzu ne yapacağım? Şeytana kurban mı keseceğim?</p>
				<p class="normal">— Bakın, yine! Şeytanın sözünü etmeden duramıyorsunuz! Günah, İvan Nikiforoviç, inanın, günah işliyorsunuz!</p>
				<p class="normal">— Peki, siz tüfeğime karşılık neyin nesi olduğunu şeytanın bileceği bir domuzu nasıl önerebiliyorsunuz bana, İvan İvanoviç?</p>
				<p class="normal">— Neden şeytanın bileceği şeymiş domuzum, İvan Nikiforoviç?</p>
				<p class="normal">— İyice düşünseniz anlarsınız İvan İvanoviç. Neresinden bakarsanız, bir tüfek benimki, ama sizinki şeytan bilir ne: Bir domuz! Bana bu öneride bulunan siz olmasanız, kendime bir hakaret sayardım bunu.</p>
				<p class="normal">— Domuzda ne kötülük görüyorsunuz ki?</p>
				<p class="normal">— Aslında siz beni ne sanıyorsunuz? Domuzunuzu benim...</p>
				<p class="normal">— Oturunuz, oturunuz! Vazgeçtim... Tüfeğiniz sizde kalsın, komodinin kenarına dayalı durup orada çürüsün, paslansın. Bir daha size sözünü etmeyeceğim.</p>
				<p class="normal">Kısa süren bir sessizlikten sonra İvan İvanoviç:</p>
				<p class="normal">— Dediklerine göre, diye başladı, üç kral birlikte savaş açmış çarımıza.</p>
				<p class="normal">— Evet, Pyotr Fyodoroviç anlatıyordu. Ne savaşıymış bu? Neden savaş açmışlar?</p>
				<p class="normal">— Nedenini kesin söylemek olanaksız, İvan Nikiforoviç. Sanırım, krallar Türk dinini kabul etmemizi istiyor.</p>
				<p class="normal">İvan Nikiforoviç yattığı yerden doğrulup:</p>
				<p class="normal">— Amma da aptalca bir istek! dedi.</p>
				<p class="normal">— Buna karşı ne cevap vermiş çarımız, biliyor musunuz? "Hayır," demiş, "siz Hıristiyanlığı kabul edin!"</p>
				<p class="normal">— Ne dersiniz İvan İvanoviç? Bizimkilerin onlarla savaşacak gücü var mı?</p>
				<p class="normal">— Var. Evet İvan Nikiforoviç, hâlâ takas etmek istemiyor musunuz tüfeğinizi?</p>
				<p class="normal">— Doğrusu hayret ediyorum İvan İvanoviç, sanırım yeterince okumuş yazmışlığınız var, ama yine de çocuk gibi konuşuyorsunuz. O kadar aptal değilim...</p>
				<p class="normal">— Oturun, oturun. Boş verin! Varsın çürüsün gitsin... Bir daha sözünü etmeyeceğim!..</p>
				<p class="normal">O sırada içkiyle mezeyi getirdiler.</p>
				<p class="normal">İvan İvanoviç bir kadeh içti, kaymaklı börekten yedi.</p>
				<p class="normal">— Bakın ne diyeceğim İvan Nikiforoviç. Domuzun dışında iki çuval da yulaf veririm size. Biliyorsunuz, bu yıl yulaf ekmediniz. Nasıl olsa yulaf satın almanız gerekecek.</p>
				<p class="normal">— Biliyor musunuz, İvan İvanoviç, sizinle konuşabilmesi için insanın karnını nohutla tıka basa şişirmiş olması gerekir. (Bu daha bir şey değil, İvan Nikiforoviç'ten daha neler duyacaksınız.) Tüfeğini iki çuval yulafa veren adam nerede görülmüş? Herhalde üstüne paltonuzu da ekleyeceksiniz.</p>
				<p class="normal">— Ama unutuyorsunuz İvan Nikiforoviç, bir de domuz veriyorum.</p>
				<p class="normal">— Demek öyle! Tüfeğime karşılık iki çuval yulafla bir de domuz ha?</p>
				<p class="normal">— Ne yani, az mı?</p>
				<p class="normal">— Tüfeğime karşılık?</p>
				<p class="normal">— Elbette tüfeğinize karşılık.</p>
				<p class="normal">— İki çuval?</p>
				<p class="normal">— Çuvallar boş değil ama, yulaf dolu. Domuzu da unutmayın!</p>
				<p class="normal">— Siz gidin öpüşün o domuzunuzla; istemezseniz, şeytanla öpüşün!</p>
				<p class="normal">— Öf! Takmışsınız kafanıza şeytanı! Bakın, bu dinsiz sözlerinizden ötürü, göreceksiniz, öteki dünyada kızgın iğneler batıracaklar dilinize. Sizinle konuştuktan sonra insanın elini yüzünü yıkaması, baştan aşağı tütsülenmesi gerekir.</p>
				<p class="normal">— İzninizle size bir şey söyleyebilir miyim İvan İvanoviç, tüfek son derece soylu, insanı eğlendiren bir şeydir, üstelik odanızın süsüdür...</p>
				<p class="normal">Gerçekten sinirlenmeye başlayan İvan İvanoviç:</p>
				<p class="normal">— Yani İvan Nikiforoviç, yem torbasıyla yürüyen alık gibi kafanıza taktınız şu tüfeğinizi, dedi.</p>
				<p class="normal">— Siz de İvan İvanoviç, gerçek bir kazsınız...</p>
				<p class="normal">İvan Nikiforoviç bu sözcüğü kullanmasaydı her zaman olduğu gibi tartışacak, yine dost olarak ayrılacaklardı. Oysa şimdi bambaşka bir şey olmuştu.</p>
				<p class="normal">Birden parladı İvan İvanoviç. Sesini yükseltip sordu:</p>
				<p class="normal">— Ne dediniz İvan Nikiforoviç?</p>
				<p class="normal">— Bir kaz olduğunuzu söyledim, İvan İvanoviç!</p>
				<p class="normal">— Sayın bayım, her türlü nezaket kuralını da, karşınızdaki insanın rütbesine, soyadına saygıyı da unutarak böylesine aşağılık bir sözcüğü nasıl kullanabiliyorsunuz?</p>
				<p class="normal">— Aşağılık sözcük neresinde bunun? Hem elinizi kolunuzu neden öyle sallıyorsunuz bakalım İvan İvanoviç?</p>
				<p class="normal">— Tekrar soruyorum, her türlü nezaket kuralını bir kenara bırakarak bana nasıl kaz diyebiliyorsunuz?</p>
				<p class="normal">— Umurumda değilsiniz İvan İvanoviç! Ne diye horozlandınız öyle?</p>
				<p class="normal">İvan İvanoviç artık tutamadı kendini: Dudakları titriyordu, ağzının "V" harfi biçimi, "O" harfine dönüşmüştü. Gözlerini kırpıştırışı korkunçtu. İvan İvanoviç çok seyrek böyle olurdu. Bunun için çok kızmış olması gerekirdi.</p>
				<p class="normal">— Size şunu söyleyeyim ki, bundan böyle tanımıyorum sizi, dedi.</p>
				<p class="normal">İvan Nikiforoviç karşılık verdi:</p>
				<p class="normal">— Aman ne çok üzülürüm! Yemin ederim, bunu umursamam bile!</p>
				<p class="normal">Yalan söylüyordu, inanın yalan söylüyordu, yalan söylüyordu! Gerçekte çok üzgündü.</p>
				<p class="normal">— Bir daha adımımı atmayacağım evinize.</p>
				<p class="normal">Üzüntüsünden ne söyleyeceğini bilemiyordu İvan Nikiforoviç. Her zamanki alışkanlığının tersine ayağa kalkıp:</p>
				<p class="normal">— Vah-vah! dedi. Hey, kadın! (O anda kapıda sıska kadınla, uzun ve geniş bir redingota sarınmış orta boylu bir çocuk belirdi.) İvan İvanoviç'i kollarından tutup kapıya götürün!</p>
				<p class="normal">İvan İvanoviç mağrur ve öfkeli bir tavırla bağırdı:</p>
				<p class="normal">— Nasıl?! Bir soyluyu ha? Hele bir cesaret etsinler! Çekilin! Şu aptal beyefendinizi de, sizi de öyle bir yaparım ki, kargalar bile bulamaz yerinizi!</p>
				<p class="normal">Canı çok sıkıldığı zamanlar olağanüstü sert konuşurdu İvan İvanoviç.</p>
				<p class="normal">Odada çarpıcı bir tablo vardı: İvan Nikiforoviç, giyinik olmamasına karşın, odanın içinde olanca görkemiyle dikiliyordu! Kadın şaşkınlıktan ağzı açık, yüzünde son derece anlamsız bir korku ifadesiyle kalakalmıştı! İvan İvanoviç, Romalı komutanlar gibi bir kolunu kaldırmış, öyle duruyordu! Olağanüstü bir andı bu! Harika bir tiyatro sahnesi! Ama yalnızca bir seyircisi vardı: Kendisine çok bol gelen redingotuyla kapıda oldukça sakin duran, parmağıyla burnunu karıştıran çocuk.</p>
				<p class="normal">Sonunda şapkasını aldı İvan İvanoviç.</p>
				<p class="normal">— Çok iyi yaptınız İvan Nikiforoviç! Çok iyi yaptınız! Bunu hatırlatacağım size.</p>
				<p class="normal">— Hadi gidin artık İvan İvanoviç, çekin arabanızı! Bir daha karşıma da çıkayım demeyin. Yoksa suratınızı dağıtırım!</p>
				<p class="normal">İvan İvanoviç başparmağını işaret ve orta parmağının arasından göstererek:</p>
				<p class="normal">— Bunu alın İvan Nikiforoviç, diye karşılık verdi.</p>
				<p class="normal">Gıcırdayan kapıyı çarparak çıktı odadan.</p>
				<p class="normal">Ama kapı tekrar açıldı. İvan Nikiforoviç kapıdaydı, bir şey söylemeye hazırlanıyordu ki, İvan İvanoviç dönüp arkasına bakmadan koşarak çıktı avlu kapısından.</p>
		</body>
</html>