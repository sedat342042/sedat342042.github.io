<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_17">   I   </h2>
				<p class="ortaitalik"><span class="idebold">İvan İvanoviç ile İvan Nikiforoviç</span></p>
				<p class="normal">Harika bir paltosu vardır İvan İvanoviç'in! Nefistir! Hele astragan yakalığı! Ah o kürk! Soğuklardan hafif maviye çalmıştır rengi! Başka birinde böyle göz alıcı bir yakalığın olmadığına neyine isterseniz iddiaya girebilirim! Tanrı aşkına, özellikle, İvan İvanoviç biriyle konuşurken şöyle bir bakın yakalığına... yandan bakın: Nasıl anlatayım! Olanağı yok anlatamam: Sanki kadife! Gümüş dersiniz! Alev alev yanar! Aman Tanrım! Hey Tanrı'nın mucizeler yaratan kulu Aziz Nikolay, neden benim de böyle bir paltom yok! İvan İvanoviç onu diktirdiğinde Agafiya Fedoseyevna henüz Kiev'e gitmemişti. Sanırım tanıyorsunuzdur Agafiya Fedoseyevna'yı? Hani yargıç yardımcısının kulağını ısırmıştı.</p>
				<p class="normal">Harika biridir İvan İvanoviç! Mirgorod'daki evi de ne güzeldir! Evinin dört bir yanını meşe direkler üzerinde bir sundurma çevirir. Sundurmanın altında her yerde sıralar vardır. Hava çok sıcak olduğu zamanlar İvan İvanoviç paltosunu da, yeleğini de çıkarıp bir gömlekle uzanır sundurmanın altında bir sıraya, avluda, sokakta neler olup bittiğini izler. Pencerelerinin hemen dibinde ne güzel elma, armut ağaçları vardır!</p>
				<p class="normal">Pencereyi açmanızla dalların odaya girmesi bir olur. Bunlar evin önünde olanlardır, hele bir de arka bahçeyi görseniz! Neler yoktur ki orada! Erikler, vişneler, kirazlar, çeşit çeşit sebzeler, ayçiçekleri, salatalıklar, kavun, karpuz, fasulye, hatta bir harman yeriyle demirhane.</p>
				<p class="normal">Harika biridir İvan İvanoviç! Kavunu çok sever. En sevdiği yiyecek kavundur. Yemekten kalkıp bir gömlekle sundurmanın altına çıkınca hemen seslenir Gapka'ya, iki kavun getirmesini söyler. Kendi keser kavunları, çekirdeklerini bu iş için hazır bir kâğıda topladıktan sonra kavunları yemeye başlar. Sonra Gapka'dan hokkayı getirmesini ister, çekirdekleri sardığı kâğıda kendi eliyle şöyle yazar: "Bu kavun falanca tarihte yenmiştir." O anda yanında bir konuk varsa altına ekler: "Falanca ile birlikte."</p>
				<p class="normal">Toprağı bol olsun, Mirgorod yargıcı pek beğenirdi İvan İvanoviç'in evini. Evet, gerçekten de çok güzeldir evi. Her yanında irili ufaklı ek yapılar vardır ve uzaktan sadece çatıları görünürken gözleme dolu bir tabağa, daha doğrusu, bedenini mantarlar sarmış bir ağaca benzemesi pek hoşuma gider. Çatıların hepsi saz kaplıdır, bir söğüt, bir meşe ve iki elma ağacı geniş dallarını bu çatıların üzerine uzatmıştır. Ağaçların arasından oymalı, bembeyaz boyalı panjurlarıyla küçük pencereler avluya, hatta sokağa bakar.</p>
				<p class="normal">Harika biridir İvan İvanoviç! Poltava komiseri bile tanır onu! Doroş Tarasoviç Puhivoçka Horol'dan geldiğinde her zaman ona uğrar.</p>
				<p class="normal">Koliberda'daki Başrahip Pyotr beş on ziyaretçisi olduğunda her zaman, Hıristiyanlık görevini İvan İvanoviç kadar iyi yerine getiren, dinimizin gerektirdiği gibi yaşayan başka birini tanımadığını söyler.</p>
				<p class="normal">Tanrım, zaman ne hızlı geçiyor! Dul kalmasının üzerinden on yılı aşkın bir zaman geçti. Çocukları olmamıştı. Gapka'nın çocukları var, sık sık avluda oynarlar. İvan İvanoviç kimi zaman her birine birer simit veya birer dilim kavun veya birer armut verir. Odalarının, kilerlerinin anahtarları Gapka'dadır. Yatak odasındaki büyük sandığın ve ortadaki odanın anahtarları İvan İvanoviç'tedir ve kimsenin oraya girmesinden hoşlanmaz. Gapka, hep önlükle dolaşan, baldırları ve yanakları tazecik, sağlıklı bir kadındır.</p>
				<p class="normal">Hem dinine ne de bağlı biridir İvan İvanoviç! Her pazar paltosunu giyip kiliseye gider. Kiliseye girince öne eğilerek dört bir yana selam verir, genellikle geçip bir kenara oturur ve çok güzel bas sesiyle ilahiye katılır. Ayin bitince kapıdaki dilencilerin hiçbirini boş geçmez İvan İvanoviç. Belki doğuştan gelen iyi yürekliliği onu buna zorlamasaydı, böyle sıkıcı bir şeyle oyalanmak istemezdi.</p>
				<p class="normal">Genellikle arar, en sakat, üstü başı en yırtık, yamalı kadını bulurdu.</p>
				<p class="normal">— Merhaba, nebogo!<sup class="calibre3"><a href="TarasBulba%20veMirgorod%20Oykuleri_split_026.html#footnote-100-3" id="footnote-100-3-backlink" name="footnote-100-3-backlink">[3]</a></sup> derdi. Nereden geldin, zavallı kadın?</p>
				<p class="normal">— Köyden, efendim, çocuklarım kovdular beni evden, üç gündür aç, susuzum.</p>
				<p class="normal">— Zavallı kadın, peki buraya neden geldin?</p>
				<p class="normal">— Dilenmek için efendim, belki bir dilim ekmek alabilmem için birkaç kapik veren olur diye.</p>
				<p class="normal">O zaman genellikle şöyle sorardı İvan İvanoviç:</p>
				<p class="normal">— Hım! Demek ekmek istiyorsun, öyle mi?</p>
				<p class="normal">— İstemez olur muyum efendim! Köpek gibi açım.</p>
				<p class="normal">O zaman genellikle şöyle karşılık verirdi İvan İvanoviç:</p>
				<p class="normal">— Hım! Peki, yanında et falan da ister miydin?</p>
				<p class="normal">— Efendim ne verirse, hepsini isterim.</p>
				<p class="normal">— Hım! Peki eti ekmekten daha mı çok istersin?</p>
				<p class="normal">— Aç insan ne bulursa yer efendim. Vereceğiniz her şeyi yerim.</p>
				<p class="normal">O anda genellikle uzatırdı elini yaşlı kadın.</p>
				<p class="normal">— Hadi Tanrı yolunu açık etsin kadın! derdi İvan İvanoviç. Hâlâ ne bekliyorsun? Dayak mı istiyorsun?</p>
				<p class="normal">Sonra aynı şeyleri başkalarına da sorduktan sonra eve dönerdi İvan İvanoviç ya da bir kadeh votka içmek için komşusu İvan Nikiforoviç'e veya yargıca, olmazsa polis müdürüne uğrardı.</p>
				<p class="normal">İvan İvanoviç birisinin ona armağan vermesinden veya onu ağırlamasından da pek hoşlanır.</p>
				<p class="normal">İvan Nikiforoviç de çok iyi biridir. Avlusu İvan İvanoviç'in avlusuyla bitişiktir. Aynı zamanda görülmemiş derecede iyi dostturlar. Günümüzde hâlâ mavi yenli kahverengi redingot giyen, pazar günleri yemeğini yargıcın evinde yiyen Anton Prokofyeviç Pupopuz her zaman şöyle der: "İvan Nikiforoviç ile İvan İvanoviç'i şeytan sanki iple bağlamıştır birbirine. Biri neredeyse, öteki de orada."</p>
				<p class="normal">İvan Nikiforoviç hiç evlenmemiştir. Onun bir zamanlar evli olduğunu söyleyenler varsa da, doğru değildir bu. Çok iyi tanırım İvan Nikiforoviç'i ve evlenmeyi hiçbir zaman aklından bile geçirmediğini söyleyebilirim. Nereden çıkar böyle söylentiler, bilmem. Öyle ki, doğuştan, İvan Nikiforoviç'in arkasında bir kuyruk olduğunu iddia edenler bile olmuştur. Ama bu iddia öylesine saçma, aptalca ve aynı zamanda iğrençtir ki, yalnızca cadı karılarının (üstelik çok azının) kuyruğu olduğunu, erkekler için ise böyle bir şeyin söz konusu olmadığını çok iyi bilen aydın okurlarıma bunu açıklamak gereğini bile duymuyorum.</p>
				<p class="normal">Birbirlerine çok bağlı olmalarına karşın, bu iki dost birbirine pek benzemez. Onları en iyi tanımanın yolu, kişiliklerini karşılaştırmaktır: İvan İvanoviç'in olağanüstü güzel konuşma yeteneği vardır. Aman Tanrım, ne harika konuşur! Bu duyguyu ancak birileri başınızda bir şeyler ararken ya da parmağını topuğunuzda hafifçe dolaştırırken hissedeceğiniz duyguya benzetebilirsiniz. Dinlersiniz, dinlersiniz, sonunda başınız önünüze düşer... Hoştur! Son derece hoştur o andaki duygularınız! Banyodan sonra yatıp kestirmeye benzer. İvan Nikiforoviç ise tersine, çoğunlukla susar. Ama bir şeyler söyleyecek olursa da sıkın dişinizi, dayanın: En iyi berberden daha iyi tıraşlar... İvan İvanoviç zayıf ve uzun boyludur. İvan Nikiforoviç ona oranla biraz kısa boyludur, ama enlemesine çok daha geniştir. İvan İvanoviç'in başı, kökü aşağıda turpu andırır, İvan Nikiforoviç'in başı ise kökü yukarıda turpu... İvan İvanoviç yalnızca öğle yemeğinden sonra sundurmanın altında gömlekle yatar, akşamları paltosunu giyip bir yere, kentte un verdiği dükkâna veya kırlara bıldırcın avlamaya gider. İvan Nikiforoviç ise hava çok sıcak değilse, kimi zaman sırtını güneşe verip bütün gün verandada yatar, bir yere gitmek istemez canı. Aklına eserse, sabahları avluda dolaşır biraz, ev işlerini gözetir, sonra yine uzanır. Önceleri İvan İvanoviç'e uğradığı olurdu. Çok hassas bir insandır İvan İvanoviç. Konuşurken kaba, uygunsuz tek sözcük etmez, karşısındaki böyle bir şey söylerse de hemen gücenir. İvan Nikiforoviç ise ağzından bazen böyle sözcükler kaçırır. O zaman genellikle ayağa kalkar İvan İvanoviç ve şöyle der: "Neyse, yeter İvan Nikiforoviç, Tanrı'nın sevmediği böyle şeylerden söz etmektense güneşe çıkıp dolaşalım biraz." Çorbasını içerken kaşığına sinek gelirse çok kızar İvan Nikiforoviç, kendini kaybeder, tabağı kaldırıp atar, bundan ev sahibi de payını alır... İvan Nikiforoviç banyo yapmayı çok sever, boğazına kadar suya girdiğinde suya bir de masa ile semaver koydurur, o serin ortamda çay içmeyi çok sever. İvan İvanoviç haftada iki kez keser sakalını. İvan Nikiforoviç bir kez. İvan İvanoviç aşırı derecede meraklıdır. Ona bir şey anlatmaya başlayıp da sonunu getirmezseniz, Tanrı korusun sizi! Bir şeyden hoşlanmamışsa, hemen belli eder hoşlanmadığını. İvan Nikiforoviç'in yüzünden keyfi yerinde midir, yoksa kızıyor mu anlamak çok zordur. Bir şeye sevinse bile, belli etmez. İvan İvanoviç biraz ürkek yaradılışlıdır. Tersine, İvan Nikiforoviç'in şalvarı öylesine geniş, kat kattır ki, açacak olsanız, avlusunu ambarlarıyla, yapılarıyla birlikte alır içine. İvan İvanoviç'in iri, anlamlı, kahverengi gözleri vardır, ağzı, "V" harfini andırır. İvan Nikiforoviç'in gözleri ufak, gridir. Gür kaşlarının, tombul yanaklarının arasında zor görünürler. Burnu ise olgun bir eriğe benzer. İvan İvanoviç size enfiye sunuyorsa, önce tabakasının kapağını şöyle bir yalar, sonra parmağıyla tıklatır ve size uzatırken, tanıdığıysanız şöyle der: "İzninizle değerli beyefendi, size enfiye sunabilir miyim?" Tanıdığı değilseniz: "Rütbenizi, isminizi, baba adınızı bilmesem de, size enfiye sunabilir miyim değerli beyefendi?" İvan Nikiforoviç ise enfiyesini koyduğu boynuzu uzatıverir size, kısaca şöyle der: "Buyurun." İvan İvanoviç gibi İvan Nikiforoviç de pireyi hiç sevmez. Bu nedenle İvan İvanoviç de, İvan Nikiforoviç de kutularda bu hayvanlara karşı çeşitli tozlar satan Yahudi çerçileri, önce onları Yahudi dinini yaymaya çalıştıkları için güzelce haşladıktan sonra, avlularına sokarlardı.</p>
				<p class="normal">Yine de aralarındaki bunca benzemezliğe karşın, İvan İvanoviç ile İvan Nikiforoviç çok yakın iki dosttu.</p>
	
		</body>
</html>