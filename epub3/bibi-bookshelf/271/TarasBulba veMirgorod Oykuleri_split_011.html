<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>TarasBulba veMirgorod Oykuleri</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik" id="calibre_toc_11">VII</h2>
				<p class="normal">Kazakların arasında bir gürültü, kargaşa vardı. Önce, düşman birliğinin kente nasıl girdiğini kimse anlayamamıştı. Daha sonra, kentin yan kapısının önüne konuşlanmış Pereyaslav Bölüğü'nde herkesin zilzurna sarhoş olduğu öğrenildi. Dolayısıyla, bölüğün yarısının öldürülmüş, geri kalan yarısının da ne olup bitiyor anlayamadan, elleri bağlanıp götürülmüş olmasında şaşılacak bir şey yoktu. Komşu bölükler gürültüye uyanıp silaha sarılana kadar düşman birliği kentin kapısına varmış, arka sıralarda olanlar da dağınık bir şekilde onları izleyen uykulu, yarı sarhoş Kazakları yaylım ateşine tutmuştu. Ataman bütün Kazakların toplanmasını buyurdu. Hepsi çevresinde toplanıp kalpaklarını çıkarmış sessizce beklerlerken ataman konuşmaya başladı:</p>
				<p class="normal">— Bu gece olanları biliyorsunuz arkadaşlar. İçkinin başımıza ne işler açtığını gördünüz! Düşman rezil etti bizi! Demek böylesiniz siz: İçki hakkınızı ikiye çıkarınca kendinizi içkiye öyle veriyorsunuz ki, İsa düşmanları yalnızca bacağınızdan şalvarlarınızı çekip çıkarmakla kalmasa, yüzünüze bile tükürse, farkına varmayacaksınız.</p>
				<p class="normal">Kazaklar, suçlu olduklarını bildikleri için başları önlerinde, susuyorlardı. Yalnızca Nezamaykov bölüğü atamanı Kukubenko karşılık verdi ona:</p>
				<p class="normal">— Bir dakika ağam! Gerçi, ataman Kazakların önünde bir şey söylediğinde itiraz etmek töremizde yoktur, ama şunu söyleyeyim ki, olay senin dediğin gibi olmadı. Hıristiyan Kazakları haksız yere suçluyorsun. Seferde, savaşta, ağır ve zor işlerde içki içselerdi suçlu olurlardı, ölümü hak ederlerdi. Ama biz işsiz güçsüz oturuyorduk, kentin önlerinde boş boş bekliyorduk. Ne perhizdeyiz, ne de Hıristiyanlığın buyurduğu bir oruçta. Boş oturmaktan canı sıkılmış bir Kazak içmesin de ne yapsın? Suç neresinde bunun? Ama günahsız insanlara saldırmanın ne demek olduğunu gösteririz onlara biz! Daha önce iyi dayak attık kendilerine, ama şimdi öyle bir vuracağız ki, nereye kaçacaklarını bilemeyecekler.</p>
				<p class="normal">Bölük atamanının konuşması Kazakların pek hoşuna gitmişti. Önlerine eğdikleri başlarını hafifçe kaldırmış, "Yaman konuştu Kukubenko!" diye mırıldanıyorlardı. Atamanın hemen yanında duran Taras Bulba:</p>
				<p class="normal">— Kukubenko galiba doğru söylüyor ataman, ne dersin? dedi.</p>
				<p class="normal">— Ne mi derim? Şunu derim: Ne mutlu böyle bir evlat yetiştirmiş babaya! Sitem etmek, paylamak zor değildir; ama yanlış yapan bir insana kalbini kırmadan, onu yüreklendirecek, ona güç verecek (suyunu içip serinleyen atı bir mahmuz vuruşunuzun canlandırdığı gibi) canlandıracak bir şeyler söylemektir asıl zor olan. Ben de tam size iyi bir şeyler söylemeye hazırlanıyordum ki, Kukubenko benden önce davrandı.</p>
				<p class="normal">Kazaklar arasında mırıldananlar oldu: "İyi konuştu ataman!" – "Çok doğru!" Mavimsi kır güvercinleri andıran ak perçemli yaşlılar da başlarını sallayarak, ak düşmüş bıyıklarını oynatarak alçak sesle, "Çok doğru söylüyor!" diye mırıldandılar.</p>
				<p class="normal">Ordu atamanı konuşmasını sürdürüyordu:</p>
				<p class="normal">— Beni dinleyin efendiler! Varsın yabancılar, Alman ustalar tırmanarak veya tünel kazarak girsin kalelere! Uygunsuz bir şeydir bu ve Kazaklara yakışmaz! Düşman takviye kuvvetinin kente pek fazla yiyecek getirmediği belli. Az sayıda arabayla gelmişler çünkü. Kentte halk aç, gelen yiyeceği de çabucak bitirirler herhalde, ayrıca atlar da saman ister... Yukarıdan azizleri onlara yabalarla saman atacaksa, orasını bilmem. Bunu Tanrı bilir. Yalnız, konuşmakta papazlarının usta olduklarını biliyoruz. Öyle veya böyle, kentten çıkmak zorundalar. Üçe ayrılıp üç kapıyı tutun. Ana kapıları beş bölük tutsun, ötekileri üç. Dyadkivski Bölüğü ile Korsunski Bölüğü pusu kursunlar! Albay Taras da alayıyla pusu kursun! Tıtarevski ve Timoşevski bölükleri arabaların solunda, Şçerbinovski ile Steblikivski süvari alayları sağında yedekte beklesin! Ayrıca, gençler arasından çenesi kuvvetli olanları seçin, düşmanı kızdırsınlar! Leh milletinin aklı kıttır: Sövüp sayarsan tutamaz kendini. Bakarsınız hemen çıkıverirler kapılardan. Her bölük atamanı bölüğünü dolaşsın: Pereyaslav Bölüğü'nden kalanlarla eksiklerini tamamlasın. Tekrar gözden geçirsin durumu! Mahmurlukları geçsin diye her Kazak'a bir maşrapa içkiyle bir somun verilsin! Ama dün akşam herkes öyle bir yedi, ne yalan söyleyeyim, herkes karnını öyle şişirdi ki, gece kimse nasıl çatlamadı, doğrusu şaşıyorum. Bir emrim daha olacak: Meyhanecilerden, Yahudilerden biri bir Kazak'a bir bardak içki satacak olursa, alnına bir domuz kulağı çaktırırım, sonra bacaklarından astırırım köpeği! Hadi şimdi iş başına kardeşler! İş başına!</p>
				<p class="normal">Ordu atamanı söyleyeceklerini bitirdikten sonra herkes öne eğilerek selamladı onu ve kalpaklarını giymeden her biri kendi arabasının yanına, bölüğüne yollandı. Ancak hayli uzaklaştıktan sonra giydiler kalpaklarını. Hepsi hemen hazırlığa başlamıştı: Kılıçlarını, süngülerini kontrol ediyor, barut torbalarından barutluklarını dolduruyor, arabaların yerlerini değiştiriyor, arabalara koşulacak atları ayırıyorlardı.</p>
				<p class="normal">Alayına doğru yürürken Taras elinde olmadan, Andri'nin nereye kaybolduğunu düşünüyordu. Bir türlü aklı almıyordu: Uyku sersemiyken ötekilerle birlikte onu da bağlayıp götürmüşler miydi acaba? Ama olamazdı, sağ tutsak alınabilecek bir yiğit değildi Andri. Ölüler arasında da yoktu. Taras derin düşüncelere dalmış, alayına doğru yürürken arkadan birisinin ona adıyla seslendiğini bile duymuyordu.</p>
				<p class="normal">Sonunda kendisine seslenildiğini fark edip:</p>
				<p class="normal">— Kimdir bana seslenen? dedi.</p>
				<p class="normal">Yahudi Yankel karşısında duruyordu.</p>
				<p class="normal">— Albayım, albayım! Kentteydim albayım!</p>
				<p class="normal">Yankel, diyecekleri hiç de önemsiz şeyler değilmiş gibi heyecanlı, kesik kesik konuşuyordu.</p>
				<p class="normal">Yahudi'nin yüzüne baktı Taras. Onun bu arada kente girmeyi bile başardığını duyunca şaşırmıştı.</p>
				<p class="normal">— Nasıl girebildin oraya?</p>
				<p class="normal">— Şimdi her şeyi anlatacağım size, dedi Yankel. Sabaha karşı gürültüyü ve Kazakların ateş ettiğini duyunca kaftanımı kaptığım gibi o yana doğru koşmaya başladım. Kaftanımı bile yolda giydim. Çünkü bu gürültünün nedenini, Kazakların bu saatte niçin ateş ettiklerini hemen öğrenmek istiyordum. Kentin kapısına kadar koştum. Tam o sırada kapıdan takviye birliğinin son askerleri giriyordu. Baktım, birliğin başında Üsteğmen Galyandoviç var. Tanıdığım biridir. Üç yıl önce yüz altın borç almıştı benden. Alacağımı istemek içinmiş gibi koştum arkasından ve onlarla birlikte kente girdim.</p>
				<p class="normal">Bulba:</p>
				<p class="normal">— Demek kente girdin, hem de alacağını istemek için? Ve adam hemen orada bir köpek gibi astırmadı seni?</p>
				<p class="normal">— İnanın astıracaktı, diye karşılık verdi Yahudi. Adamları tam yakalamışlardı beni, boynuma ipi geçirmişlerdi, ama yalvardım üsteğmene, alacağımı efendinin ödemek istediği zamana kadar bekleyeceğimi ve öteki savaşçılardan alacaklarımı toplamama izin verirse kendisine daha da borç vereceğimi söyledim. Şunu söyleyeyim ki size efendim, cebinde bir altını bile yoktu. Gerçi çiftlikleri, tarlaları, üç konağı ve ta Şklov'a kadar uzanan toprakları vardır, ama Kazaklar gibi onun da cebi boştur, tamtakırdır. Şimdi de Breslau Yahudileri silahlarını almamış olsalardı savaşa katılamayacaktı. Şimdiye dek gelmemesinin sebebi de bu.</p>
				<p class="normal">— Kentte ne yaptın? Bizimkilerden gördüğün oldu mu?</p>
				<p class="normal">— Görmez olur muyum! Bizimkilerden çok var orada: İtska, Rahum, Samuylo, Hayvalok, Yahudi kiracılar...</p>
				<p class="normal">Taras'ın canı sıkılmıştı.</p>
				<p class="normal">— Köpeklerin hepsinin canı cehenneme! dedi. Senin pis Yahudilerini ne diye sayıp duruyorsun bana? Bizim Zaporojyelilerden gördüğün oldu mu, onu soruyorum ben!</p>
				<p class="normal">— Zaporojyeli görmedim. Yalnızca efendi Andri'yi gördüm.</p>
				<p class="normal">— Andri'yi mi gördün? diye haykırdı Taras. Ne diyorsun sen? Nerede gördün onu? Zindanda mı? Bir çukurda mı? Hapiste mi? Eli kolu bağlı mıydı?</p>
				<p class="normal">— Efendim Andri'nin elini kolunu kim bağlayabilir? Şimdi öyle gösterişli bir savaşçı olmuş ki... Yemin ederim tanıyamadım onu! Apoletleri de, kol ağızları da altın sırmalı, zırhı altın işlemeli, kalpağı altın işlemeli, kemeri altın işlemeli, her şeyi altın, evet her şeyi altın... Kuşların cıvıldaştığı, otların hoş kokularını çevreye yaydığı ilkbahar sabahlarında güneşin yüzünü pırıl pırıl gösterdiği gibi şimdi o da altınlar içinde pırıl pırıl parlıyor. Voyvoda en iyi atını vermiş ona. Yalnız altındaki at iki yüz som altın eder.</p>
				<p class="normal">Bulba donup kalmıştı.</p>
				<p class="normal">— Neden yabancıların giysisini giymiş?</p>
				<p class="normal">— Daha güzel olduğu için giymiştir... Atıyla dolaşıp duruyor, ötekiler de dolaşıyorlar. Ayrıca hem o ötekilere bir şeyler öğretiyor, hem onlar ona öğretiyorlar. Gören, en varlıklı Leh beyi sanır...</p>
				<p class="normal">— Bunları yapmaya kim zorlamış onu?</p>
				<p class="normal">— Birilerinin onu zorladığını söylemedim. Efendimiz onun isteyerek karşı tarafa geçtiğini bilmiyorlar mı yoksa?</p>
				<p class="normal">— Kim karşı tarafa geçmiş?</p>
				<p class="normal">— Efendimiz Andri.</p>
				<p class="normal">— Nereye geçmiş?</p>
				<p class="normal">— Karşı tarafa! Artık onlardan biri oldu.</p>
				<p class="normal">— Yalan söylüyorsun, domuz kulağı!</p>
				<p class="normal">— Nasıl yalan söyleyebilirim size efendim? Böyle bir yalan söyleyecek kadar aptal biri miyim ben? Canıma mı susadım? Efendisine yalan söyleyen bir Yahudi'nin köpek gibi asılacağını bilmez miyim?</p>
				<p class="normal">— Yani anayurduna da, dinine de ihanet etti, öyle mi?</p>
				<p class="normal">— İhanet ettiğini söylemedim: Yalnızca onun karşı tarafa geçtiğini söyledim.</p>
				<p class="normal">— Yalan söylüyorsun şeytanın dölü Yahudi! Hıristiyan toprağında görülmemiş şeydir bu! Karıştırıyorsun köpek herif!</p>
				<p class="normal">— Karıştırıyorsam evimin eşiğini ot bürüsün! Karıştırıyorsam gelen geçen herkes babamın, annemin, kayınpederimin, babamın babasının, annemin babasının mezarına tükürsün. Efendimiz isterlerse, oğlunun karşı tarafa neden geçtiğini de söylerim.</p>
				<p class="normal">— Neden geçmiş?</p>
				<p class="normal">— Komutanın çok güzel bir kızı var. Aman Tanrım, o ne güzellik öyle!</p>
				<p class="normal">Yahudi bunları söylerken kızın güzelliğini anlatmak için kollarını iki yana açmış, gözlerini kısmış, bir şeyin tadına bakar gibi ağzını hafifçe çarpıtmıştı.</p>
				<p class="normal">— Ee, ne olmuş?</p>
				<p class="normal">— Oğlunuz o kız için yapmış her şeyi, onun için karşı tarafa geçmiş. Bir erkek âşık olursa suya bastırdığın pabucun köselesine döner, alırsın istediğin yana bükersin...</p>
				<p class="normal">Bulba derin düşüncelere daldı. Zayıf denen kadın kısmının pek çok güçlü erkeği perişan ettiğini, besbelli bu bakımdan Andri'nin de kendini kolay kaptıracak yaradılışta bir erkek olduğunu düşünüyordu. Hiç kıpırdamadan, olduğu yerde uzun süre kalakalmıştı.</p>
				<p class="normal">Yahudi anlatıyordu:</p>
				<p class="normal">— Bak efendimiz, her şeyi anlatacağım sana. Gürültüyü duyup uyandığımda askerlerin kent kapısına doğru yürüdüklerini görünce, ne olur ne olmaz diye yanıma bir dizi inci almıştım. Kentte güzel, soylu kadın çoktu çünkü. "Güzel kız ve soylu kadınlar olduğuna göre," demiştim kendi kendime, "yiyecek bir şeyleri olmasa bile, inci alırlar." Üsteğmenin adamlarının elinden kurtulur kurtulmaz elimdeki incileri satmak için doğru komutanın avlusuna koştum ve orada bir hizmetçi Tatar kızından her şeyi öğrendim. Kız şöyle dedi: "Zaporojyelileri kovduklarında hemen düğün yapılacak. Efendi Andri Zaporojeyelileri kovacağına söz vermiş."</p>
				<p class="normal">Bulba:</p>
				<p class="normal">— Sen de hemen orada öldürmedin o şeytanın oğlunu ha? diye haykırdı.</p>
				<p class="normal">— Neden öldürecektim? Kendi isteğiyle geçmiş o tarafa. Ne suçu var? Demek orada daha mutlu.</p>
				<p class="normal">— Kendisiyle konuştun mu?</p>
				<p class="normal">— İnanın, konuştum! Öyle gösterişli bir savaşçı olmuş ki! Ötekilerin hepsinden yakışıklı. Tanrı uzun ömür versin, hemen tanıdı beni. Yanına gittiğimde hemen şöyle söyledi...</p>
				<p class="normal">— Ne söyledi?</p>
				<p class="normal">— Dedi ki... önce parmağıyla işaret edip kendisine daha yaklaşmamı işaret etti, sonra şöyle dedi: "Yankel!" Ben de "Efendimiz Andri!" dedim. "Yankel! babama de ki, ağabeyime de ki, Kazaklara de ki, Zaporojyelilere de ki, herkese de ki, babam babam değildir artık, ağabeyim ağabeyim değildir, arkadaşlarım arkadaşım değildir, hepsiyle de çarpışacağım. Evet, hepsiyle çarpışacağım!"</p>
				<p class="normal">Taras kendini kaybetmişti.</p>
				<p class="normal">— Yalan söylüyorsun iblis Yahudi! diye bağırdı. Yalan söylüyorsun köpek! Tanrı'nın lanetlediği aşağılık herif, İsa'yı da siz çarmıha germiştiniz zaten! Geberteceğim seni pis şeytan! Yıkıl karşımdan, yoksa şuracıkta bitiririm işini!</p>
				<p class="normal">Böyle haykırarak kılıcına davrandı Taras.</p>
				<p class="normal">Yahudi çok korkmuş, sıska bacaklarının var gücüyle kaçmaya başlamıştı. Taras (öfkesini ilk önüne gelenden çıkarmasının doğru olmadığını düşündüğü için) onun arkasından koşmadığı halde, Yankel Kazak arabalarının arasında arkasına bakmadan uzun süre koştu, sonunda boş ovaya çıktı.</p>
				<p class="normal">Taras bir gece önce Andri'yi arabaların arasında bir kızla dolaşırken gördüğünü hatırladı ve kır perçemli başı önüne düştü. Böylesine yüz kızartıcı bir şeyin olabildiğine, öz oğlunun yurduna da, dinine de ihanet ettiğine hâlâ inanamıyordu.</p>
				<p class="normal">Sonra alayını alıp, Kazakların henüz yakmadığı tek ormana, pusu kuracakları yere götürdü, kendisi de orada kaldı. Piyade ve atlı Kazaklar üç kapıyı tutmuşlardı. Umanski, Popoviçevski, Kanevski, Steblikivski, Nezamaykovski, Gurguzivski, Tıtarevski, Timoşevski bölükleri peş peşe gelmişlerdi. Yalnızca Pereyaslav Bölüğü yoktu. Bu bölüğün Kazakları bir gece önce hayatlarında içecekleri kadar içmiş, kimi ayılınca kendini elleri ayakları bağlı, düşmanın elinde bulmuş, kimi daldığı uykudan uyanmadan, ıslak toprağa girmişti. Bölük atamanı Hlib bile şalvarını, üstünü giyemeden, kendini Lehlerin elinde tutsak bulmuştu.</p>
				<p class="normal">Kentte Kazakların hareketliliği fark edilmişti. Herkes tabyalara koşmuştu. Kazakların karşısında göze hoş gelen bir tablo vardı şimdi: Birbirinden yakışıklı Leh savaşçılar vardı tabyalarda. Bembeyaz tüylerle süslü tunç miğferleri güneş gibi parlıyordu. Bazılarının başında ise tepeleri yana yatık pembe, mavi şapkalar vardı. Sırmalı, kordonlu kaftanlarının boşta olan bir kolunu omuzlarına atmışlardı. Kılıçlarının, silahlarının kılıflarına çok para verdikleri belliydi. Her şeyleriyle göz kamaştırıyorlardı. Bucak Alayı'nın albayı altın işlemeli kırmızı şapkasıyla en önde bir heykel gibi duruyordu. İriyarıydı albay, herkesten uzun boylu ve şişmandı. Pahalı, geniş kaftanı iri bedenini zar zor sarıyordu. Ötede, bir başka kapının üzerinde ufak tefek, sıska bir albay daha vardı. Ufak, keskin bakışlı gözleri gür kaşlarının altından çakmak çakmak bakıyordu. Hızla sağa sola dönüyor, ince, kupkuru kolunu uzatarak emirler veriyordu. Ufak tefek olmasına karşın askerlik sanatını iyi bildiği belliydi. Onun biraz ötesinde uzun mu uzun boylu, gür bıyıklı, yüzünün renginden yiyip içmeyi pek sevdiği anlaşılan bir üsteğmen duruyordu. Kimi kendi altınlarıyla, kimi krallık bütçesinden, kimi dedelerinden kalma konaklarda ne var ne yok hepsini Yahudilere rehin verip aldıkları parayla silahlanmış, giyinip kuşanmış birçok soylu Leh daha vardı. Soyluların adam yerine koyup yemek masalarına oturttukları, ama masadan veya büfeden gümüş kupalar yürüten, o gün adam yerine konulmalarından sonra ertesi gün başka bir Leh beyinin arabasının arabacı yerine oturup atları süren asalaklar da vardı aralarında. Her türden insan vardı. Evde yiyip içecek bir şeyi olmayanlar süslenip savaşa gelmişti.</p>
				<p class="normal">Kazaklar duvarların önünde sıra sıra dizilmiş, sakin, bekliyorlardı. Hiçbirinin üzerinde altın falan yoktu. Yalnızca bazılarının kılıçlarının kabzalarında, tüfeklerinin dipçiklerinde altın parlıyordu. Savaşa giderken güzel giyinip kuşanmayı sevmezdi Kazaklar. Zırhları, kaftanları en sadesindendi ve koyun postundan, kızıl tepeli kalpakları kapkara görünürdü uzaktan...</p>
				<p class="normal">Atlı iki Kazak Zaporojye saflarından öne çıktı. Biri oldukça genç, öteki yaşlıcaydı. İkisi de çenede kuvvetliydi. İşte de fena sayılmazlardı: Ohrim Naş ile Mıkıta Golokopıtenko. Onların arkasından, uzun zamandır Zaporojye'de olan, Edirne önlerinde savaşmış, başından tatsız birçok olay geçmiş (bir savaşta yanmış, Zaporojye'ye simsiyah bir başla, yanmış bıyıklarla dönmüştü, ama sonra sağlığına kavuşmuş, perçemi yine uzamış, bıyıkları tekrar kömür gibi simsiyah, gür çıkmıştı) kısa boylu Demid Popoviç de sürdü atını. İğneleyici söz söylemekte o da büyük ustaydı.</p>
				<p class="normal">— Bakıyorum da, askerlerinize güzelim yarım kaftanlar giydirmişsiniz, ama bu askerlerinizin güçleri de yerinde midir, bilmeyi çok isterdim.</p>
				<p class="normal">İriyarı albay bağırdı yukarıdan: </p>
				<p class="normal">— Göstereceğim size! Hepinizi bağlatacağım! Aşağılık herifler, silahlarınızı, atlarınızı teslim edin çabuk. Sizinkileri nasıl bağladığımı gördünüz mü? Getirip gösterin şunlara tutsak aldığımız Zaporojyelileri!</p>
				<p class="normal">Elleri iple bağlı Zaporojyelileri tabyaya çıkardılar. En önde (onu sarhoş nasıl yakalamışlarsa öyle, şalvarsız, mintansız) bölük atamanı Hlib vardı. Kazakların karşısına yarı çıplak çıktığı, bir köpek gibi tutsak düştüğü için utancından başı önündeydi. Sapasağlam başında perçemi bir gecede ağarmıştı.</p>
				<p class="normal">Aşağıdan seslendiler ona Kazaklar:</p>
				<p class="normal">— Dert etme Hlib! Kurtaracağız seni!</p>
				<p class="normal">Bölük atamanı Borodatıy da:</p>
				<p class="normal">— Üzülme dostum! diye seslendi. Çıplak yakalanmış olman senin suçun değil! Her insanın başına gelir böyle şeyler. Seni öyle çıplak insan önüne çıkaranlar utansın.</p>
				<p class="normal">Golokopıtenko Lehlere dönmüş, şöyle diyordu:</p>
				<p class="normal">— Anlaşılan sizin kahramanlığınız uykuda olanlara karşı işe yarıyor...</p>
				<p class="normal">Yukarıdan bağırıyorlardı:</p>
				<p class="normal">— Hele durun, hepinizin perçemini keseceğiz!</p>
				<p class="normal">Popoviç atının üzerinde Lehlerin karşısında şöyle bir doğrulup:</p>
				<p class="normal">— Perçemlerimizi nasıl keseceğinizi doğrusu çok merak ediyorum, dedi. (Sonra Kazaklara döndü.) Ne dersiniz çocuklar? Belki de Lehler doğru söylüyordur. Başlarında şu koca göbekli olduktan sonra kenti yaman savunurlar...</p>
				<p class="normal">Popoviç'in çok hoş bir şey söylemeye hazırlandığını hisseden Kazaklar:</p>
				<p class="normal">— Kenti yaman savunacaklarını nereden anladın? diye sordular.</p>
				<p class="normal">— Bütün ordunun onun arkasına saklanmasından. O koca göbeğin arkasındakilere mızrakla bile ulaşamazsın ki!</p>
				<p class="normal"> Kazaklar kahkahalarla gülmeye başlamıştı. Bazıları uzun süre hâlâ başlarını iki yana sallayarak şöyle diyorlardı: "Ah şu Popoviç! Birisine takmaya görsün, adamı, eh..." Kazaklar "eh"in sonunu getiremiyordu.</p>
				<p class="normal">Ataman:</p>
				<p class="normal">— Geri çekilin, tabyadan hemen uzaklaşın! diye bağırdı.</p>
				<p class="normal">Çünkü bu acı sözlere dayanamamışa benziyordu Lehler ve albay kolunu sallamıştı.</p>
				<p class="normal">Kazakların geri çekilmesiyle birlikte, yukarıdan yaylım ateş açmışlardı. Tabyanın üzerinde bir telaştır başlamıştı. Ak sakallı voyvoda atının üzerinde görünmüştü. Kapılar açıldı, askerler dışarı çıktı. En önde düzgün yürüyüş kolunda, sırmalı süvariler vardı. Onların arkasından zırhlı askerler çıktı. Daha sonra mızraklı zırhlılar, arkasından tunç miğferli piyadeler, sonra beyliklerin hepsi değişik giyimli birlikleri... (Gururlu beyler, başında komutan olmayan öteki askerlerin arasına karışmak istemediklerinden, atlarının üzerinde kendi adamlarının ortasında çıkıyorlardı kapıdan.) Sonra yine piyadeler, onların arkasından üsteğmen. Onun arkasından tekrar piyadeler ve sonunda iriyarı albay... En arkadan da kısa boylu albay çıktı.</p>
				<p class="normal">Ataman bağırıyordu:</p>
				<p class="normal">— Toparlanmalarına, saf kurmalarına izin vermeyin! Bütün bölükler birden saldırsın! Öteki kapıları bırakın! Tıtarevski Bölüğü, siz kanattan saldırın! Dyadkivski Bölüğü, siz de öteki kanattan saldırın! Kukubenko ile Palıvoda, siz arkadan dolaşın! Arkadan saldırın, dağıtın onları, dağıtın!</p>
				<p class="normal">Ve Kazaklar dört bir yandan saldırdılar Lehlerin üzerine, dağıttılar onları, saflarının arasına daldılar. Tüfeklerini kullanmalarına bile fırsat vermediler. Kılıç kılıca, mızrak mızrağa dövüşüyorlardı. Kazaklarla Lehler küme küme olmuş çarpışıyorlardı. Kazaklar kendilerini gösterme fırsatını bulmuşlardı. Demid Popoviç üç eri süngüleyerek öldürmüş, iyi savaşçı iki Leh beyini de atından alaşağı etmişti. "Ne güzel atlar bunlar böyle! Uzun zamandır böyle atlarım olsun istiyordum!" diyerek iki atı kırlara doğru sürmüş, onlara göz kulak olmaları için Kazaklara seslenmişti. Sonra yine çarpıştığı gruba katılmış, atlarından alaşağı ettiği Leh beylerinin üzerine saldırmış, birini öldürmüş, ötekinin boynuna kemendini geçirip eyerine bağlamış, kabzası değerli kılıcını, altın dolu kesesini belinden çözüp aldıktan sonra alanda arkasından sürüklemeye başlamıştı. Henüz pek genç, yiğit bir Kazak olan Kobita da Leh ordusunun en iyi savaşçılarından biriyle kapışmış ve onunla uzun süre cenkleşmişti. Sonunda yumruk yumruğa dövüşmeye başlamışlardı. Kazak tam üstün gelmiş, sivri Türk kamasını çıkarıp düşmanının göğsüne saplamıştı ki, dikkat etmemiş, o anda şakağına bir mermi yemişti. Onu deviren kral soyundan, Leh beylerinin en ünlü savaşçılarından biriydi. Kır atının üzerinde bir servi gibi dimdik duruyor, savaş alanında koşturuyordu. Çok kahramanlıklar göstermişti: Zaporojyeli iki Kazak'ı kılıcıyla ikiye bölmüş, yaman bir Kazak olan Fyodor Korj'u atıyla birlikte devirmiş, atına ateş etmiş, Kazak'ı atının altından kargısıyla çekip almıştı, birçok Kazak'ın başını uçurmuş, kolunu kesmiş, bu arada Kazak Kobita'yı da şakağından vurup devirmişti.</p>
				<p class="normal">Nezamaykovski Bölüğü'nün atamanı Kukubenko:</p>
				<p class="normal">— Karşılaşmak istediğim adamı buldum işte! diye bağırarak atını Leh savaşçının ardından mahmuzladı.</p>
				<p class="normal">Uçarcasına giderken öyle bir nara atmıştı ki, insan sesine benzemeyen bu naradan çevredekiler bir an ürpermişlerdi. Kukubenko ile karşı karşıya olmak için atını aceleyle geri çevirmek istedi Leh savaşçı. Ama atı dinlemedi onu: O korkunç naradan ürken hayvan yana kaçmış, Kukubenko'nun mermisi de tam o anda Leh savaşçının sırtına, iki kürek kemiğinin arasına saplanmış, Leh atının üzerinden yere yuvarlanmıştı. Ama yenilgiyi kabullenmiyordu, kılıcını kaldırmış, düşmanına saldırmaya çalışıyordu. Ama gücünü yitiren kolu kılıcıyla birlikte yavaşça düşüyordu. Kukubenko ağır süvari kılıcını iki eliyle tutup Leh bey savaşçının soluklaşmış ağzına sapladı. Kılıç bembeyaz iki dişi kırdı, dili ikiye böldü, gırtlak kemiğini parçalayıp, toprağa derince saplandı. Leh savaşçı her zaman ıslak olan toprağa çivilenmiş gibi olmuştu. Nehir boylarındaki kartopu ağaçlarının çiçekleri gibi kıpkırmızı soylu kanı bir pınar gibi fışkırmış, altın işlemeli sarı kaftanını kana bulamıştı. Bu arada Kukubenko onu bırakmış, bölüğünün adamlarıyla birlikte bir başka gruba koşmuştu.</p>
				<p class="normal">Umanski Bölüğü atamanı Borodatıy adamlarının yanından ayrılıp Kukubenko'nun öldürdüğü Leh beyinin yattığı yere giderken şöyle diyordu:</p>
				<p class="normal">— Eh, adam böyle değerli şeyleri bırakıp gitti! Ben kendi ellerimle yedi Leh beyi öldürdüm, hiçbirinin böyle zengin donanımı yoktu.</p>
				<p class="normal">Hırsa kaptırdı kendini, ölünün üzerindeki silahları almak için üzerine eğildi, renkli taşlarla süslü Türk kamasını çıkardı, belindeki altın dolu kesesini çözüp aldı, boynuna asılı, içinde değerli gümüş bir madalyonla hatıra olarak saklanmış bir tutam genç kız saçı olan ince, küçük torbayı çözüp aldı. Bu arada, daha önce bir kez atından alaşağı ettiği, iyi bir ders verdiği kırmızı burunlu bir teğmenin arkadan kendisine yaklaştığını fark edememişti. Teğmen kılıcını arkadan olanca gücüyle indirmişti ensesine. Açgözlülüğünün cezasını görmüştü Kazak: Güçlü başı bir yana gitmiş, başsız bedeni çevresini kana bulayarak yere yuvarlanmıştı. Acımasız ruhu böylesine güçlü bir bedeni bu kadar erken terk ettiğine şaşarak öfkeli, canı sıkkın, yukarılara doğru yükselmişti. Teğmen atamanın perçemini yakalayıp eyerine bağlamaya fırsat bulamamıştı ki, arkasından Borodatıy'ın acımasız intikamcısı yetişmişti.</p>
				<p class="normal">Bir atmaca nasıl ki güçlü kanatlarıyla gökyüzünde dolanıp dururken birden olduğu yerde kıpırdamadan kalır ve oradan yol kenarında öten erkek bir bıldırcının üzerine ok gibi iner... Taras'ın oğlu Ostap da işte öyle inmişti teğmenin tepesine, ipi bir anda dolamıştı boynuna. İp boynunu sıkınca teğmenin kırmızı yüzü mosmor oldu. Tabancasına davrandı, ama eli titrediği için mermi başka yana, ovaya doğru gitti. Teğmenin, yakaladığı tutsakları bağlamak için eyerinin kenarına astığı ipek kaytanı çekip aldı Ostap, teğmenin ellerini ayaklarını bağladı, kaytanın ucunu eyerine bağladı ve Umanski Bölüğü Kazaklarını atamanlarına son saygılarını göstermeye yüksek sesle çağırarak ovada dolaştırmaya başladı.</p>
				<p class="normal">Umanski Bölüğü Kazakları atamanlarının öldüğünü duyunca savaş alanından çekildiler, onun cesedini almaya koştular. Bu arada da kimi bölük atamanı seçeceklerini konuşuyorlardı. Kararlarını hemen verdiler:</p>
				<p class="normal">— Konuşacak ne var ortada? Bulba'nın oğlu Ostap'tan iyi ataman mı bulacağız? Gerçi hepimizden gençtir ama, yaşlı bir Kazak kadar çalışır kafası.</p>
				<p class="normal">Ostap kalpağını çıkardı, ona verdikleri bu onur için bölük arkadaşlarına teşekkür etti. Savaşta olduklarını, bunun şimdi zamanı olmadığını bildiği için, töre gereği, gençliğini, henüz genç olduğu için kafasının yaşlı bir Kazak kadar çalışamayacağını öne sürerek görevi kabul edemeyeceğini söylemedi. Bölüğü hemen alana sürdü ve bölükte herkese onu boşuna ataman seçmediklerini gösterdi. Durumun kötüye gittiğini gören Lehler tekrar toparlanmak için ovanın öbür ucuna çekildi. Kısa boylu albay kentin kapısında yedekte bekleyen taze kuvvet dört bölüğe işaret etti ve o anda oradan Kazak saflarına doğru yaylım ateş başladı. Ne var ki, mermiler alanda neler olduğuna anlamsız anlamsız bakan Kazak öküzlerinin üzerine yağıyordu. Ürküp böğürmeye başlayan öküz sürüsü, Kazakların arasına daldı, arabaları devirip, insanları çiğnedi. Tam o anda Taras pusuda olduğu yerden alayıyla fırladı, naralar atarak alana daldı. Onların naralarından ürken çılgına dönmüş öküz sürüsü dönüp bu kez Leh saflarına yöneldi, süvarileri devirip geçti.</p>
				<p class="normal">Zaporojyeliler bağırıyordu:</p>
				<p class="normal">— Aferin size öküzler! Sefer boyunca yardım ettiniz, şimdi de savaşta ediyorsunuz!</p>
				<p class="normal">O gün çok düşman öldürdüler. Çok Kazak kendini gösterme fırsatını buldu: Metelıtsa, Şilo, iki kardeş Pisarenkolar, Vovtuzenko ve daha birçokları. İşlerin kötüye gittiğini gören Lehler sancaklarını bile bırakıp kent kapılarını açmaları için içeridekilere bağırdılar. Demir kaplı kapılar gıcırdayarak açıldı ve önlerinde ağıla girmek için toplaşmış koyunlar gibi bekleyen bitkin, toz içinde atlıları içeri aldılar. Birçok Zaporojyeli arkalarından koşacak oldu, ama Ostap kendi bölüğünden olanları şöyle diyerek durdurdu: "Tabyadan uzak durun arkadaşlar, uzak durun! Oraya yaklaşmak tehlikelidir!" Böyle söylemekte haklıydı da. Çünkü tabyanın üzerinden ne var ne yok atmaya başlamışlardı. Bu arada birçok Kazak da yaralanmıştı. O sırada ordu atamanı geldi, şöyle diyerek övdü Ostap'ı: "Henüz yeni ataman oldu ama, yaşlı bir Kazak gibi yönetiyor bölüğünü!" Yeni atamanın kim olduğunu anlamak için o yana döndü yaşlı Taras ve Umanski Bölüğü'nün önünde atının üzerinde, kalpağını yana yatırmış Ostap'ı elinde ataman asasıyla gördü. Sevindi. Oğluna bakarak, "Amma da yaman bir Kazakmışsın!" dedi ve oğluna bağışladıkları onur için Umanski Bölüğü'ndeki Kazaklara teşekkürler etti.</p>
				<p class="normal"> Kazaklar yeniden geri çekilip arabalarının yanına gittiler, tabyanın üzerinde yeniden Lehler toplandı. Ama şimdi giysileri yırtık pırtık, birçoğunun değerli kaftanları kan içinde, gösterişli bronz miğferleri toz kaplıydı.</p>
				<p class="normal">Zaporojyeliler aşağıdan bağırıyorlardı:</p>
				<p class="normal">— Nasıl, iyi bağladınız mı bizi?</p>
				<p class="normal">Şişko albay elindeki ipi göstererek karşılık veriyordu:</p>
				<p class="normal">— Göstereceğim size!</p>
				<p class="normal">Lehler toz toprak içinde, bitkin durumda oldukları halde gözdağı vermeyi hâlâ bırakmıyorlardı. İki taraf şimdi eskisinden daha sıkı bir söz yarışına girmişti.</p>
				<p class="normal">Atışmayı bıraktılar sonunda. Kimi çarpışmada yorgun düştüğü için dinlenmeye çekildi, kimi yaralarının üzerine toprak koyup, öldürdükleri düşmanların üzerinden aldıkları giysilerden şeritler kesip yaralarını sarıyordu. Daha dinç olanlar ölüleri toplayıp onlara son görevlerini yerine getiriyordu. Süngüleriyle, mızraklarıyla mezarlar kazıyor, kalpaklarıyla, etekleriyle toprak taşıyor, Kazak cesetlerini saygıyla mezarlara yerleştiriyor ve kargalar, yabani kartallar gözlerini oymasınlar diye üzerlerini taze toprakla örtüyorlardı. Lehlerin cesetlerini ise huysuz atların kuyruğuna onar onar gelişigüzel bağlayıp ovaya sürdüler, sağdan soldan kırbaçlayarak uzun süre de kovaladılar. Atlar çukurlara batıp çıkarak, tümseklerin üzerinden aşarak, hendeklerden geçerek deli gibi koşarlarken Lehlerin toza toprağa, kana bulanmış cesetleri yere çarpıp duruyordu.</p>
				<p class="normal">Sonra akşam toplantısı için her bölük kendi arasında halka olup oturdu ve uzun süre herkes o gün yaptıklarını, kuşaktan kuşağa söylenecek yiğitliklerini anlatmaya başladı. Gece geç vakte kadar oturdular. En sonra yatan yaşlı Taras oldu. Hep Andri'nin düşman askerlerinin arasında bulunmamasının ne anlama geldiğini düşünüyordu.</p>
				<p class="normal">O hainin kendi insanlarına karşı savaşmaya gönlü mü razı olmamıştı yoksa? Ya da Yahudi Yankel yalan mı söylemişti, Andri tutsak mı düşmüştü? Ama o anda oğlunun kadınlara ne kadar düşkün olduğunu hatırladı, içi sızladı, oğlunu baştan çıkaran o Leh kızına lanetler okumaya başladı. Onu eline geçirse, güzel olduğuna bakmaz, gür, güzelim saçlarından yakaladığı gibi Kazakların arasında bütün ovada saçlarından sürüyerek dolaştırırdı. Yüksek tepelere yağmış kar gibi bembeyaz, büyüleyici güzel memeleri, omuzları, toprağa sürterek parçalanır, toza toprağa, kana bulanırdı. Onun göz alıcı, çok güzel bedenini parçalardı. Ama Tanrı'nın insana yarın ne hazırladığını kestiremeyen Taras'ın üzerine yavaş yavaş uyku çöktü ve sonunda uykuya daldı.</p>
				<p class="normal">Bazı Kazaklar kendi aralarında hâla konuşuyordu. Nöbetçiler ise bütün gece sönmeyen ateşlerin başında, gözlerini kırpmadan düşmanı gözetledi.</p>
		
		</body>
</html>